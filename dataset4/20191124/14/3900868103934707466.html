<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563041/berolino-trimeris-synantisi-gia-tin-epilysi-toy-kypriakoy-poreia-peacegeneration-sti-leykwsia-video-kai-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Βερολίνο: Τριμερής συνάντηση για την επίλυση του Κυπριακού - Πορεία #peacegeneration στη Λευκωσία [video &amp; pics]"/>
    <meta property="og:description" content="Αύριο Δευτέρα στο Βερολίνο 25/11η συνάντηση Αναστασιάδη, Ακιντζί, Γκουτέρες σε κλίμα επικείμενης επίλυσης του ζητήματος"/>
  </head>
  <body>
    <article>
      <h1>Βερολίνο: Τριμερής συνάντηση για την επίλυση του Κυπριακού - Πορεία #peacegeneration στη Λευκωσία [video &amp; pics]</h1>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p>
        <b>Αύριο Δευτέρα στο Βερολίνο 25/11η συνάντηση Αναστασιάδη, Ακιντζί, Γκουτέρες σε κλίμα επικείμενης επίλυσης του ζητήματος</b>
      </p>
      <p>Εκατοντάδες Ελληνοκύπριοι και Τουρκοκύπριοι ένωσαν τις φωνές τους σε μεγάλη δικοινοτική πορεία, ζητώντας από τους ηγέτες της Κύπρου να δείξουν την απαιτούμενη αποφασιστικότητα, έτσι ώστε η τριμερής του Βερολίνου να έχει συγκεκριμένα αποτελέσματα που θα οδηγήσουν στην λύση του Κυπριακού.</p>
      <p>Όπως μεταδίδει για την DW ο Λουκιανός Κυρίτσας η κινητοποίηση άρχισε από τον Βορρά όπου τουρκοκυπριακές οργανώσεις υποδέχθηκαν τους επικεφαλής ελληνοκυπριακών οργανώσεων έξω από το γραφείου του τουρκοκύπριου ηγέτη Μουσταφά Ακιντζί. Εκεί, του επέδωσαν κοινή διακήρυξη με την οποία οι δύο ηγέτες καλούνται να αρθούν στο ύψος των περιστάσεων και να προχωρήσουν στη συνέχιση της διαδικασίας με στόχο την κατάληξη σε συμφωνία το συντομότερο δυνατό.</p>
      <figure>
        <img src="https://www.nooz.gr/Multimedia/2019/11/dd7c0de5-a8aa-46e0-9d06-c25a4bf0b8b4.jpg"/>
      </figure>
      <p>Στην συνέχεια το πλήθος πέρασε το οδόφραγμα της οδού Λήδρας και συνενώθηκε με ομάδα ελληνοκύπριων διαδηλωτών. Ακολούθησε πορεία μέχρι το Προεδρικό Μέγαρο με τους διαδηλωτές να φωνάζουν συνθήματα στα Ελληνικά και στα Τούρκικα ζητώντας «Λύση, επανένωση, ειρήνη» και «Επανένωση του νησιού στην βάση ομοσπονδίας».</p>
      <p>Κατά την άφιξη τους στο Προεδρικό παρέδωσαν την κοινή διακήρυξη στον Κυβερνητικό Εκπρόσωπο, Πρόδρομο Προδρόμου. Σε αυτήν αναφέρεται ότι οι Κύπριοι, Ελληνοκύπριοι και Τουρκοκύπριοι, μπορούν και πρέπει να αφήσουν πίσω τους και να θάψουν οριστικά τη βία του παρελθόντος, τις εθνικιστικές εξάρσεις και  τη μισαλλοδοξία και να οικοδομήσουν μαζί  ένα κοινό ελπιδοφόρο μέλλον. </p>
      <p>Δείτε το ρεπορτάζ από τον ΑΝΤ1 Cyprus</p>
      <figure>
        <iframe src="https://www.youtube.com/embed/97zmBeVY5Eo" width="640" height="360" data-service="Youtube" scrolling="no"/>
      </figure>
      <p>
        <b> Γιατί το Βερολίνο μπορεί να αποδειχθεί ιστορικό</b>
      </p>
      <p>Την κοινή διακήρυξη παρέλαβε εκ μέρους του Προέδρου Αναστασιάδη ο Κυβερνητικός Εκπρόσωπος Πρόδρομος Προδρόμου ο οποίος διαβεβαίωσε για την καλή θέληση και βούληση του Προέδρου για συγκεκριμένα αποτέλεσμα στην τριμερή του Βερολίνου που όντως μπορεί να αποδειχτεί ιστορικό για την πορεία του κυπριακού. Ο Κυβερνητικός Εκπρόσωπος μίλησε και για τους στόχους της Τριμερούς, οι οποίοι όπως είπε περιλαμβάνουν την κατάληξη σε μια συμφωνία, εφόσον υπάρξει συμφωνία στους όρους αναφοράς. Πρόσθεσε ότι θα πρέπει να αξιοποιηθούν και οι έξι παράμετροι που είχε προτείνει ο Αντόνιο Γκουτέρες στο Κραν Μοντάνα. Τέλος εμφανίστηκε αισιόδοξος ότι αν υπάρξει πολιτική βούληση και από τους Τουρκοκύπριους και από την Τουρκία, στο Βερολίνο θα ανοίξει ο δρόμος για την επανέναρξη των διαπραγματεύσεων.</p>
      <related>
        <a href="https://www.nooz.gr/world/1562205/kypros-sysfixi-schesewn-kai-kypriako-stin-atzenta-tis-synantisis-christodoylidi-pompeo"/>
        <a href="https://www.nooz.gr/greece/1555353/synantiseis-mitsotaki-me-gkoyteres-anastasiadi-sto-epikentro-kypriako-kai-klima"/>
        <a href="https://www.nooz.gr/greece/1555152/prosfygiko-kai-kypriako-sto-trapezi-mitsotaki-erntogan-sti-nea-yorki"/>
        <a href="https://www.nooz.gr/world/1554313/gkoyteres-gia-kypriako-oi-igetes-na-katalixoyn-se-symfwnia-toylachiston-stoys-oroys-anaforas"/>
      </related>
    </article>
  </body>
</html>