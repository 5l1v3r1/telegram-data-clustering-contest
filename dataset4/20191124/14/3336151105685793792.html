<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/iste-puanlari-ile-popularitesine-gore-en-iyi-netflix-filmleri-ve-dizileri-24111938.html"/>
    <meta property="og:site_name" content="OdaTV"/>
    <meta property="article:published_time" content="2019-11-24T14:30:00+00:00"/>
    <meta property="og:title" content="İşte puanları ile popülaritesine göre en iyi Netflix filmleri ve dizileri"/>
    <meta property="og:description" content="Yine de geciken bir kışa ucundan yetiştiğimiz bugünlerde çayı ve battaniyesiyle son bir umut Netflix tuşuna basanlar için IMDB puanı veya popülariteye göre 20 yapımı en güncel haliyle gururla sunarız."/>
  </head>
  <body>
    <article>
      <h1>İşte puanları ile popülaritesine göre en iyi Netflix filmleri ve dizileri</h1>
      <h2>Yine de geciken bir kışa ucundan yetiştiğimiz bugünlerde çayı ve battaniyesiyle son bir umut Netflix tuşuna basanlar için IMDB puanı veya popülariteye göre 20 yapımı en güncel haliyle gururla sunarız.</h2>
      <address><time datetime="2019-11-24T14:30:00+00:00">24 Nov 2019, 14:30</time> by <a rel="author" href="https://odatv.com/yazar/elcin-demiroz" target="_blank">Elçin Demiröz</a></address>
      <p>Bir pasajın en diplerinde veya ücra bir dükkanın arka odasında DVD film seçtiğimiz günler geride kaldı. Artık filmler, diziler hepimizin evinde. Hatta elimizdeki kumandanın üzerindeki tek tuşta. Bir tür dijital birleşmiş milletler gibi çalışan yayın platformu Netflix’i bir kenara koyarsak BluTv, Puhu Tv, Fox Play, beIN Connect, Filmbox Live, Mubi, D-Smart Go, Turkcell Tv Plus, Tivibu ve Youtube gibi mecralar da dizi ve film sektöründe büyük trafikler oluşturmaya başladı. </p>
      <p>Yapılan araştırmalar bu platformların tercih sebebinin 3 belirleyeni olduğunu gösteriyor.</p>
      <p>-     İstenilen zamanda erişim</p>
      <p>-     İçerik zenginliği</p>
      <p>-     Reklamsız kullanım</p>
      <p>Bu platformların artışı ile birlikte film ve dizi izleme olanağı sunan korsan sitelere rağbet gün geçtikçe azalıyor. Dijital platformlar, ona sunulandan çok istediğini seçen tüketici profilinde kendi ekonomisini oluştururken sadece tüketiciler için değil içerik üreten kesim için de ayrı bir arz – talep durumu yaratıyor.</p>
      <p>Özgün, ilgi çekici içerik yaratmak için birbiriyle yarışan projeler, ajanslar, girişimler günden güne artarken yeni senaryolar, fikirler, yüzler havada çarpışıyor. Öte yandan, sonsuza kadar giden televizyon dizileri boyut değiştiriyor. <b>“Draje” </b>halinde kısaltılıp, çekilebilir bir formata uyarlanıyorlar. Yani izleyicinin zamanına saygı duyan, azalan dikkatine hizmet eden, ilgisini efektif kullanan yapımlar televizyondan dijitale terfi ediyor.</p>
      <p>
        <b>NETFLİX SANSÜRDE AKILLI DAVRANDI</b>
      </p>
      <p>RTÜK’ün yaptığı son düzenlemelerden sonra Netflix’de sansür uygulanıp uygulanmadığı merak konusu. Netflix sansür uyguluyor ancak uygulamada akıllıca bir yol tercih ettiği için sansür diye bağıran sahnelerle bariz karşılaşmalar yaşamıyoruz. Peki bunu nasıl yaptı? Genelde alıştığımız şekilde sahneyi blur veya benzer bir yöntemle kapatmak yerine yasaklı malzemeyi direkt olarak yok etmeyi seçti. Örneğin ilk kurban olan Breaking Bad’in fragmanında, elindeki sigarayla kolunu camdan çıkaran bir adam aynen gösterilirken kadrajdaki sigara bir şekilde yok edilmişti. Onu South Park’ın 18. bölümünde siluet şeklinde yeralan bir görüntünün de tamamen kesilmesi izledi.</p>
      <p>Sansürsüz içerik için kullanıcılar Opera tarayıcısından kendinden VPN’li bir üyeliği öneriyorlar. Ancak üyelik aidatı da döviz üzerinden hesaplanınca kullanıcılara daha kabarık bir fatura çıkabiliyor. Yani şu an Türkiye aboneleri için Netflix’in minimal sansürlerinin önüne geçmenin bir yolu yok gibi.</p>
      <p>
        <b>İZLEYECEK ŞEY BULMAK İZLEMEKTEN DAHA ZAHMETLİ</b>
      </p>
      <p>Netflix’de karşımıza çıkan izleme önerilerinin algoritmasında birçok iyi yapım, hedef izleyicisinin radarına girmeden kaçıp gidiyor. Uluslararası seçeneklere göre Türkiye’de çok daha az yapım olması da en büyük eleştiriler arasında. Final yapmış dizilerin bile son bir, hatta iki sezonları daha Türkiye ekranına düşmemiş durumda. Nielsen raporlarına göre Netflix izleyicileri ne izleyeceklerine 7 dakikada karar veriyor. İlginçtir ki istatistikler yaş ilerledikçe aramaya ayrılan zamanın da daraldığını gösteriyor. Öte yandan Netflix içeriklerinden sorumlu başkan yardımcısı Cindy Holland’ın verdiği bir röportajda herhangi bir diziyle ilgili tamam/devam kararının yapımın yayına girmesinden 1 ay içinde belirlendiği ifade ediliyor. Mevcut algoritma ile yeni çıkan bir diziye erişmek bile hemen mümkün değilken, yapımların tedavülden hızla kaldırılmasına imkan veren bu yaklaşım iyi bir yapımı keşfetme oranını azaltıyor. İzleyici daha karışık bir algoritmayla popüler, ortalama ve beklentisiyle tam anlamıyla örtüşmeyen yapımlara yönlendirilerek hevesini kaybediyor. Buna son zamanlarda artan abonelik ücretleri, Türkiye’ye ulaşan sınırlı yapımlar, devamı gelmeyen sezonlar, sansürler ve alternatif mecraların artışı eklenince Netflix aboneliklerinin düşüşe geçeceğini tahmin etmemek olanaksız. </p>
      <p>Yine de geciken bir kışa ucundan yetiştiğimiz bugünlerde çayı ve battaniyesiyle son bir umut Netflix tuşuna basanlar için IMDB puanı veya popülariteye göre 20 yapımı en güncel haliyle gururla sunarız.</p>
      <p>
        <b>NETFLIX TÜRKİYE</b>
      </p>
      <p>
        <b>IMDB PUANINA GÖRE EN YÜKSEK FİLMLER</b>
      </p>
      <figure>
        <img src="https://odatv.com/images2/2019_11/2019_11_24/film.jpg"/>
      </figure>
      <p>
        <b>IMDB PUANINA GÖRE EN YÜKSEK DİZİLER</b>
      </p>
      <figure>
        <img src="https://odatv.com/images2/2019_11/2019_11_24/dizi.jpg"/>
      </figure>
      <p>
        <b>NETFLIX EN POPÜLER FİLMLER (GÜNCEL)</b>
      </p>
      <figure>
        <img src="https://odatv.com/images2/2019_11/2019_11_24/net_film.jpg"/>
      </figure>
      <p>
        <b>NETFLIX EN POPÜLER DİZİLER (GÜNCEL)</b>
      </p>
      <figure>
        <img src="https://odatv.com/images2/2019_11/2019_11_24/net_dizi.jpg"/>
      </figure>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/umudun-filmleri-basliyor--11041947.html"/>
        <a href="https://odatv.com/turkiye-televizyonda-ne-izliyor-21031931.html"/>
        <a href="https://odatv.com/netflix-oyle-bir-ise-yaradi-ki...-27021935.html"/>
        <a href="https://odatv.com/stranger-thingsin-yeni-sezon-baris-mancolu-tanitimi-buyuk-begeni-topladi-2510171200.html"/>
        <a href="https://odatv.com/sansure-karsi-sokaga-cikiyorlar-2102141200.html"/>
      </related>
    </article>
  </body>
</html>