<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709785"/>
    <meta property="og:site_name" content="ישראל היום"/>
    <meta property="article:published_time" content="2019-11-24T14:35:33+00:00"/>
    <meta property="og:title" content="ים המלח: נעצר חשוד בגניבת רכב התיירים הגרמנים"/>
    <meta property="og:description" content="שווה קליק"/>
  </head>
  <body>
    <article>
      <h1>ים המלח: נעצר חשוד בגניבת רכב התיירים הגרמנים</h1>
      <h2>בעקבות הפרסום ב"ישראל היום": המשטרה עצרה שב"ח תושב דהריה החשוד כי גנב את רכבם של זוג התיירים והותירם חסרי כל, ללא כסף בגדים ודרכונים</h2>
      <address><time datetime="2019-11-24T14:35:33+00:00">24 Nov 2019, 14:35</time> by <a rel="author" href="https://www.israelhayom.co.il/writer_articles?tid=46973" target="_blank">שמעון יעיש</a></address>
      <p><b>בעקבות הפרסום ב"ישראל היום":</b> נעצר החשוד שגנב רכב של שני תיירים מגרמניה בים המלח והותיר אותם חסרי כל, ללא בגדים, כסף ורכוש. המשטרה הודיעה היום (ראשון) כי לפני כשישה ימים נעצר שוהה בלתי חוקי כבן 35 מדהריה, בחשד לגניבת הרכב של זוג התיירים, שרחצו באחד מחופי ים המלח.</p>
      <p><a href="https://www.israelhayom.co.il/article/707333">לפני כעשרה ימים פרסמנו ב"ישראל היום" </a>על ג'וליאן וסוסנה, זוג תיירים בשנות השלושים לחייהם שהגיעו לחופשה קצרה בישראל. הם הגיעו מירושלים לים המלח ובשעות אחר הצהריים נכנסו לטבול במים בזמן שהרכב שלהם חנה בסמוך אליהם. כשיצאו מהמים הם נדהמו לגלות – הרכב נגנב עם כל הציוד, הבגדים, הדרכונים, הארנקים וכל דבר שהיה ברשותם. </p>
      <p>השניים נותרו בבגדי ים בלבד ולאחר התייעצות עם אנשים שהיו בחוף, הם הגיעו לתחנת המשטרה בערד כדי להגיש תלונה. השוטרים בתחנת המשטרה הזמינו להם פיצה על חשבונם ועובדת סוציאלית בשם סנדרה מערד, שהגיעה למקום כדי לסייע לזוג, פרסמה פוסט על המקרה וכאן מתחיל הסיפור המרגש.</p>
      <p>דולב שי, הבעלים של ההוסטל Dead Sea Adventure Hostel בערד הציע לארח את הזוג שלאחר זמן קצר הגיע למקום. עשרות תושבי ערד הגיעו בעקבות הפוסט לבית ההארחה כשבידיהם שקיות מלאות בבגדים, אוכל, כסף ושלל פינוקים והכל, כדי שהתיירים מגרמניה ירגישו את האהבה שרק תושבי ישראל יכולים להעניק.</p>
      <p>"אנחנו לא יודעים איך להודות לתושבי המדינה המקסימה הזאת. אנחנו כבר מתכננים את הביקור הבא שלנו בישראל, לא היה לנו מושג שיש אנשים כל כך חמים ואוהבים בעולם, זה כל כך כיף ומחמם את הלב. גנבו לנו הכל, כולל הדרכונים ואנחנו מאושרים מהחום שקיבלנו. המשטרה הזמינה לנו פיצה על חשבונה, אנשים מסיעים אותנו במיוחד מחר בבוקר מערד לשגרירות גרמניה בתל אביב, הביאו לנו אוכל, כסף, בגדים, מה עוד אפשר לבקש, אנחנו אוהבים אתכם, תודה רבה", מסרו אז ג'וליאן וסוסנה בשיחה עם ישראל היום.</p>
      <p>ימים ספורים לאחר האירוע, לאחר שהוציאו דרכונים חדשים בשגרירות גרמניה, עזבו השניים את ישראל אך הבטיחו כי יחזרו בעתיד, עקב החוויה שעברה עליהם. </p>
    </article>
  </body>
</html>