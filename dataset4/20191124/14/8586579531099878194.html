<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/ekrem-imamoglu-hukumetten-destek-istedi-257747h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T14:54:00+00:00"/>
    <meta property="og:title" content="Ekrem İmamoğlu hükümetten destek istedi"/>
    <meta property="og:description" content="İBB Başkanı Ekrem İmamoğlu, İGDAŞ tahvillerinin satılmasına ilişkin, &quot;Merkezi hükümetten beklentim, böyle bir süreci olgunlaştırdığımızda destek olması yönünde&quot; dedi."/>
  </head>
  <body>
    <article>
      <h1>Ekrem İmamoğlu hükümetten destek istedi</h1>
      <address><time datetime="2019-11-24T14:54:00+00:00">24 Nov 2019, 14:54</time> by <a rel="author">Yeni Çağ Gazetesi</a></address>
      <p>
        <b>İBB Başkanı Ekrem İmamoğlu, İGDAŞ tahvillerinin satılmasına ilişkin, "Merkezi hükümetten beklentim, böyle bir süreci olgunlaştırdığımızda destek olması yönünde" dedi.</b>
      </p>
      <p>İstanbul Büyükşehir Belediye Başkanı Ekrem İmamoğlu, son yurt dışı ziyaretlerini, belediyecilik ve finansal gelişmeler ile bağlantılarını konuşmak ve değerlendirmek üzere Tunuslu Hayreddin Paşa Konağı'nda bir basın toplantısı düzenledi.</p>
      <p>İBB Başkanı konuşmasının ardından, İstanbul'da görev yapan yabancı ve ulusal basın temsilcilerinin sorularını yanıtladı.</p>
      <p>Bir gazetecinin kaynak ihtiyacının ne kadar olduğu sorusuna İmamoğlu, "Öncelikle kaynak ihtiyacını kümülatif olarak şöyle ifade edebilirim. 20 milyar liranın üzerinde bir kaynak ihtiyacı. Arkadaşlarımızın hesabına göre, bu bahsettiğimiz projelerin tümü ile ilgili. Bunun yaklaşık yanılmıyorsam 11-12 milyarı duran metro yapıları ile ilgili. Dolayısıyla 20 milyarın üzerinde bu duran yatırımların harekete geçirilmesi ile ilgili biz kaynak boşluğu yaratarak süreç yönetimine karşıyız" şeklinde cevap verdi.</p>
      <p>
        <b>"DURMUŞ OLAN METRO PROJELERİ HAREKETE GEÇECEK"</b>
      </p>
      <p>Durmuş olan metro hatlarının ikisinin harekete geçirildiğini ve bu konudaki çalışmaların sürdüğünü ifade eden İmamoğlu, “Öncelikle, şu anda durmuş olan 8 metro hattının ikisini harekete geçirmiş oluyoruz. Durmuş olan 8 metro hattı derken, takdir edersiniz ki bunların 8'i de ihalesi yapılmış hatlar. Dolayısıyla, yapımcı firmaları belli. Yeniden ihale yapma şansına sahip değiliz. Biz elbette bulduğumuz finansmanlar ile iyi denetlenen, iyi hizmet alınan bir süreci de hayata geçirerek, bu metro projelerinin, en hızlı şekilde bitmesine dönük bir süreci yönetmeye çalışıyoruz" dedi.</p>
      <p>
        <b>"HÜKÜMETTEN BEKLENTİM DESTEK OLMASI YÖNÜNDE"</b>
      </p>
      <p>Bir gazetecinin İGDAŞ'ın satılması yönündeki sorusuna ise İmamoğlu, “Tahvil satışı, kurumlar için, kuruluşlar için bir finansman metodudur. İBB gibi itibarlı bir kurumun da böyle bir metodu var olabilir. Biz de buna çalışıyoruz. Elbette ki ülkenin ekonomi politikalarına, genelgelerine, kanunlarına uygun hareket etmek zorundayız. Biz böyle bir süreci ortaya koyup hazırladıktan sonra izin almamız gereken Türkiye'nin kurumları var. Bu süreçlerin hepsini biliyoruz. Ülke lehine attığımız bir ekonomik adımın, bu ülkeyi yöneten, akıllı siyaset yapan ekonomi idarecileri tarafından da kabul göreceğine inanıyorum. Dolayısıyla benim merkezi hükümetten beklentim, böyle bir süreci olgunlaştırdığımızda destek olması yönünde. Yani İGDAŞ ile ilgili alınmış bir karar var. Doğru. Kamuya açılması ya da bir özelleştirmekten bahsetmiyoruz. Bir hisse payı şeklinde kamuya açık hale gelmesi ve buradan da bir finansman elde edilmesi düşünülebilir. Ben değerli buluyorum. Özellikle İstanbul halkı adına çok değerli buluyorum. Başka kurum ve kuruluşları, iştiraklerimizi de bu anlamda sürecin içine katabilmeyi isteriz. Bunu katmak için önemli ve değerli prensipleri o iştiraklerde yerleştirmek lazım. Başta denetim olmak üzere" şeklinde yanıt verdi.</p>
      <related>
        <a href="https://www.yenicaggazetesi.com.tr/ekrem-imamoglu-acikladi-ibbye-burs-basvurusu-nasil-yapilir-257253h.htm"/>
        <a href="https://www.yenicaggazetesi.com.tr/ekrem-imamoglu-istanbul-havalimani-yoneticileriyle-bulustu-257212h.htm"/>
        <a href="https://www.yenicaggazetesi.com.tr/ekrem-imamoglundan-ogrencilere-nakit-yardim-mujdesi-257040h.htm"/>
        <a href="https://www.yenicaggazetesi.com.tr/ekrem-imamoglu-yerli-metrobusleri-test-etti-256997h.htm"/>
      </related>
    </article>
  </body>
</html>