<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109486-Ako-sreshtnete-mechka-ili-valk-v-gorata---bez-panika"/>
    <meta property="og:site_name" content="Канал 3"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="Ако срещнете мечка или вълк в гората - без паника"/>
    <meta property="og:description" content="Да срещнеш вълк или мечка в планината е много рядко явление, тъй като животните целенасочено избягват хората"/>
  </head>
  <body>
    <article>
      <h1>Ако срещнете мечка или вълк в гората - без паника</h1>
      <h2>Да срещнеш вълк или мечка в планината е много рядко явление, тъй като животните целенасочено избягват хората</h2>
      <address>
        <time datetime="2019-11-24T14:50:00+00:00">24 Nov 2019, 14:50</time>
      </address>
      <p><b>Вълци са срещнали двама младежи от София, които оцеляха по чудо преди седмица. Близо денонощие те бедствали в Стара планина над Калофер. Младежите преживели истински кошмар. След като видели вълците, паднали в пропаст и часове наред стояли в река, разказва БНТ.<br/></b> </p>
      <p>Да срещнеш вълк или мечка в планината е много рядко явление, тъй като животните целенасочено избягват хората. Според директора на Национален парк "Централен Балкан" все пак такава среща не е изключена, но е важно да не се изпада в паника.</p>
      <p> <br/> </p>
      <p>"И за мечката, същото важи и за вълка - колкото и да е трудно, абсолютно необходимо е запазването на спокойствие и хладнокръвие и бавното отдалечаване от хищника без да губим визуален контакт с него", обясни инж. Генчо Илиев, директор на НП "Централен Балкан".</p>
      <p> </p>
      <p>През последните години няма регистрирани случаи на нападнати хора от мечки или вълци. Няма и увеличение на популацията им в района.</p>
      <p> </p>
      <p>"В района на Средна Стара планина има около 100-130 мечки. Те сами си набавят храната. Зимата има достатъчно запас за тях, нямаме целенасочено хранене на хищниците", каза инж. Илиев.</p>
      <p> </p>
      <p>Все повече хора в района на Карлово и Сопот обаче се оплакват от зачестилите набези на мечки, които причиняват щети върху кошери с мед, домашни животни и продукция. Основната причина да слизат близо до къщите е топлата есен и обилната храна, която намират около населените места. Местните животновъди са силно притеснени.</p>
      <p> </p>
      <p>А мечето Суими, което се превърна във всеобщ любимец, след разпространен клип, в който се вижда как се къпе в басейн към туристически комплекс, скоро не е засичано от охранителните камери.</p>
      <p> </p>
      <p>Очаква се разрешение от министерството на земеделието и околната среда, то да бъде уловено и пуснато на безопасно за него място в Централния Балкан.</p>
      <p> <br/> </p>
      <related>
        <h4>Още по темата</h4>
        <a href="http://kanal3.bg/news/bulgaria/crime/108783-Mechka-nahapa-lovec-v-Stara-Planina"/>
        <a href="http://kanal3.bg/news/lifestyle/lubopitno/107524-Kak-da-izbegnem-napadenie-ot-mechka%253F"/>
        <a href="http://kanal3.bg/news/world/107362-Madz-zagina-ot-lapite-na-bezsmartna-mechka"/>
      </related>
    </article>
  </body>
</html>