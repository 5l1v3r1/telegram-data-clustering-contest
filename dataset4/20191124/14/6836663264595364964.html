<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/finance-a-bankovnictvi/zajem-o-pojisteni-transakci-roste-i-v-cesku-trh-dospiva-rika-advokat-1364462"/>
    <meta property="og:site_name" content="E15.cz"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Zájem o pojištění transakcí roste i v Česku. Trh dospívá, říká advokát"/>
    <meta property="og:description" content="Stále silný trh fúzí a akvizic pomáhá rovněž zahraničním pojišťovnám a pojišťovacím makléřům. Mezi prodávajícími roste zájem o zvláštní pojištění závazků vyplývajících z prohlášení a záruk neboli pojistku Warranties &amp; Indemnities (W&amp;I)."/>
  </head>
  <body>
    <article>
      <h1>Zájem o pojištění transakcí roste i v Česku. Trh dospívá, říká advokát</h1>
      <address><time datetime="2019-11-24T14:00:00+00:00">24 Nov 2019, 14:00</time> by <a rel="author">Vladan Gallistl</a></address>
      <p>
        <b>Stále silný trh fúzí a akvizic pomáhá rovněž zahraničním pojišťovnám a pojišťovacím makléřům. Mezi prodávajícími roste zájem o zvláštní pojištění závazků vyplývajících z prohlášení a záruk neboli pojistku Warranties &amp; Indemnities (W&amp;I).</b>
      </p>
      <p>Podle analýzy více než 500 transakcí, na nichž pracovala mezinárodní právní kancelář Eversheds Sutherland, skončí uzavřením pojištění záruk okolo čtrnácti procent transakcí v Evropě. V USA je tento podíl dvojnásobný. „V celé polovině transakcí přitom strany v rámci jednání o uzavření pojištění vážně uvažovaly,“ upozorňuje advokát Radek Váňa z Eversheds Sutherland. V současnosti zájem o toto pojištění i na tuzemském trhu roste.</p>
      <p>„Tento typ pojištění se na vyspělých trzích M&amp;A (fúze a akvizice, pozn. red.) používá už velmi dlouho. Je logické, že s dospíváním tuzemského trhu roste zájem o tento instrument i v České republice,“ dodává Váňa. Podobně se vyjadřuje Hana Pavelková, specialistka makléřské společnosti Renomia. V západní Evropě je podle ní W&amp;I pojištění běžnou součástí transakcí.</p>
      <related>
        <a href="https://www.e15.cz/byznys/finance-a-bankovnictvi/kellnerovu-air-bank-si-otukavalo-vic-zajemcu-1364436"/>
      </related>
      <p>„Ve středoevropském regionu je hojně využíváno především v Polsku a České republice,“ dodává Pavelková. Zájem o pojištění mají zejména fondy soukromého kapitálu. Podle Pavelkové je to pro ně výhodné, když například „uzavírají podfond a chtějí rozdělit příjmy svým investorům.“</p>
      <table bordered="">
        <tr>
          <td><b>Co je pojistka Warranties &amp; Indemnities <br/></b>Prohlášení a záruky dává prodávající za stav společnosti, což zahrnuje řádně vedené účetnictví, řádně placené daně, správně ošetřené ochranné známky apod. Fakticky tak ručí za případné problémy ve firmě, které by ji mohly poškodit. Prodávající proto dostanou část peněz z prodejní ceny postupně, jakmile se ukáže, že firma byla zdravá. V případě, že chtějí dostat celou sumu hned, tak mohou uzavřít pojištění závazků, které vyplývají z prohlášení a záruk.</td>
        </tr>
      </table>
      <p>Při prodeji firmy totiž investor nedostane celou sumu najednou, ale část se nechává například na vázaném účtu jako zádržné. Výplata peněz se pak odvíjí například od hospodářských výsledků. V případě pojištění ale nejsou peníze z prodeje vázány až několik let, ale zmíněné fondy je mohou vyplatit okamžitě, což je pro investory výhodné. Zádržné totiž není zrovna malé.</p>
      <related>
        <a href="https://www.e15.cz/byznys/finance-a-bankovnictvi/majitele-bankomatu-slusne-vydelavaji-na-cizincich-nevyhodnou-smenu-nabizeji-i-velke-banky-1364021"/>
      </related>
      <p>„Je obvykle deset, patnáct nebo dvacet procent z hodnoty transakce,“ říká Pavelková. V případě prodeje firmy za sto milionů korun, tak může jít až o dvacet milionů. Kromě fondů soukromého kapitálu je tak pojištění oblíbené rovněž mezi infrastrukturními fondy a realitními investory. Cena pojistky se přitom odvíjí od odpovědnosti prodávajícího.</p>
      <p>“Cena pojištění je zhruba 0,8 až 1,5 procenta z limitu pojistné smlouvy, který se obvykle rovná limitu odpovědnosti prodávajícího. K tomu je třeba připočítat náklady na právního a finančního poradce pojistitele ve výši zhruba deset až patnáct tisíc eur,” vyčísluje Pavelková.</p>
      <related>
        <a href="https://www.e15.cz/tema/miliardari/nejbohatsi-cesi/sef-kiwi-dlouhy-usilujeme-o-vyznamny-trzni-podil-v-asii-1364412"/>
      </related>
      <related>
        <h4>Související články</h4>
        <a href="https://www.e15.cz/byznys/finance-a-bankovnictvi/v-cesku-padl-akvizicni-rekord-1355529"/>
        <a href="https://www.e15.cz/byznys/finance-a-bankovnictvi/kellnerovu-air-bank-si-otukavalo-vic-zajemcu-1364436"/>
        <a href="https://www.e15.cz/domaci/babis-narodni-investicni-plan-predstavime-do-vanoc-1364453"/>
        <a href="https://www.e15.cz/kryptomeny/krypto-graf-tydne-bitcoin-hleda-dno-1364457"/>
        <a href="https://www.e15.cz/byznys/burzy-a-trhy/firmy-se-do-fuzi-a-akvizic-nehrnou-nejvice-zpomali-evropa-1357761"/>
      </related>
    </article>
  </body>
</html>