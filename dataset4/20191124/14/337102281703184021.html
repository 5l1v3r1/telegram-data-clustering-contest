<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B9%D8%B1%D8%A7%D9%82-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A8%D8%B1-%D8%B1%D9%88%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%A2%D8%AA%D8%B4-%DA%AF%D8%B4%D9%88%D8%AF%D9%86%D8%AF%D8%9B-%D8%AF%D9%87%E2%80%8C%D9%87%D8%A7-%D8%AA%D9%86-%DA%A9%D8%B4%D8%AA%D9%87-%D9%88-%D8%B2%D8%AE%D9%85%DB%8C-%D8%B4%D8%AF%D9%86%D8%AF-20191124/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-24T14:26:31+00:00"/>
    <meta property="og:title" content="عراق: نیروهای امنیتی بر روی معترضان آتش گشودند؛ ده‌ها تن کشته و زخمی شدند"/>
    <meta property="og:description" content="درگیری‌ها در عراق، در روز یک‌شنبه سوم آذر/۲۴ نوامبر، به خشونت کشیده شد. خبرگزاری فرانسه به نقل از منابع محلی، از کشته و زخمی شدن ده‌ها تن گزارش داده است. ناآرامی‌ها به‌ویژه در جنوب عراق از شب گذشته افزایش یافته است."/>
  </head>
  <body>
    <article>
      <h1>عراق: نیروهای امنیتی بر روی معترضان آتش گشودند؛ ده‌ها تن کشته و زخمی شدند</h1>
      <address>
        <time datetime="2019-11-24T14:26:31+00:00">24 Nov 2019, 14:26</time>
      </address>
      <p>
        <b>درگیری‌ها در عراق، در روز یک‌شنبه سوم آذر/۲۴ نوامبر، به خشونت کشیده شد. خبرگزاری فرانسه به نقل از منابع محلی، از کشته و زخمی شدن ده‌ها تن گزارش داده است. ناآرامی‌ها به‌ویژه در جنوب عراق از شب گذشته افزایش یافته است.</b>
      </p>
      <p>منابع پزشکی در شهر ناصریه در جنوب عراق گفته‌اند در ناآرامی‌های از شب گذشته تا امروز (یک‌شنبه) دست‌کم ۹ تن کشته و ده‌ها تن زخمی شدند. به گزارش خبرگزاری فرانسه، درگیری میان نیروهای امنیتی با معترضان در بغداد هم طی ساعات اخیر دست‌کم یک کشته بر جای گذارده است. درگیری‌ها در شهرهای دیگر عراق از جمله در بندر ام‌قصر در نزدیکی بصره هم تعدادی قربانی برجای گذارده است.</p>
      <p>در شهر ناصریه، در جنوب بغداد نیروهای امنیتی با استفاده از گاز اشک‌آور و شلیک گلوله سعی در متفرق کردن معترضان داشتند. تظاهرکنندگان پل‌ها و راه‌های ارتباطی را مسدود کرده بودند.</p>
      <p>به گفته منابع پزشکی در عراق، در پی افزایش ناآرامی‌ها، نیروهای امنیتی بر روی تظاهرکنندگان معترضان آتش گشودند.</p>
      <p>از آغاز اعتراضات در عراق، تاکنون، بیش از ۳۳۰ تن کشته شدند. وسعت اعتراضات اخیر در عراق از سال ۲۰۰۳، پس از سرنگونی حکومت صدام حسین، تاکنون بی‌سابقه بوده است.</p>
      <p>آیت‌الله علی سیستانی، عالی‌ترین مرجع شیعیان در عراق، روز جمعه (دو روز پیش) از دولتمردان در عراق خواست تا هر چه سریعتر با انجام إصلاحات به بحران در کشور خاتمه دهند.</p>
    </article>
  </body>
</html>