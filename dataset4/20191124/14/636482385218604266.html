<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/bataie-la-o-sectie-de-vot-din-dolj-dupa-ce-un-barbat-l-a-pozat-pe-altul-care-ducea-oameni-la-vot-20098559"/>
    <meta property="og:site_name" content="Cancan.ro"/>
    <meta property="article:published_time" content="2019-11-24T14:57:13+00:00"/>
    <meta property="og:title" content="Bătaie la o secție de vot din Dolj, după ce un bărbat l-a pozat pe altul, care ducea oameni la vot"/>
    <meta property="og:description" content="Un bărbat din localitatea Țuglui, județul Dolj, a depus o plângere la poliție, în care susține că a fost bătut de un alt bărbat, pe care îl fotografia în"/>
  </head>
  <body>
    <article>
      <h1>Bătaie la o secție de vot din Dolj, după ce un bărbat l-a pozat pe altul, care ducea oameni la vot</h1>
      <address><time datetime="2019-11-24T14:57:13+00:00">24 Nov 2019, 14:57</time> by <a rel="author">Loredana T.</a></address>
      <p>Un bărbat din localitatea Țuglui, județul Dolj, a depus o plângere la poliție, în care susține că a fost bătut de un alt bărbat, pe care îl fotografia în timp ce transporta două persoane la vot. Potrivit Poliției Dolj, în cauză a fost întocmit dosar penal pentru lovire sau alte violențe.</p>
      <p>„<i><b>Polițiștii Secției 3 Poliție Rurală Bucovăț au fost sesizați de un bărbat de 42 de ani, din Țuglui, cu privire la faptul că, în timp ce se afla pe o stradă din localitate, a fost agresat fizic de un alt bărbat, pe motiv că i-a făcut fotografii, în timp ce transporta două persoane la vot.</b></i></p>
      <p><i><b>Din verificările efectuate a rezultat că un bărbat de 49 de ani ar fi transportat un bărbat de 73 de ani, care se deplasa cu ajutorul unui cadru metalic, acesta fiind însoțit și de fiica sa de 53 de ani, cei doi fiind rude cu cel pe care il transportau. În cauză a fost întocmit un dosar penal pentru săvârșirea infracțiunii de lovire sau alte violențe</b></i>”, a declarat Cosmin Grădinaru, purtătorul de cuvânt IPJ Dolj.</p>
      <p>Reprezentanții USR Dolj susțin că bărbatul agresat este membru al formațiunii, iar cel care l-ar fi bătut ar fi angajat al Primăriei.</p>
      <p>„<i><b>Colegul nostru de la USR Țuglui a fost lovit și agresat de un angajat al Primăriei pentru că a fotografiat oameni care staționau ilegal în fața secției de votare</b></i>” , a scris, pe Facebook, Adrian Prisnel, președintele USR Dolj.</p>
    </article>
  </body>
</html>