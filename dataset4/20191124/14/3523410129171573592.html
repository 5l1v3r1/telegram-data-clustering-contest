<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641832/%D8%AD%D9%85%D9%84%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%A8%D9%87%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T14:47:00+00:00"/>
    <meta property="og:title" content="حمله نتانیاهو به ایران به بهانه اعتراضات"/>
    <meta property="og:description" content="نخست‌وزیر رژیم صهیونیستی که تحت فشارهای شدید درباره اتهام‌های فساد و تحرکات هم‌حزبی‌هایش برای خلع از مقامش قرار دارد"/>
  </head>
  <body>
    <article>
      <h1>
        <a href="https://www.bultannews.com/fa/news/641832/%D8%AD%D9%85%D9%84%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%A8%D9%87%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA">حمله نتانیاهو به ایران به بهانه اعتراضات</a>
      </h1>
      <h2>نخست‌وزیر رژیم صهیونیستی که تحت فشارهای شدید درباره اتهام‌های فساد و تحرکات هم‌حزبی‌هایش برای خلع از مقامش قرار دارد</h2>
      <address><time datetime="2019-11-24T14:47:00+00:00">24 Nov 2019, 14:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بنیامین نتانیاهو» نخست‌وزیر رژیم صهیونیستی در اولین جلسه کابینه این رژیم بعد از اعلام جرم دادستانی علیه او به جای صحبت درباره مسائل داخلی این رژیم درباره ایران و نوار غزه موضعگیری کرد.</p>
      <p>به نوشته روزنامه صهیونیستی «یدیعوت آحارونوت»، نخست‌وزیر این رژیم در جلسه امروز کابینه خود با اشاره به اغتشاشات اخیر در ایران به مقام‌های این کشور اتهام‌زنی کرد.</p>
      <p>بنیامین نتانیاهو مدعی شد: «ایران نه فقط به همسایگانش بلکه به شهروندانش هم حمله کرد. خشونت رژیم (جمهوری اسلامی ایران) برای تمام جهان افشا شد، این (رژیم) بزرگ‌ترین دولت حامی تروریسم است».</p>
      <p>اظهارات نتانیاهو درباره اغتشاشات اخیر در ایران در ادامه مواضع مداخله‌جویانه غربی‌ها و حمایت‌های آنان از اغتشاشگران مطرح شده است.</p>
      <p>نتانیاهو در جلسه امروز کابینه همچنین بر آمادگی رژیم صهیونیستی برای مقابله با تهدیدات پهپادی مقاومت فلسطین تاکید کرد.</p>
      <p>روزنامه یدیعوت آحارونوت درباره اظهارات امروز نتانیاهو نوشت: «نخست‌وزیر بنیامین نتانیاهو کاملا اعلام جرم علیه خودش را نادیده گرفته است».</p>
      <p>«آویخای مندلبیت» دادستان کل رژیم صهیونیستی شامگاه پنجشنبه هفته گذشته در بیانیه‌ای اعلام کرد، نتانیاهو رسما به تقلب، دریافت رشوه و سوء استفاده از اعتماد عمومی متهم شده است. نتانیاهو ۳۰ روز فرصت دارد تا به صدور درخواست سلب مصونیت، اعتراض کند.</p>
      <p>در قوانین رژیم صهیونیستی، نیازی به استعفای نخست‌وزیر مستقر در صورت متهم شدن به یک جرم نیست، اما در صورتی که مجرم شناخته شود باید از سمتش استعفا کند.</p>
      <p>پلیس رژیم صهیونیستی سه پرونده درخصوص فساد دولتی و مالی علیه نخست وزیر خود تشکیل داده و طی یک سال اخیر از منابع مختلفی شامل دستیاران و وزیران پیشین کابینه، بازجویی کرده است.</p>
      <p>تنها چند روز پس از آنکه دادستان رژیم صهیونیستی بنیامین نتانیاهو را به دریافت رشوه و سوء استفاده از اعتماد عمومی متهم کرد، تحرکاتی در داخل حزب «لیکود» برای کنار زدن وی از ریاست این حزب آغاز شده است.</p>
      <p>«گیدون سعر» که از او به عنوان جدی‌ترین رقیب نتانیاهو در داخل حزب لیکود یاد می‌شود، برای اولین بار به صراحت و به صورت علنی خواستار کنار رفتن نتانیاهو شده و ادعا کرده است که بر خلاف نتانیاهو، او قادر است به سرعت تشکیل کابینه دهند</p>
    </article>
  </body>
</html>