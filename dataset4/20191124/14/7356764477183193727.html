<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191124_04734465/mirallas-naar-de-kleedkamer-na-discussie-met-boloni-ook-benson-ontevreden-met-niet-selectie"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-24T14:10:00+00:00"/>
    <meta property="og:title" content="Mirallas naar de kleedkamer na discussie met Bölöni: “Wie daar niet mee om kan, verandert beter van beroep”"/>
    <meta property="og:description" content="Kevin Mirallas (32) maakte het gisteren even te bont. De aanvaller stond klaar om in te vallen, maar na een discussie met Bölöni liep hij de kleedkamer in...."/>
  </head>
  <body>
    <article>
      <h1>Mirallas naar de kleedkamer na discussie met Bölöni: “Wie daar niet mee om kan, verandert beter van beroep”</h1>
      <address>
        <time datetime="2019-11-24T14:10:00+00:00">24 Nov 2019, 14:10</time>
      </address>
      <p>
        <b>Kevin Mirallas (32) maakte het gisteren even te bont. De aanvaller stond klaar om in te vallen, maar na een discussie met Bölöni liep hij de kleedkamer in. Hij werd na afloop op zijn plaats gezet door zijn coach.</b>
      </p>
      <p>“Het ging om een klein conflict”, zei Bölöni. “Kevin is wellicht gefrustreerd omdat hij niet mocht starten. Hij was titularis, maar sinds enkele weken niet meer. Ik begrijp die frustratie ergens wel, maar Refaelov en Lamkel Zé overkwam dat ook al, dat is het leven van een voetballer. Wie daar niet mee om kan, verandert beter van beroep.” Over eventuele sancties sprak Bölöni zich niet uit. “Kevin is professioneel genoeg, we gaan dat intern oplossen.”</p>
      <p>Mirallas, die al drie weken op rij op de bank zat, maakte het zichzelf nu nog wat moeilijker. Het is overigens niet zo dat hij oncollegiaal is, want vlak voor zijn bijna-wissel ging hij nog Rodrigues een hart onder de riem steken toen die eraf moest. Maar hij is wel razend ambitieus, zo droomt hij nog van de Rode Duivels. Zijn gebrek aan speeltijd zorgde voor de nodige ontgoocheling. Mirallas ging na de match wel gewoon mee naar ‘huis’ met de bus, en besefte wel dat hij in de fout was gegaan.</p>
      <p>Bölöni zal misschien ook eens met Benson (22) moeten praten, nóg zo iemand die op meer kansen hoopt. De winger – voor 3 miljoen overgekomen van Genk – was erbij in Gent, maar viel naast de achttien. Op Instagram uitte hij zijn ongenoegen door zijn goeie statistieken van vorig seizoen bij Moeskroen in de verf te zetten.</p>
      <figure>
        <img src="https://static.gva.be/Assets/Images_Upload/2019/11/25/d087fcd6-0ef7-11ea-977b-60992e1bba35_web_scale_0.5_0.5__.jpg?maxheight=513&amp;maxwidth=767&amp;scale=both"/>
        <figcaption>Mirallas liep via de spelerstunnel boos weg naar de kleedkamer.<cite>Foto: rr.</cite></figcaption>
      </figure>
    </article>
  </body>
</html>