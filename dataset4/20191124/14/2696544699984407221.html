<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_Soha_nem_szavaztak_meg_ennyien_Hongkongban"/>
    <meta property="og:site_name" content="HVG.hu"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="Soha nem szavaztak még ennyien Hongkongban"/>
    <meta property="og:description" content="Történelmi rekordot döntött a hongkongi helyhatósági választásokon szavazók száma, vasárnap estére ugyanis mintegy 2,7 millió ember adta le a voksát a különleges közigazgatási státusszal bíró városban - olvasható a South China Morning Post (SCMP) hongkongi lap internetes oldalán."/>
  </head>
  <body>
    <article>
      <h1>Soha nem szavaztak még ennyien Hongkongban</h1>
      <address><time datetime="2019-11-24T14:50:00+00:00">24 Nov 2019, 14:50</time> by <a rel="author">MTI</a></address>
      <p>
        <b>Történelmi rekordot döntött a hongkongi helyhatósági választásokon szavazók száma, vasárnap estére ugyanis mintegy 2,7 millió ember adta le a voksát a különleges közigazgatási státusszal bíró városban - olvasható a South China Morning Post (SCMP) hongkongi lap internetes oldalán.</b>
      </p>
      <p>Helyi idő szerint este fél kilencig, két órával az urnazárás előtt ezzel a szavazásra jogosultak 66,5 százaléka élt szavazati jogával. Volt olyan körzet, ahol a részvételi arány elérte a 78 százalékot. A négy évvel ezelőtti helyhatósági választásokon ezzel szemben csupán 1,47 millió szavazó vett részt.</p>
      <p>A nagyarányú részvétel miatt több szavazóhelyen hosszú sorok alakultak ki, a szavazóknak pedig akár egy órát sorban kell állniuk ahhoz, hogy leadhassák voksukat. A választási bizottság közölte: mindenkinek, aki az este fél 11-kor esedékes urnazárás előtt beállt a sorba, biztosítani fogják a szavazat leadását.</p>
      <p>Rekord született a szavazásra regisztráltak számát illetően is, mely elérte a 4,1 milliót. A 452 kerületi tanácsi helyért pedig minden idők legtöbb jelöltje - összesen 1104 ember - indult.</p>
      <p>A városban, ahol mintegy fél éve kormányellenes tüntetések zajlanak, a nap folyamán egyes szavazóhelyek környékén rendőrök jelentek meg, de számottevő incidensről nem érkezett jelentés.</p>
      <p>Egy, az SCMP-nak nyilatkozó szavazó arról számolt be, hogy egy interneten keringő felhívásnak eleget téve az exit pollon azt állította, a kormánypárti jelöltre szavazott, pedig valójában a demokrata párti jelöltet támogatta. A férfi elmondta: azért tett így, mert a felhívás szerint az exit poll adatai alapján a Peking-párti tábor szükség szerint mozgósítaná szavazóbázisát.</p>
      <p>Hongkongban immár hat hónapja tart az a tüntetéshullám, melyet eredetileg egy azóta visszavont, a kiadatási törvény módosítását célzó tervezet váltott ki, mára azonban a várost irányító, Peking-párti kormányzattal szembeni, általános tiltakozássá alakult. A demonstrációkon a rendőrség rendszeresen összecsap a gyakran fémrudakkal, Molotov-koktélokkal és téglákkal felfegyverzett tüntetőkkel, akiknek megfékezésére könnygázt, gumilövedékeket és vízágyúkat vet be.</p>
      <p>A tüntetések kereszttüzében egyes, a helyhatósági választásokon induló jelöltek is erőszakos támadások áldozataivá váltak.</p>
      <p>Hongkong 1997-ben tért vissza Kínához a brit gyarmati uralom alól, és az "egy ország, két rendszer" elve alatt különleges jogokkal bír. A Nagy-Britanniával 1997-ben között megállapodás szerint Kína 50 évre magas szintű autonómiát garantált Hongkongnak, ám az ott lakók közül sokan úgy érzik, Peking egyre növeli befolyását a városban.</p>
    </article>
  </body>
</html>