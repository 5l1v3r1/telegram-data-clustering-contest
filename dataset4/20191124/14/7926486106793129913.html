<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013102/%D8%A8%D8%A7%D8%B2%DB%8C-%D8%AF%D9%88-%D8%B3%D8%B1-%D8%A8%D8%B1%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%A7-%D9%86%D8%A7%D9%85-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T14:15:51+00:00"/>
    <meta property="og:title" content="بازی دو سر برد فدراسیون با نام «برانکو»!"/>
    <meta property="og:description" content="فدراسیون فوتبال که پس از انتقادات فراوان به خاطر شکست برابر بحرین و عراق با بحران انتخاب یا ابقا سرمربی تیم ملی مواجه شده، بازی دو سر بردی را در مورد سرمربی پیشین سرخپوشان طراحی کرده است."/>
  </head>
  <body>
    <article>
      <h1>بازی دو سر برد فدراسیون با نام «برانکو»!</h1>
      <address>
        <time datetime="2019-11-24T14:15:51+00:00">24 Nov 2019, 14:15</time>
      </address>
      <p>
        <i>فدراسیون فوتبال که پس از انتقادات فراوان به خاطر شکست برابر بحرین و عراق با بحران انتخاب یا ابقا سرمربی تیم ملی مواجه شده، بازی دو سر بردی را در مورد سرمربی پیشین سرخپوشان طراحی کرده است.</i>
      </p>
      <p><b>به گزارش مشرق،</b> به دنبال شکست تیم ملی فوتبال ایران برابر بحرین و عراق و انتقاداتی که از عملکرد <b>مارک ویلموتس</b> و شاگردانش صورت گرفت، اوضاع فدراسیونی که در ماه های اخیر پرحاشیه ترین روزهای خود را سپری کرده، را بحرانی کرد تا جایی که اهالی این رشته در مورد آینده تیم ملی «سرگیجه» گرفته‌اند.</p>
      <p><b>مهدی تاج</b> که پس از جدایی کی روش تحت فشار زیادی قرار گرفت تا سرمربی کارآمد و کاربلدی را برای جانشینی وی انتخاب کند، با انتخاب ویلموتس و نتایجی که وی گرفته بیشتر از گذشته تحت فشار است. شاید به همین خاطر است که او در روزهای پس از شکست برابر عراق سکوت کرده و فدراسیون را به سبک خاص خودش اداره می کند.</p>
      <p>مطرح شدن نام <b>برانکو ایوانکوویچ </b>به عنوان گزینه جایگزینی ویلموتس فدراسیون را از لاکش خارج کرد و ناچار شد بیانیه ای را صادر کند که بر ابهامات موجود افزود و کسی متوجه نشد بالاخره این فدراسیون با برانکو مذاکره کرده است یا نه؟</p>
      <p>فدراسیون فوتبال که بدترین روزهای خود را سپری می کند و به خاطر نتایج تیم ملی و احتمال حذف این تیم تحت فشار قرار گرفته است، با مطرح کردن خبرهای غیر رسمی مبنی بر مذاکره با برانکو سعی دارد از زیر بار فشارهای اخیر خارج شود.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1012955/%D8%A8%D8%B1%D8%A7%D9%86%DA%A9%D9%88-%D8%A8%D9%87%D8%AA%D8%B1%DB%8C%D9%86-%DA%AF%D8%B2%DB%8C%D9%86%D9%87-%D8%A8%D8%B1%D8%A7%DB%8C-%D8%AA%DB%8C%D9%85-%D9%85%D9%84%DB%8C-%D8%A7%D8%B3%D8%AA-%D9%88%DB%8C%D9%84%D9%85%D9%88%D8%AA%D8%B3-%D9%87%DB%8C%DA%86-%D8%B9%D9%84%D8%A7%D9%82%D9%87-%D8%A7%DB%8C-%D8%A8%D9%87">برانکو بهترین گزینه برای تیم ملی است/ ویلموتس هیچ علاقه ای به کار در ایران ندارد</a>
        </b>
      </blockquote>
      <figure>
        <img src="https://media.mehrnews.com/d/2019/11/14/4/3295534.jpg"/>
      </figure>
      <p>برانکو به واسطه چند قهرمانی متوالی با پرسپولیس از محبوبیت بالایی بین هواداران فوتبال و خصوصا پرسپولیسی ها برخوردار است و چه کسی بهتر از وی که مطرح شدن نامش بتواند بار روانی را از روی دوش فدراسیون فوتبال بردارد؟</p>
      <p>مهدی تاج برای اینکه بتواند از هجمه های ناشی از شکست برابر بحرین و عراق کم کند به دنبال راه فرار می گردد و مطرح شدن نام برانکو برای حضور در تیم ملی یکی از بهترین راه هایی است که توجه علاقمندان به فوتبال را معطوف به خود می کند.</p>
      <p>در صورتی که شرایط حضور برانکو در تیم ملی فراهم شود و او هدایت تیم ملی را برعهده بگیرد، فدراسیون فوتبال بازی برد - برد را آغاز کرده است. اگر تیم ملی با برانکو از این مرحله عبور کند فدراسیون این انتخاب را ناشی از تدبیر درست و به موقع خود می داند و از این حیث دوباره زبان باز خواهد کرد.</p>
      <p>اگر تیم ملی نتیجه نگیرد و از گروهش صعود نکند بازهم فدراسیون این حق را برای خودش قائل می شود که بگوید ما براساس درخواست مردم و نظر کارشناسان و پیشکسوتان سرمربی را تغییر دادیم تا تیم ملی نتیجه بگیرد!</p>
      <p>در دو حالت فدراسیون می تواند خود را برنده بازی مطرح شدن نام برانکو برای حضور روی نیمکت تیم ملی بداند. حتی اگر برانکو هم به تیم ملی ایران نیاید، بازهم مطرح شدن این نام فشار انتقادات از روی دوش فدراسیون را برمی دارد.</p>
      <p>منبع: مهر</p>
    </article>
  </body>
</html>