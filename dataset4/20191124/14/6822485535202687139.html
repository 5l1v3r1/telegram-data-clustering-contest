<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903096.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T14:29:00+00:00"/>
    <meta property="og:title" content="شایعه استعفای حجتی در راهروهای مجلس"/>
    <meta property="og:description" content="به گزارش فارس، جواد کاظم‌نسب عضو کمیسیون کشاورزی مجلس شورای اسلامی، در پاسخ به اینکه روز سه‌شنبه قرار است استیضاح وزیر کشاورزی در صحن علنی مجلس برگزار شود ولی ظاهرا وزیر جهاد قرار نیست در این جلسه شرکت کند، گفت: طبق قانون زمانی که نمایندگان وزیری را استیضاح می‌کنند ایشان ملزم است در این جلسه استیضاح شرکت کند."/>
  </head>
  <body>
    <article>
      <h1>شایعه استعفای حجتی در راهروهای مجلس</h1>
      <address>
        <time datetime="2019-11-24T14:29:00+00:00">24 Nov 2019, 14:29</time>
      </address>
      <p>عضو کمیسیون کشاورزی مجلس با بیان اینکه امروز خبر استعفای وزیر جهاد کشاورزی در راهروهای مجلس پیچیده است، گفت: استیضاح وزیر جهاد کشاورزی روز سه‌شنبه رای می‌آورد.</p>
      <p>به گزارش فارس، جواد کاظم‌نسب عضو کمیسیون کشاورزی مجلس شورای اسلامی، در پاسخ به اینکه روز سه‌شنبه قرار است استیضاح وزیر کشاورزی در صحن علنی مجلس برگزار شود ولی ظاهرا وزیر جهاد قرار نیست در این جلسه شرکت کند، گفت: طبق قانون زمانی که نمایندگان وزیری را استیضاح می‌کنند ایشان ملزم است در این جلسه استیضاح شرکت کند.</p>
      <p>وی در پاسخ به اینکه گفته می‌شود که وزیر کشاورزی استعفای خود را به رئیس‌جمهور داده است، گفت:‌به هر حال اگر استعفایی داده باشد باید از سوی رئیس‌جمهور پذیرفته شود وگرنه طبق قانون در مقابل استیضاح نمایندگان مجبور است در مجلس حضور یابد.</p>
      <p>کاظم‌نسب در پاسخ به اینکه آیا خبری از استعفای وزیر جهاد کشاورزی دارید، گفت: اخباری بین نمایندگان رد و بدل می‌شود که وزیر جهاد کشاورزی استعفا داده است اما این اخبار خیلی مستند نیستند. </p>
      <p>عضو کمیسیون کشاورزی مجلس در این باره که وضعیت عمومی مجلس نسبت به استیضاح وزیر جهاد کشاورزی چیست، گفت: با توجه به اینکه نمایندگان مجلس قبلا هم چند بار وزیر جهاد کشاورزی را استیضاح دادند و رای خود را پس گرفتند اما به نظر می‌رسد این بار در تصمیم خود برای استیضاح وزیر جهاد جدی هستند و به نظر می‌رسد استیضاح رای می‌آورد.</p>
      <p>این نماینده مجلس درباره دلایل استیضاح اظهار داشت: وضعیت نامناسب تولیدات،‌گرانی بازار، عدم تامین مایحتاج عمومی و ورود ذرت‌های آلوده به کشور  همچنین عدم همکاری معاونین وزیر با مجلسی‌ها بخشی از دلایل استیضاح وزیر جهاد کشاورزی است.</p>
      <p>امروز یکی از اعضای شورای مرکزی فراکسیون نمایندگان ولایی مجلس اعلام کرده بود طبق اعلام رئیسه هیأت مجلس قرار است استیضاح وزیر جهاد کشاورزی روز سه‌شنبه برگزار شود. اما وزیر جهاد از زمانی که بخش بازرگانی وزارت جهاد از این وزارتخانه جدا و به وزارتخانه صنعت ملحق شد استعفای خود را به رئیس‌جمهور داده و نسبت به این موضوع اعتراض کرده است.</p>
      <p>وی همچنین گفته بود طبق اطلاعات منابع موثق حجتی از روز گذشته به دفتر رئیس‌جمهور اعلام کرده به هیچ وجه در جلسه استیضاح حضور پیدا نمی‌کند که این امر به معنای استعفا است.</p>
    </article>
  </body>
</html>