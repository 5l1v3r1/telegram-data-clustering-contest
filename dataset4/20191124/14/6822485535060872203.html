<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T14:53:00+00:00"/>
    <meta property="og:title" content="حمله به منزل نماینده سابق، ولی فقیه در استان کرمان"/>
    <meta property="og:description" content="&quot;سید هادی جعفری&quot; در گفتگو با ایسنا، در خصوص حمله به منزل امام جمعه سابق کرمان گفت: در ساعت ۱۸ و ۳۰ دقیقه روز سه شنبه هفته گذشته، یک فرد ناشناس که هنوز هویت آن مشخص نشده است، از غفلت مامورین حفاظتی منزل آیت الله جعفری استفاده و با شکستن درب حیاط منزل «سیدیحیی جعفری» (نماینده سابق، ولی فقیه در استان کرمان) وارد منزل ایشان می‌شود."/>
  </head>
  <body>
    <article>
      <h1>حمله به منزل نماینده سابق، ولی فقیه در استان کرمان</h1>
      <address>
        <time datetime="2019-11-24T14:53:00+00:00">24 Nov 2019, 14:53</time>
      </address>
      <p>پسر آیت الله جعفری از حمله شخصی ناشناس به منزل نماینده سابق، ولی فقیه در استان کرمان خبر داد.</p>
      <p>"سید هادی جعفری" در گفتگو با ایسنا، در خصوص حمله به منزل امام جمعه سابق کرمان گفت: در ساعت ۱۸ و ۳۰ دقیقه روز سه شنبه هفته گذشته، یک فرد ناشناس که هنوز هویت آن مشخص نشده است، از غفلت مامورین حفاظتی منزل آیت الله جعفری استفاده و با شکستن درب حیاط منزل «سیدیحیی جعفری» (نماینده سابق، ولی فقیه در استان کرمان) وارد منزل ایشان می‌شود.</p>
      <p>وی با بیان این مطلب که این فرد سه عدد از پنجره‌های منزل آیت الله جعفری را می‌شکند، ادامه داد: این فرد ناشناس زمانی که قصد حمله به داخل منزل آیت الله را داشت، با مامورین حفاظتی درگیر می‌شود که با رسیدن نیرو‌های کمکی، فرد ضارب دستگیر می‌شود.</p>
      <p>پسر آیت الله جعفری اظهار کرد: ظاهرا گفته می‌شود که فرد حالت روانی داشته و اکنون در بیمارستان بستری است، اما هم اکنون پرونده توسط نیرو‌های امنیتی در دست بررسی است.</p>
      <p>وی در پاسخ به این سوال که آیا فرد ضارب قصد سرقت از منزل آیت الله جعفری را داشته است؟ گفت: فرد قصد سرقت نداشته، زیرا با فحاشی به مسئولین و حاج آقا وارد منزل شده است ضمن آنکه هیچ سلاحی را نیز به همراه نداشت.</p>
      <p>جعفری با بیان این مطلب که هیچ آسیبی به شخص آیت الله جعفری و اهالی منزل نرسیده است، عنوان کرد: این فرد کاملا می‌دانسته که وارد منزل چه کسی شده است و به نظر بنده با اطلاع قبلی این کار را انجام داده است.</p>
    </article>
  </body>
</html>