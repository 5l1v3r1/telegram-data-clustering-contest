<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198435/kyvernisi-den-tha-ginoyn-prosfygikes-domes-se-xeronisia"/>
    <meta property="og:site_name" content="CNN.gr"/>
    <meta property="article:published_time" content="2019-11-24T14:28:58+00:00"/>
    <meta property="og:title" content="Κυβέρνηση: Δεν θα γίνουν προσφυγικές δομές σε ξερονήσια"/>
    <meta property="og:description" content="Διαψεύδει η κυβέρνηση ότι θα γίνουν κλειστές δομές κράτησης προσφύγων σε ξερονήσια ."/>
  </head>
  <body>
    <article>
      <h1>Κυβέρνηση: Δεν θα γίνουν προσφυγικές δομές σε ξερονήσια</h1>
      <h2>Διαψεύδει η κυβέρνηση ότι θα γίνουν κλειστές δομές κράτησης προσφύγων σε ξερονήσια.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 16:28 , 24 November 2019</p>
      <p>Πηγή του <b>Μαξίμου</b> είπε στο CNN Greece ότι <b>ούτε υπάρχει τέτοιο ζήτημα ούτε υπήρξε ποτέ</b>. Σύμφωνα με την ίδια πηγή, δεν πρόκειται για υπαναχώρηση της κυβέρνησης, αφού ουδέποτε υπήρξε πρόθεση της κυβέρνησης να χρησιμοποιηθούν αραιοκατοικημένα ή ακατοίκητα νησιά για τη δημιουργία προσφυγικών δομών.</p>
      <p>Το θέμα άνοιξε όταν στο briefing ο <b>Στέλιος Πέτσας</b> και υ υφυπουργός Άμυνας και κυβερνητικός συντονιστής για το <b><a href="https://www.cnn.gr/eidhseis/tag/496/prosfgiko">προσφυγικό</a> Αλκιβιάδης Στεφανής</b> έδειξε ένα σχέδιο κλειστής δομής που είχε τοποθετηθεί στο ξερονήσι <b>Λέβιθα</b>, δίπλα από τη <b>Λέρο</b>. Κατά την πηγή του <b>Μαξίμου</b>, αυτό ήταν ένα θεωρητικό υπόδειγμα και όχι ακριβές σχέδιο νέας δομής.</p>
      <h3>Οι δηλώσεις Θεοδωρικάκου</h3>
      <p>Σε ανάλογο μήκος κύματος ήταν και οι σημερινές δηλώσεις του <a href="https://www.cnn.gr/eidhseis/tag/40128/takhs-theodorikakos"><b>Τάκη Θεοδωρικάκου</b></a>. Μιλώντας στον ρ/σ ο υπουργός Εσωτερικών είπε για τα στρατόπεδα στα ξερονήσια ότι  «δεν μ' αρέσει να παίρνω μέρος σε συζητήσεις που δεν έχουν νόημα. Η κυβέρνηση έχει εξαγγείλει την πολιτική της στο ζήτημα». Ο κ. Θεοδωρικάκος είπε ακόμα ότι: «Η συνολική πολιτική της κυβέρνησης περιλαμβάνει μία σειρά από μέτρα, τα οποία πείθουν σταδιακά την κοινή γνώμη, ότι η Ελλάδα δεν είναι ξέφραγο αμπέλι και στην Ελλάδα δεν μπορεί να μπαίνει όποιος θέλει, όπου θέλει και μετά να κάνει ό,τι θέλει. Θα κατασκευαστούν αρκετά κλειστά προαναχωρησιακά κέντρα τα οποία θα διασφαλίζουν μία κανονική και ανθρώπινη ζωή στους μετανάστες που θα βρίσκονται μέσα.»</p>
      <h3>Υπέρ ο Μπογδάνος</h3>
      <p>Ωστόσο, ο βουλευτής της ΝΔ<a href="https://www.cnn.gr/eidhseis/tag/63179/konstantinos-mpogdanos"> <b>Κωνσταντίνος Μπογδάνος</b> </a>με δηλώσεις του κατέστησε σαφές ότι το θέμα είναι ανοιχτό. Μάλιστα, τάχθηκε κατηγορηματικά υπέρ της δημιουργίας προσφυγικών δομών σε ξερονήσια. Σε συνέντευξή του στον Γιώργο Μελιγγώνη στο Kontra News, o κ. <b>Μπογδάνος</b> είπε συγκεκριμένα: «Βεβαίως μπορούν να πάνε πρόσφυγες στα ξερονήσια. Δεν πρέπει να έχουμε ταμπού! Είναι χώροι για να «φιλοξενήσουμε» κάποιους. Πρέπει να ξεπεράσουμε αυτά τα ταμπού, να ξεπεράσουμε τα κόμπλεξ του παρελθόντος, τα μετεμφυλιακά και τα δικτατορικά.» Προσέθεσε δε ότι: «Η στόχευση είναι να χρησιμοποιηθούν νησιά αραιοκατοικημένα, απομονωμένα. Εφόσον υπάρχει η στόχευση γιατί όχι. Είμαστε πια μια άλλη γενιά. Το ΚΚΕ είναι απολύτως νόμιμο κόμμα και πυλώνας του πολιτειακού μας συστήματος. Δεν μπορεί ο Έλληνας να έχει ίσα δικαιώματα με τον μετανάστη, τι να κάνουμε, έτσι είναι.»</p>
      <h3>703 νέες αφίξεις</h3>
      <p>Εντωμεταξύ, οι αφίξεις <b><a href="https://www.cnn.gr/eidhseis/tag/33/prosfyges">προσφύγων</a> </b>και<a href="https://www.cnn.gr/eidhseis/tag/347/metanastes"><b> μεταναστών</b> </a>συνεχίζονται αμείωτες. Το τελευταίο 24ωρο έφτασαν στα νησιά 703 άτομα. Από αυτούς, τουλάχιστον 643 αποβιβάστηκαν το τελευταίο 24ωρο με λέμβους σε διάφορα νησιά του Αιγαίου, σε 17 διαφορετικά περιστατικά σε Μυτιλήνη, Σάμο, Φαρμακονήσι, Ρόδο, Καλόλυμνο και Ψέριμο. Επίσης, 60  άτομα περισυνελέγησαν από το Λιμενικό σε θαλάσσιες περιοχές της Μυτιλήνης και της Σάμου.</p>
      <p>Σύμφωνα με την τελευταία καταγραφή, στα νησιά του Βορείου Αιγαίου βρίσκονται 38.479 αιτούντες <a href="https://www.cnn.gr/eidhseis/tag/7708/asylo"><b>άσυλο</b></a>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198505/vernardakis-tha-katapsifisoyme-tin-kyvernitiki-protasi-gia-ton-tropo-eklogis-proedroy-tis-dimokratias">Βερναρδάκης: Θα καταψηφίσουμε την κυβερνητική πρόταση για τον τρόπο εκλογής Προέδρου της Δημοκρατίας</a>
        </li>
        <li>
          <a href="https://www.cnn.gr/news/ellada/story/198486/mytilini-16-prosfyges-kai-metanastes-diasothikan-to-teleytaio-24oro">Μυτιλήνη: 16 πρόσφυγες και μετανάστες διασώθηκαν το τελευταίο 24ωρο</a>
        </li>
        <li>
          <a href="https://www.cnn.gr/news/politiki/story/198467/sakellaridis-gia-paremvasi-mitsotaki-pos-to-eipate-ayto-me-to-synthima-tis-anthropias">Σακελλαρίδης για παρέμβαση Μητσοτάκη: Πώς το είπατε αυτό με το «σύνθημα της ανθρωπιάς»;</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/33/prosfyges">ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/7708/asylo">ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/63179/konstantinos-mpogdanos">ΚΩΝΣΤΑΝΤΙΝΟΣ ΜΠΟΓΔΑΝΟΣ</a>
        </li>
        <li>
          <a href="https://www.cnn.gr/eidhseis/tag/82579/xeronhsia">ΞΕΡΟΝΗΣΙΑ</a>
        </li>
        <li>
          <a href="https://www.cnn.gr/eidhseis/tag/82580/kleistes-domes">ΚΛΕΙΣΤΕΣ ΔΟΜΕΣ</a>
        </li>
        <li>
          <a href="https://www.cnn.gr/eidhseis/tag/40128/takhs-theodorikakos">ΤΑΚΗΣ ΘΕΟΔΩΡΙΚΑΚΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198532/snapshot/2767306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198480/snapshot/75580099_680573782466232_1605329784491999232_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198531/snapshot/2719811.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198444/snapshot/AP_19302448651670.jpg"/>
      </figure>
    </article>
  </body>
</html>