<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/politics/news/594353/%E0%A6%9C%E0%A6%A8%E0%A6%97%E0%A6%A3%E0%A6%95%E0%A7%87-%E0%A6%9C%E0%A6%BF%E0%A6%AE%E0%A7%8D%E0%A6%AE%E0%A6%BF-%E0%A6%95%E0%A6%B0%E0%A6%B2%E0%A7%87-%E0%A6%AC%E0%A6%BF%E0%A6%8F%E0%A6%A8%E0%A6%AA%E0%A6%BF-%E0%A6%B9%E0%A6%AC%E0%A7%87-%E0%A6%9C%E0%A6%A8%E0%A6%AC%E0%A6%BF%E0%A6%9A%E0%A7%8D%E0%A6%9B%E0%A6%BF%E0%A6%A8%E0%A7%8D%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T14:05:00+00:00"/>
    <meta property="og:title" content="জনগণকে জিম্মি করলে বিএনপি হবে জনবিচ্ছিন্ন দ্বীপবাসিন্দা: তথ্যমন্ত্রী"/>
    <meta property="og:description" content="তথ্যমন্ত্রী ও আওয়ামী লীগের প্রচার সম্পাদক ড. হাছান মাহমুদ বলেছেন, অবরোধ-হরতালে আবার জনগণকে জিম্মি করতে চাইলে জনবিচ্ছিন্ন বিএনপি রাজনীতিতে জনবিচ্ছিন্ন নির্জন দ্বীপের বাসিন্দায় পরিণত হবে।রবিবার (২৪ নভেম্বর) দুপুরে সচিবালয়ে নিজ দফতরে সাংবাদিকদের সঙ্গে মতবিনিময়ের সময় তিনি এসব কথা..."/>
  </head>
  <body>
    <article>
      <h1>জনগণকে জিম্মি করলে বিএনপি হবে জনবিচ্ছিন্ন দ্বীপবাসিন্দা: তথ্যমন্ত্রী</h1>
      <address><time datetime="2019-11-24T14:05:00+00:00">24 Nov 2019, 14:05</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/350x0x1/uploads/media/2019/03/13/35109aba9a3237912e0e26ad9bcab9e0-5c8929ef351bb.jpg"/>
        <figcaption>তথ্যমন্ত্রী ড. হাছান মাহমুদ</figcaption>
      </figure>
      <p>তথ্যমন্ত্রী ও আওয়ামী লীগের প্রচার সম্পাদক ড. হাছান মাহমুদ বলেছেন, অবরোধ-হরতালে আবার জনগণকে জিম্মি করতে চাইলে জনবিচ্ছিন্ন বিএনপি রাজনীতিতে জনবিচ্ছিন্ন নির্জন দ্বীপের বাসিন্দায় পরিণত হবে।<br/>রবিবার (২৪ নভেম্বর) দুপুরে সচিবালয়ে নিজ দফতরে সাংবাদিকদের সঙ্গে মতবিনিময়ের সময় তিনি এসব কথা বলেন।<br/>সাংবাদিকদের প্রশ্নের জবাবে তথ্যমন্ত্রী আরও বলেন, বিএনপি অতীতে দীর্ঘমেয়াদি হরতাল, অবরোধ করে জনগণকে জিম্মির রাজনীতি অনুসরণ করায় জনগণ থেকে বিচ্ছিন্ন হয়ে গেছে। তারা যদি আগের সেই ভুল পথ আবার অনুসরণের চেষ্টা করে, জনগণ সাড়া দেবে না। এরপরও যদি জোর-জবরদস্তি করে জনভোগান্তির কর্মসূচি দিয়ে আন্দোলনের নামে অরাজকতা করতে চায়, তাহলে দলটি জনবিচ্ছিন্ন নির্জন দ্বীপের বাসিন্দা হয়ে যাবে।<br/><b>‘চমৎকার কমিটি পেয়েছে যুবলীগ’</b><br/>যুবলীগের নতুন কমিটি প্রসঙ্গে তথ্যমন্ত্রী বলেন, চমৎকার কমিটি হয়েছে। যুবলীগের প্রতিষ্ঠাতা শেখ ফজলুল হক মনির সন্তান শেখ ফজলে শামস পরশের হাতে যুবলীগের দায়িত্ব অর্পণ করা হয়েছে। তিনি অত্যন্ত সুশিক্ষিত মার্জিত মানুষ। সাধারণ সম্পাদকও (মাইনুল হোসেন খান নিখিল) অত্যন্ত ভদ্র, ভালো। যুবলীগের নানা নেতা নিয়ে নানা প্রশ্ন দেখা দিলেও তাকে নিয়ে বিন্দুমাত্র প্রশ্ন ওঠেনি বলে দাবি করেন তথ্যমন্ত্রী। একই ধারাবাহিকতায় আওয়ামী লীগেও শিক্ষিত, মার্জিত, সৎ ও জনপ্রিয়রা নেতৃত্বে আসবেন বলে আশা প্রকাশ করেন দলটির প্রচার সম্পাদক হাছান মাহমুদ।<br/><b>ওমানের রাষ্ট্রদূতের সৌজন্য সাক্ষাৎ</b><br/>এর আগে এদিন তথ্যমন্ত্রীর সঙ্গে সৌজন্য সাক্ষাৎ করেন ওমানের রাষ্ট্রদূত তায়িব সেলিম আল আলাভী। রাষ্ট্রদূত আগামীকাল সোমবার দেশটির জাতীয় দিবসের অনুষ্ঠানে প্রধান অতিথি হিসেবে তথ্যমন্ত্রীকে আমন্ত্রণ জানান।<br/>রাষ্ট্রদূতের সঙ্গে বৈঠক প্রসঙ্গে হাছান মাহমুদ বলেন, দ্বিপাক্ষিক সহযোগিতা বৃদ্ধি ও রোহিঙ্গা সমস্যা নিয়ে আলোচনা হয়েছে। ওমান রোহিঙ্গা সমস্যা সমাধানে এদেশের সঙ্গে কাজ করবে— এমন প্রতিশ্রুতি দেওয়ার পাশাপাশি রোহিঙ্গাদের জন্য কক্সবাজারে ১ হাজার ৬০০ রোহিঙ্গা পরিবারকে স্থান দেওয়ার বিষয়েও আলোচনা হয়েছে।<br/><b>ফ্রান্স আ.লীগ সভাপতির মৃত্যুতে শোক</b><br/>ফ্রান্স আওয়ামী লীগের সভাপতি বেনজির আহমেদ সেলিমের মৃত্যুতে গভীর শোক ও দুঃখ প্রকাশ করেছেন তথ্যমন্ত্রী। এদিন ফ্রান্সের স্থানীয় সময় সকালে তিনি মারা যান। এক বিবৃতিতে তথ্যমন্ত্রী বলেন, বেনজির আহমেদ সেলিমের মৃত্যুতে আওয়ামী লীগ একজন যোগ্য নেতাকে হারালো। সেলিমের বিদেহী আত্মার শান্তিকামনা করেন এবং শোকাহত পরিবারের প্রতি গভীর সমবেদনা জানান তথ্যমন্ত্রী।</p>
      <footer>/এমএইচবি/এইচআই/</footer>
    </article>
  </body>
</html>