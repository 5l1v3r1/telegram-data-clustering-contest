<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c5480268d724d958/ce-spune-andrei-nastase-intrebat-daca-va-candida-la-alegerile-prezidentiale-din-2020.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-24T14:00:26+00:00"/>
    <meta property="og:title" content="Ce spune Andrei Năstase, întrebat dacă va candida la alegerile prezidențiale din 2020"/>
    <meta property="og:description" content="Liderul Platformei DA, Andrei Năstase, afirmă că, la alegerile prezidențiale din 2020, va pleda pentru unitatea forțelor politice pro-europene și pro-democratice."/>
  </head>
  <body>
    <article>
      <h1>Ce spune Andrei Năstase, întrebat dacă va candida la alegerile prezidențiale din 2020</h1>
      <address><time datetime="2019-11-24T14:00:26+00:00">24 Nov 2019, 14:00</time> by <a rel="author">Jurnal.md</a></address>
      <p>
        <b>Liderul Platformei DA, Andrei Năstase, afirmă că, la alegerile prezidențiale din 2020, va pleda pentru unitatea forțelor politice pro-europene și pro-democratice.</b>
      </p>
      <p>Într-un interviu pentru Adevărul, Andrei Năstase a fost întrebat dacă intenționează să candideze pentru funcția de președinte sau o va susține pe Maia Sandu.</p>
      <p>„E prematur în momentul de faţă. Eu reprezint un partid, Platforma DA, care în 2016 a făcut un gest fără precedent în Republica Moldova, a susţinut un candidat comun la prezidenţiale, pe doamna Maia Sandu. În momentul de faţă preocupările mele personale sunt pentru construcţia de partid, pentru consolidarea structurilor teritoriale ale platformei DA, pentru consolidarea parteneriatelor noastre interne şi externe, pentru atragerea oamenilor de calitate, de experţi, de profesionişti, oameni care ar putea să facă faţă de unii singuri unei guvernări. Mai e mult până la prezidenţiale. Din păcate, anumiţi actori politici din Republica Moldova au început deja campania prezidenţială cu aceleaşi mijloace de propagandă, de fake news, de atac la persoană, de calomniere, denigrare, sunt puse în acţiune”, a declarat Andrei Năstase.</p>
      <p>El a precizat că se referă la Plahotniuc și Dodon „care şi-au dat mâna” și care „vor munci pentru următoarele prezidenţiale astfel încât Dodon să ia al doilea mandat”.</p>
      <p>„Asta este miza înţelegerii dintre Dodon şi Plahotniuc. Al doilea mandat pentru Dodon, conservarea stării de în fapt a lucrurilor din Justiţie, instalarea în fruntea instituţiilor esenţiale a unor oameni compromişi, a unor oameni controlabili, vulnerabili. Ori, cu mine personal, nici Plahotniuc, nici Dodon n-au făcut, nu fac şi nu vor face niciodată compromisuri. Eu nu negociez valorile, principiile, interesul naţional, aşa cum au făcut-o ei. Ei au negociat statutul ţării, au negociat sfere de influenţă, au negociat Justiţia, Procuratura. Pentru mine aceste lucruri sunt de nenegociat”, a mai spus Andrei Năstase.</p>
    </article>
  </body>
</html>