<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837523-oos-boyoviki-dvichi-vidkrivali-vogon"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T14:24:00+00:00"/>
    <meta property="og:title" content="ООС: бойовики двічі відкривали вогонь"/>
    <meta property="og:description" content="КИЇВ. 14 листопада. УНН. Від початку поточної доби в районі проведення операції Об'єднаних сил на Донбасі бойовики двічі обстріляли позиції українських …"/>
  </head>
  <body>
    <article>
      <h1>ООС: бойовики двічі відкривали вогонь</h1>
      <address><time datetime="2019-11-24T14:24:00+00:00">24 Nov 2019, 14:24</time> by <a rel="author">Роман Рудський</a></address>
      <p><b>КИЇВ. 14 листопада. УНН. </b>Від початку поточної доби в районі проведення операції Об'єднаних сил на Донбасі бойовики двічі обстріляли позиції українських військових. Про це під час брифінгу повідомив речник Міністерства оборони полковник Олександр Мотузяник, передає <b>УНН</b>.</p>
      <p>"Від початку поточної доби, станом на 14.00 сьогодні, 24 листопада, в районі відсічі та стримування російської агресії у Донецькій та Луганській областях зафіксовано дві ворожі збройні провокації, обі на Донецькому напрямку", - сказав Мотузяник.</p>
      <p>Так, близько першої години ночі ворог обстріляв з кулеметів укріплення підрозділів Об’єднаних сил неподалік села Тарамчук. Обстріл вівся з напрямку населенного пункту Оленівка.</p>
      <p>У відповідь наші оборонці застосували аналогічну зброю.</p>
      <p>Вдруге російсько-окупаційні війська порушили режим тиші біля села Водяне, витративши сім мінометних боєприпасів калібру 82 мм. Обстріл зафіксовано о пів на дванадцяту дня зі сторони Ужівки. Вогонь у відповідь військовослужбовці зі складу Об’єднаних сил не відкривали.</p>
      <p>"Станом на цю мить ситуація повністю контрольована українськими підрозділами зі складу Об’єднаних сил, втрат у лавах наших від початку цієї доби немає", - підсумував речник Міноборони.</p>
      <p>Нагадаємо, 23 листопада <a href="https://www.unn.com.ua/uk/news/1837488-oos-boyoviki-visim-raziv-obstrilyali-ukrayinski-pozitsiyi-2">збройні формування</a> Російської Федерації 8 разів порушили режим припинення вогню.</p>
    </article>
  </body>
</html>