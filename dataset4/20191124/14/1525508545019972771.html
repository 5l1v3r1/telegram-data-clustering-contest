<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779769/%DB%B4%DB%B2-%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86-%D8%AA%D8%AD%D8%AA-%D9%BE%D9%88%D8%B4%D8%B4-%D8%B7%D8%B1%D8%AD-%D8%B3%D9%81%DB%8C%D8%B1-%D8%B3%D9%84%D8%A7%D9%85%D8%AA-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:54:48+00:00"/>
    <meta property="og:title" content="معاون سلامت آموزش و پرورش استان همدان: ۴۲ هزار دانش آموز در استان همدان تحت پوشش طرح «سفیر سلامت» هستند"/>
    <meta property="og:description" content="همدان - معاون تربیت بدنی و سلامت آموزش و پرورش استان همدان گفت: ۴۲ هزار دانش آموز در استان همدان تحت پوشش طرح «سفیر سلامت» هستند."/>
  </head>
  <body>
    <article>
      <h1>معاون سلامت آموزش و پرورش استان همدان: ۴۲ هزار دانش آموز در استان همدان تحت پوشش طرح «سفیر سلامت» هستند</h1>
      <address>
        <time datetime="2019-11-24T14:54:48+00:00">24 Nov 2019, 14:54</time>
      </address>
      <p>به گزارش <a href="https://www.mehrnews.com/">خبرنگار مهر</a>، عبدالله جعفری ظهر یکشنبه در آیین نمادین افتتاح برنامه «سفیران سلامت» در همدان بابیان اینکه ۴۲ هزار دانش آموز در استان همدان تحت پوشش طرح «سفیر سلامت» هستند، گفت: سفیران سلامت آموزش‌های لازم را در سطوح خودمراقبتی فردی و خانوادگی فرا گرفته و در کانون‌های جمعیتی پیرامون خود اشاعه می‌دهند.</p>
      <p>معاون تربیت بدنی و سلامت آموزش و پرورش استان همدان گفت: خودمراقبتی شامل اعمال اکتسابی، آگاهانه و هدفدار در حوزه تندرستی و سبک زندگی سالم است که دامنه رفتاری گسترده‌ای را برای حفظ و بهبود سلامت جسمانی، روانی ، فردی و اجتماعی شامل می‌شود.</p>
      <p>جعفری با بیان اینکه در راستای اجرای موفق این برنامه، کارگاه آموزش و دوره ضمن خدمت مراقبین سلامت و رابطین سلامت در سطح شهرستان ها، نواحی و مناطق مختلف استان همدان برگزار شده است، افزود: برنامه تربیت سفیران سلامت دانش آموزی از سال ۹۴ با همکاری دو وزارت آموزش و پرورش و بهداشت، درمان و آموزش پزشکی در تمامی مقاطع تحصیلی آغاز و هر ساله بر اساس دستورالعمل ابلاغی از سوی معاونت تربیت بدنی و سلامت وزارت آموزش و پرورش اجرا می‌شود.</p>
      <p>وی افزود: برگزاری ۸ جلسه  آموزش سفیران سلامت دانش آموزی با همکاری معاونت بهداشتی دانشگاه و مراکز بهداشت شهرستان ها، چاپ و توزیع ۳۰ هزار کارت سفیران سلامت دانش آموزی و توزیع نشان ویژه سفیران سلامت دانش آموزی از دیگر برنامه های مرتبط با سفیران سلامت بوده است.</p>
      <p>وی گفت: محورهای آموزش سفیران سلامت دانش آموز در برگیرنده مواردی از جمله، سبک زندگی سالم، سلامت روانی و عاطفی، تغذیه سالم، سلامت فردی، پیشگیری از استعمال دخانیات و سایر مواد مخدر، پیشگیری از بیماری‌های واگیر و غیرواگیر، سلامت زیست محیطی، اصول ایمنی و پیشگیری از آسیب‌ها است.</p>
      <p>معاون تربیت بدنی و سلامت آموزش و پرورش استان همدان با اشاره به برگزاری سومین جشنواره سفیران سلامت دانش آموزی با شرکت ۴۲ هزار دانش‌آموز، عنوان کرد: در مرحله کشوری این جشنواره ۳ رتبه برتر توسط دانش آموزان استان همدان کسب شده است.</p>
    </article>
  </body>
</html>