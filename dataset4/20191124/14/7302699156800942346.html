<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112759"/>
    <meta property="og:site_name" content="MGR Online"/>
    <meta property="article:published_time" content="2019-11-24T14:47:00+00:00"/>
    <meta property="og:title" content="&quot;ซาลาห์&quot; คืนสภาพ ฟิตรอซัด &quot;นาโปลี&quot; เกม ชปล."/>
    <meta property="og:description" content="โมฮาเหม็ด ซาลาห์ ดาวยิงของ ลิเวอร์พูล พร้อมสวมเกือกกลับมาลงสนามยิงประตูในเกม ยูฟ่า แชมเปียนส์ ลีก นัดกลางสัปดาห์เจอกับ นาโปลี วันที่ 27 พฤศจิกายน นี้"/>
  </head>
  <body>
    <article>
      <h1>"ซาลาห์" คืนสภาพ ฟิตรอซัด "นาโปลี" เกม ชปล.</h1>
      <address><time datetime="2019-11-24T14:47:00+00:00">24 Nov 2019, 14:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011665101.JPEG"/>
      </figure>
      <p>โมฮาเหม็ด ซาลาห์ ดาวยิงของ ลิเวอร์พูล พร้อมสวมเกือกกลับมาลงสนามยิงประตูในเกม ยูฟ่า แชมเปียนส์ ลีก นัดกลางสัปดาห์เจอกับ นาโปลี วันที่ 27 พฤศจิกายน นี้<br/><br/>กองหน้าชาวอียิปต์ ได้แต่มองดูเพื่อนลงสนามเกมที่บุกชนะ คริสตัล พาเลซ 2-1 ศึก พรีเมียร์ ลีก อังกฤษ นัดล่าสุดเพราะมีอาการบาดเจ็บข้อเท้า รวมถึงเกมกับทีมชาติอียิปต์ซึ่งไม่ได้ลงเล่นเช่นกัน<br/><br/>อย่างไรก็ดี ช่วงพักเบรคทีมชาติ กลายเป็นช่วงเวลาที่ ซาลาห์ ได้รักษาตัวและฟื้นร่างกายอย่างเต็มที่ ทำให้เกม แชมเปียนส์ ลีก เปิดบ้านเจอ นาโปลี กลางสัปดาห์ น่าจะมีชื่อลงเล่นสนามซัลโว<br/><br/>เจอร์เกน คล็อปป์ นายใหญ่ ลิเวอร์พูล เผยเรื่องนี้ว่า "โม อยู่ในสภาพที่ดีทุกอย่าง เขาไม่ได้ซ้อมมา 9 วัน กลับไปอยู่บ้านที่อียิปต์ มีฝึกซ้อมนิดหน่อย 60-70 เปอร์เซนต์ตอนอยู่ที่นั่น และก็เพิ่ง 100 เปอร์เซนต์เมื่อวันก่อน"<br/><br/>"เราต้องตัดสินใจก่อนว่าจะให้ออกสตาร์ทหรือไม่ เราอาจจะให้เขาลงเพื่อเอาประตูชัยก็ได้ แต่ตอนนี้ให้พักไปก่อน นั่นคือสิ่งที่ดีที่สุด แล้ววันพุธค่อยให้เขากลับมา" กุนซือชาวเยอรมัน บอก</p>
    </article>
  </body>
</html>