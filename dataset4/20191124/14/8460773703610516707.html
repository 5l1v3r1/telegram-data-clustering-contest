<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/sports/india-won-the-match-against-bangladesh/836503"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T14:15:30+00:00"/>
    <meta property="og:title" content="&quot;പിങ്കിൽ ഇന്ത്യ'; ജയം ഇന്നിങ്‌സിനും 46 റൺസിനും"/>
    <meta property="og:description" content="ഇന്ത്യ ആതിഥേയത്വം വഹിച്ച ആദ്യ ഡേ‐നൈറ്റ്‌ ടെസ്റ്റ്‌ മത്സരത്തിൽ ..."/>
  </head>
  <body>
    <article>
      <h1>"പിങ്കിൽ ഇന്ത്യ'; ജയം ഇന്നിങ്‌സിനും 46 റൺസിനും</h1>
      <address><time datetime="2019-11-24T14:15:30+00:00">24 Nov 2019, 14:15</time> by <a rel="author">വെബ് ഡെസ്‌ക്‌</a></address>
      <p>കൊൽക്കത്ത &gt; ഇന്ത്യ ആതിഥേയത്വം വഹിച്ച ആദ്യ ഡേ‐നൈറ്റ്‌ ടെസ്റ്റ്‌ മത്സരത്തിൽ കോഹ്‌ലിപ്പടയ്‌ക്ക്‌ ചരിത്രജയം. ഈഡൻഗാർഡൻസിൽ നടന്ന മത്സരത്തിൽ ഇന്ത്യൻ പേസ്‌ ആക്രമണനിരയ്‌ക്കും പിങ്ക്‌ പന്തിനും മറുപടിയില്ലാതെ ബംഗ്ലാദേശ്‌ ടീം രണ്ടരദിവസം കൊണ്ട്‌ കീഴടങ്ങി. ഇന്നിങ്സിനും 46 റൺസിനുമാണ് ഇന്ത്യ പിങ്ക്‌ ജയം ആഘോഷിച്ചത്‌. മത്സരത്തിൽ പത്തൊൻപത്‌ വിക്കറ്റുകൾ വീഴ്‌ത്തിയത്‌ പേസർമാരാണ്‌.</p>
      <p>241 റൺസിന്റെ ഒന്നാം ഇന്നിങ്സ് ലീഡ് വഴങ്ങി രണ്ടാമതും ബാറ്റിങ്ങിന് ഇറങ്ങിയ ബംഗ്ലദേശ് 41.1 ഓവറിൽ 195 റൺസിന് എല്ലാവരും പുറത്തായി. ഇതോടെ രണ്ടു മത്സരങ്ങളടങ്ങിയ പരമ്പരയും ഇന്ത്യ തൂത്തുവാരി. ഇൻഡോറിൽ നടന്ന ഒന്നാം ടെസ്റ്റിൽ ഇന്നിങ്സിനും 130 റൺസിനുമാണ് ഇന്ത്യ ജയിച്ചത്. ടെസ്റ്റ് ക്രിക്കറ്റിന്റെ ചരിത്രത്തിൽ തുടർച്ചയായ ഏഴാം വിജയമെന്ന റെക്കോർഡും ഇന്ത്യ സ്വന്തമാക്കി. തുടർച്ചയായ നാലാം ഇന്നിങ്സ് ജയം സ്വന്തമാക്കുന്ന ടീമെന്ന നേട്ടവും ചരിത്രജയത്തോടൊപ്പം കരസ്ഥമാക്കി.</p>
      <p>രണ്ടാം ഇന്നിങ്സിൽ അ‍ഞ്ചു വിക്കറ്റ് നേട്ടം കൈവരിച്ച ഉമേഷ് യാദവാണ് മൂന്നാം ദിനം ബംഗ്ലദേശ്‌ നിരയെ കടപുഴക്കിയത്‌. ഇന്ന്‌ മൂന്നു വിക്കറ്റുകളും ഉമേഷ് യാദവിന്റെ വകയായിരുന്നു. 14.1 ഓവറിൽ 53 റൺസ് വഴങ്ങിയാണ് ഉമേഷ് യാദവ് അഞ്ചു വിക്കറ്റ് നേട്ടം കൈവരിച്ചത്. ഇഷാന്ത് ശർമ 13 ഓവറിൽ 56 റണ്‍സ് വഴങ്ങി നാലു വിക്കറ്റ് വീഴ്ത്തി. അർധസെ‍ഞ്ചുറി നേടിയ മുഷ്ഫിഖുർ റഹിമാണ് ബംഗ്ലദേശിന്റെ ടോപ് സ്കോറർ. റഹിം 96 പന്തിൽ 13 ഫോറുകൾ സഹിതം 74 റൺസെടുത്തു.</p>
      <p>രണ്ടാം ഇന്നിങ്സ്‌ തുടങ്ങിയ ബംഗ്ലാദേശിന്‌ പന്തിന്റെ താളം മനസ്സിലായില്ല. ഇന്ത്യൻ പേസർമാർക്കു മുന്നിൽ ആത്മവിശ്വാസമില്ലാതെയായിരുന്നു കളി. ആദ്യ ഓവറിൽ ഓപ്പണർ ഷദ്‌മാൻ ഇസ്ലാമിനെ മടക്കി ഇശാന്ത്‌ ശർമ കളി പിടിച്ചു. ഒന്നാം ഇന്നിങ്സിൽ അഞ്ചു വിക്കറ്റെടുത്ത ഇഷാന്ത്‌ മത്സരത്തിൽ ഒമ്പത്‌ വിക്കറ്റുകൾ നേടി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/sports/india-bangladesh-test/836493"/>
        <a href="https://www.deshabhimani.com/news/sports/india-bangladesh-first-day-night-test-match/836315"/>
        <a href="https://www.deshabhimani.com/news/world/bus-accident-in-daka/836162"/>
        <a href="https://www.deshabhimani.com/news/sports/india-won-third-test-against-bangladesh/834837"/>
        <a href="https://www.deshabhimani.com/news/world/12-dead-after-two-trains-collide-in-bangladesh/834004"/>
        <a href="https://www.deshabhimani.com/news/national/industrial-production-in-india/833846"/>
        <a href="https://www.deshabhimani.com/news/sports/deepak-chahar-bangladesh/833704"/>
        <a href="https://www.deshabhimani.com/news/career/culcutta-metropolitan-devwlopment-athourity/785818"/>
      </related>
    </article>
  </body>
</html>