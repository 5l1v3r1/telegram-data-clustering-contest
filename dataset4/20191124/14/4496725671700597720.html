<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701098-cuixart-fa-una-crida-al-dialeg-i-a-la-fi-de-la-repressio.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T14:36:04+00:00"/>
    <meta property="og:title" content="Cuixart fa una crida al diàleg i a la fi de la “repressió”"/>
    <meta property="og:description" content="El president d'Òmnium Cultural reclama que la &quot;violència d'Estat deixi lloc a la paraula&quot; En una carta als socis recorda que ell i Jordi Sánchez són els únics ciutadans de la UE per a qui Amnistia Internacional demana l'alliberament immediat"/>
  </head>
  <body>
    <article>
      <h1>Cuixart fa una crida al diàleg i a la fi de la “repressió”</h1>
      <address><time datetime="2019-11-24T14:36:04+00:00">24 Nov 2019, 14:36</time> by <a rel="author">ACN</a></address>
      <ul>
        <li>
          <b>El president d’Òmnium Cultural reclama que la “violència d’Estat deixi lloc a la paraula”</b>
        </li>
        <li>
          <b>En una carta als socis recorda que ell i Jordi Sánchez són els únics ciutadans de la UE per a qui Amnistia Internacional demana l’alliberament immediat</b>
        </li>
      </ul>
      <p>El president d’Òmnium Cultural, Jordi Cuixart, llança una crida al diàleg i demana la fi de la “repressió” en una carta a tots els socis de l’entitat. “En un escenari amb presos polítics el diàleg és possible, però és incompatible amb la repressió. La violència d’Estat ha de deixar lloc a la paraula”, assegura Cuixart, que avisa que la seva “generositat” és “una interpel·lació a la responsabilitat dels poders d’Estat”.</p>
      <p>En la missiva, el president de l’entitat recorda que ell i Jordi Sànchez són els dos únics ciutadans de la UE per a qui Amnistia Internacional demana l’alliberament immediat i apunta que “la repressió d’un Estat que vulnera la legislació internacional en matèria de drets humans” s’ha acabat convertint en el seu “principal aliat”.</p>
      <p>Cuixart, a més, adverteix la ciutadania que no es pot deixar tot només “en mans de partits polítics i institucions” i insisteix que la mobilització “constant” és “la principal garantia a una resolució democràtica”.</p>
      <p>En la carta, Cuixart remarca que la “desmesura” de la justícia, les “amenaces permanents”, la “violència” institucional i la sentència del Suprem busquen “estendre la por” i “escampar la sensació que el canvi és impossible”.</p>
      <p>“Però la presa de consciència col·lectiva fa que cada dia els seus efectes siguin menors i, possiblement, és aquest i no cap altre el gran pas de gegant que estem fent com a societat”, argumenta el president d’Òmnium.</p>
      <p>Cuixart, a més, afirma que continua assumint la “responsabilitat” de tornar a exercir els drets condemnats per l’Estat així com “l’obligació ètica” d’obeir “la pròpia consciència” i defensar els drets humans.</p>
      <p>En la carta als socis el president de l’entitat recorda que la condemna del Suprem “criminalitza” la protesta i la desobediència civil” i apunta que el posicionament d’Amnistia Internacional “ratifica l’amenaça” als drets i les llibertats d’expressió i de reunió pacífica de la ciutadania.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1698957-preso-contra-el-dret-internacional.html"/>
        <a href="http://www.elpuntavui.cat/politica/article/17-politica/1698870-omnium-demana-l-excarceracio-immediata-dels-presos-politics-el-retorn-dels-exiliats-i-l-anul-lacio-de-la-sentencia.html"/>
        <a href="http://www.elpuntavui.cat/politica/article/17-politica/1698716-amnistia-es-compromet-a-fer-gestions-per-aconseguir-l-alliberament-immediat-dels-jordis.html"/>
        <a href="http://www.elpuntavui.cat/politica/article/17-politica/1698647-amnistia-internacional-urgeix-l-alliberament-immediat-de-jordi-sanchez-i-jordi-cuixart.html"/>
      </related>
    </article>
  </body>
</html>