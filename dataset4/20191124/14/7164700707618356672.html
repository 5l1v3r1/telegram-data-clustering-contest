<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_539750/"/>
    <meta property="og:site_name" content="INNnews"/>
    <meta property="article:published_time" content="2019-11-24T14:21:24+00:00"/>
    <meta property="og:title" content="สิ้นคุณทวด5แผ่นดินอายุ105ปี"/>
    <meta property="og:description" content="ที่บ้านเลขที่ 53 หมู่5 ต.แม่ทอม อ.บางกล่ำ จ.สงขลา ได้มี…"/>
  </head>
  <body>
    <article>
      <h1>สิ้นคุณทวด5แผ่นดินอายุ105ปี</h1>
      <h2>สิ้นคุณทวด 5 แผ่นดินอายุ 105 ปี พบช้อนในครัวหายคนเกลี้ยงแอบหยิบไปบูชา</h2>
      <address>
        <time datetime="2019-11-24T14:21:24+00:00">24 Nov 2019, 14:21</time>
      </address>
      <p>ที่บ้านเลขที่ 53 หมู่5 ต.แม่ทอม อ.บางกล่ำ จ.สงขลา ได้มีลูกหลานและชาวบ้านต่างหลั่งไหลกันไปร่วมไว้อาลัยกับการจากไปของคุณยาย ฉิ้น แก้วสวัสดิ์ อายุ 105 ปี 7 เดือน ซึ่งมีอายุยืนยาวที่สุดใน อ.บางกล่ำ หลังจากที่คุณยายฉิ้น หรือ บางคนเรียกว่าคุณทวดฉิ้น ได้เสียชีวิตลงอย่างสงบเมื่อเวลา 09.30 น. วันนี้(24พ.ย.) ด้วยโรคชรา และมีลูกหลานรวมทั้งชาวบ้าน มาร่วมไว้อาลัยและร่วมพิธีรดน้ำศพกันอย่างต่อเนื่อง เพราะคุณยายฉิ้น เป็นผู้ที่มีอายุมากที่สุดใน อ.บางกล่ำ รวมถึงเป็นผู้ที่มีอายุยืนยาวเกิน100ปีคนหนึ่งในจ.สงขลาและตามบัตรประชาชน คุณทวดฉิ้น เกิดเมื่อวันที่ 1 มกราคม พ.ศ. 2457 ปีขาล ซึ่งอยู่ในรัชสมัย พระบาทสมเด็จพระมงกุฎเกล้าเจ้าอยู่หัว รัชกาลที่6และเป็นคุณทวด 5 แผ่นดินแกมีลูกทั้งหมด 7 คน ชาย 4 หญิง 3 ลูกชายคนโตคือ นายประเสริฐ  ธรรมใจ อายุ 76 ปี ลูกสาวคนเล็ก นางพรประภา  พรรมศร อายุ 63 ปี และเสียชีวิตไปแล้ว1คนซึ่งเป็นลูกชายคนที่ 4</p>
      <figure>
        <img src="https://www.innnews.co.th/wp-content/uploads/2019/11/%E0%B8%AA%E0%B8%B4%E0%B9%89%E0%B8%99%E0%B8%84%E0%B8%B8%E0%B8%93%E0%B8%97%E0%B8%A7%E0%B8%945%E0%B9%81%E0%B8%9C%E0%B9%88%E0%B8%99%E0%B8%94%E0%B8%B4%E0%B8%99-1024x576.jpg"/>
      </figure>
      <p>ร.ต.สมพงษ์ สมหมาย ซึ่งเป็นหลานเขย บอกว่า สิ่งที่ทำให้คุณยายฉิ้น อายุยืนยาวเป็นเพราะคนสมัยก่อนกินผักกินปลา แต่ที่คุณยายฉิ้น ชอบมากที่สุดและสมัยก่อนกินทุกวันคือหวาก หรือน้ำตาลเมา ซึ่งทำจากตาลโตนด แต่กินแค่ให้เจริญอาหารเท่านั้นซึ่งจะเป็นผลดีต่อสุขภาพไม่ได้กินจะมึนเมา</p>
      <figure>
        <img src="https://www.innnews.co.th/wp-content/uploads/2019/11/%E0%B8%AA%E0%B8%B4%E0%B9%89%E0%B8%99%E0%B8%84%E0%B8%B8%E0%B8%93%E0%B8%97%E0%B8%A7%E0%B8%945%E0%B9%81%E0%B8%9C%E0%B9%88%E0%B8%99%E0%B8%94%E0%B8%B4%E0%B8%993-1024x576.jpg"/>
      </figure>
      <p>ผู้สื่อข่าวรายงานว่า หลังจากที่คุณทวดฉิ้น เสียชีวิตลงและเป็นผู้ที่มีอายุเกินร้อยปี จึงมีความเชื่อตั้งแต่สมัยคนโบร่ำโบราณจนถึงทุกวันนี้ว่าหากนำช้อนกินข้าวจากในครัวของผู้เสียชีวิตที่มีอายุเกิน100ปี ไปเก็บไว้ที่บ้านก็จะเป็นสิริมงคล อายุยืนยาวทำมาค้าขึ้นชีวิตจะมีความเจริญรุ่งเรื่อง  ทำให้ในวันนี้ช้อนในครัวที่บ้านของคุณทวดฉิ้น หายเกลี้ยงไม่มีเหลือแม้แต่เล่มเดียว</p>
      <p>สำหรับศพของคุณทวดฉิ้นบำเพ็ญกุศลที่วัด นารังนก หมู่ 6 ต.แม่ทอม  อ.บางกล่ำ และจะทำการฌาปณกิจในวันเสาร์ที่ 30 พฤศจิกายน ณ เมรุวัดนารังนก</p>
      <figure>
        <img src="https://www.innnews.co.th/wp-content/uploads/2019/11/%E0%B8%AA%E0%B8%B4%E0%B9%89%E0%B8%99%E0%B8%84%E0%B8%B8%E0%B8%93%E0%B8%97%E0%B8%A7%E0%B8%945%E0%B9%81%E0%B8%9C%E0%B9%88%E0%B8%99%E0%B8%94%E0%B8%B4%E0%B8%992-1024x576.jpg"/>
      </figure>
    </article>
  </body>
</html>