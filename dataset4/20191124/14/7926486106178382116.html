<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013109/%D9%85%D8%AA%D8%AD%D8%AF%D8%A7%D9%86-%D8%AF%DB%8C%D8%B1%D9%88%D8%B2-%D8%A7%D9%85%D8%B1%DB%8C%DA%A9%D8%A7-%D9%85%D8%B4%D8%AA%D8%B1%DB%8C%D8%A7%D9%86-%D8%A7%D9%85%D8%B1%D9%88%D8%B2-%D8%B1%D9%88%D8%B3%DB%8C%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T14:34:54+00:00"/>
    <meta property="og:title" content="متحدان دیروز امریکا؛ مشتریان امروز روسیه"/>
    <meta property="og:description" content="رسانه‌های خبری به فروش تسلیحات ساخت روسیه به ۱۶۶ کشور جهان از جمله متحدان درجه اول آمریکا در غرب آسیا، آسیای شرقی و اروپا اشاره کردند."/>
  </head>
  <body>
    <article>
      <h1>متحدان دیروز امریکا؛ مشتریان امروز روسیه</h1>
      <address>
        <time datetime="2019-11-24T14:34:54+00:00">24 Nov 2019, 14:34</time>
      </address>
      <p>
        <i>رسانه‌های خبری به فروش تسلیحات ساخت روسیه به ۱۶۶ کشور جهان از جمله متحدان درجه اول آمریکا در غرب آسیا، آسیای شرقی و اروپا اشاره کردند.</i>
      </p>
      <p>به گزارش مشرق، بسیاری از متحدین آمریکا در سال‌های اخیر به خرید سلاح از روسیه، دومین صادر کننده تسلیحات در جهان رو آورده‌اند.</p>
      <blockquote>بیشتر بخوانید:<br/><a href="https://www.mashreghnews.ir/news/1001958/%D8%B1%D8%AE%D9%86%D9%87-%D9%BE%D9%88%D8%AA%DB%8C%D9%86-%D8%AF%D8%B1-%D9%85%D8%AA%D8%AD%D8%AF%DB%8C%D9%86-%D9%88%D8%A7%D8%B4%D9%86%DA%AF%D8%AA%D9%86">رخنه پوتین در متحدین واشنگتن</a></blockquote>
      <p> به گزارش خبرگزاری «آناتولی» به نقل از شرکت روسی «روسوبورون اکسپورت» روسیه سلاح‌های خود را به ۱۶۶ کشور از ۱۹۰ کشور عضو سازمان ملل فروخته است. خریداران اصلی سلاح‌های ساخت روسیه در آسیا کشورهای هند، ویتنام ، چین و بنگلادش هستند.</p>
      <p>«ایران» و «عراق» در خاورمیانه و «الجزایر» در آفریقا و «نیکاراگوئه» در آمریکای لاتین نیز از جمله مشتریان سلاح‌های روسی هستند. این در حالی است که تعدادی از کشورهای عضو ناتو   و از متحدان ایالات متحده نیز محصولات نظامی روسیه را به دست آورده‌اند.</p>
      <p>روسیه اینک با متحدان آمریکا در اروپا از جمله با فرانسه، یونان، بلغارستان و اسلواکی در حوزه نظامی و فنی رابطه دارد. یونان از متحدان آمریکا در اروپا یکی از بزرگترین خریداران تسلیحات ساخت روسیه است. در ادوار مختلف روسیه سامانه‌های دفاعی هوایی از جمله «اس-۳۰۰» ، موشک‌های ضد تانک، خودروهای زرهی و تجهیزات دیگر را به یونان فروخت که در کنار آن‌ها باید به بالگردهای «ام آی -۲۶» نیز اشاره کرد.</p>
      <p>همکاری‌های نظامی و فنی روسیه با فرانسه، دیگر متحد بزرگ آمریکا به دو کشور اجازه می‌دهد تا در زمینه حمل و نقل هوایی، صنایع فضایی،تسلیحات کوچک، وسایل زرهی، تولید توپخانه و کشتی‌سازی باهم همکاری کنند.</p>
      <p>این در حالی است که گفته می‌شود ایالات متحده نیز از روسیه سلاح خریداری می‌کند. «پاول فلگنگاوئر» یک تحلیلگر نظامی در این زمینه  گفت که  آمریکا  برای اهداف مطالعاتی سلاح‌های روسی خریداری می‌کند.</p>
      <p>«آلکسی لئونکوف»  مدیر مسئول یک رسانه تحلیلی در امور نظامی نیز در این زمینه گفت که همکاری نظامی روسیه با کشورهای سوسیالیستی کماکان باقی مانده، در حالی‌که روسیه با کشورهایی که قبلا روابطی نداشت، اینک قراردادهای بزرگتری منعقد کرده است.</p>
      <p>امارات متحده عربی، متحدخاورمیانه‌ای آمریکا نیز قصد دارد نیروی هوایی خود را به جنگندهای نسل چهارم «سوخو-۳۵» ساخت روسیه مجهز کند.امارات قصد دارد بیش از یک اسکادران جنگنده‌ پیشرفته سوخو-۳۵ را از روسیه خریداری کند. روسیه و امارات احتمالا قرارداد نهایی خرید سوخو -۳۵ را قبل از خاتمه سال ۲۰۱۹ امضا می‌کنند.</p>
      <p>این در حالی است که یک مقام روس در روزهای گذشته گفت که مذاکرات مسکو و ریاض برای فروش سامانه پدافندی «اس-۴۰۰» به عربستان آغاز شده است.</p>
      <p>چندی قبل نیز سازمان فدرال همکاری‌های نظامی-فنی روسیه  اعلام کرد که مسکو آماده تحویل سامانه پدافند هوایی اس-۴۰۰ به ایران است، اما هنوز درخواستی از ایران در این خصوص دریافت نکرده است.</p>
      <p>منبع: فارس</p>
    </article>
  </body>
</html>