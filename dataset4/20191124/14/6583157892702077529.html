<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/kooperatywa-lubelska-sie-rozwija-szykuja-sklep-internetowy-organizuja-spotkania-informacyjne/"/>
    <meta property="og:site_name" content="lublin112.pl"/>
    <meta property="article:published_time" content="2019-11-24T14:30:00+00:00"/>
    <meta property="og:title" content="Kooperatywa Lubelska się rozwija. Szykują sklep internetowy, organizują spotkania informacyjne"/>
    <meta property="og:description" content="Wspólnie kupują ekologiczną żywność bezpośrednio od rolników, dzięki czemu pomijają pośredników i mają niższe ceny. Wszyscy producenci pochodzą z Lubelszczyzny, co również ma duże znaczenie."/>
  </head>
  <body>
    <article>
      <h1>Kooperatywa Lubelska się rozwija. Szykują sklep internetowy, organizują spotkania informacyjne</h1>
      <address>
        <time datetime="2019-11-24T14:30:00+00:00">24 Nov 2019, 14:30</time>
      </address>
      <p>
        <b>Wspólnie kupują ekologiczną żywność bezpośrednio od rolników, dzięki czemu pomijają pośredników i mają niższe ceny. Wszyscy producenci pochodzą z Lubelszczyzny, co również ma duże znaczenie.</b>
      </p>
      <p>Powstała kilka lat temu Kooperatywa Lubelska cały czas prowadzi działania związane ze swoim rozwojem. Jest to inicjatywa świadomych konsumentów, którym zależy na stałym pozyskiwaniu ekologicznej żywności roślinnej oraz nabiału i naturalnych kosmetyków, bezpośrednio od lokalnych rolników i wytwórców. Głównym celem członków kooperatywy, jest kupowanie zdrowej żywności za sprawiedliwą cenę. Osiągają to poprzez nawiązywanie współpracy bezpośrednio z osobami, które dany produkt wytwarzają. Dzięki temu unikają marż pośredników, jednocześnie wspierając lokalnych wytwórców i budują zaufanie między producentem a konsumentem. Dodatkowo wiedzą skąd dokładnie pochodzi towar i czy jest rzeczywiście ekologiczny.</p>
      <p>Z założenia jest to kooperatywa wegetariańska, więc skupia się na zakupie przede wszystkim warzyw i owoców sezonowych, ale również nabiału, ziół, soków i innych przetworów, miodu, kasz, olei czy też pieczywa. Wiele towarów to produkty niedostępne w zwykłych sklepach. Dostawcami są głównie certyfikowane gospodarstwa ekologiczne lub również mali lokalni rolnicy i przetwórcy, których towar powstaje z dbałością o standardy ekologiczne. Co ważne, wszyscy dostawcy posiadają gospodarstwa na Lubelszczyźnie.</p>
      <p>Ponieważ od początku powstania Kooperatywa Lubelska jest otwarta dla wszystkich chętnych, organizowane są spotkania informacyjne, w trakcie których każdy zainteresowany może się dowiedzieć m.in.: o co chodzi w kooperatywie, do jakich konkretnie produktów ma ona dostęp i w jakich są one cenach, kim są dostawcy, jak można dołączyć do kooperatywy a także, po co to wszystko zostało stworzone. Najbliższe spotkanie zaplanowano w przyszłym tygodniu, w środę 27 listopada o godz. 18 oraz w sobotę 30 listopada o godz. 17.</p>
      <p>Co więcej mieszcząca się przy ul. Kowalskiej 1 Kooperatywa Lubelska pracuje nad założeniem sklepu internetowego, dzięki któremu każdy zainteresowany miałby dostęp do tanich ekologicznych produktów. Zaangażowali się w to wszyscy członkowie, na portalu <a href="https://zrzutka.pl/t43h9p">zrzutka.pl</a> prowadzona jest także zbiórka funduszy na ten cel. Do jej zakończenia pozostały dwa dni i już niewiele brakuje, gdyż z kwoty 2 tys. złotych jest już 1 774 zł.</p>
      <p>(fot. Kooperatywa Lubelska)</p>
    </article>
  </body>
</html>