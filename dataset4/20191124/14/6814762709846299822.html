<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/ScRGa/znepokojeni-z-nemecka-roste-pred-bankami-varuje-tamni-centralni-banka-i-agentura-moodys"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T14:16:00+00:00"/>
    <meta property="og:title" content="Znepokojení z Německa roste. Před bankami varuje tamní centrální banka i agentura Moody’s"/>
    <meta property="og:description" content="Podle německé centrální banky (Deutsche Bundesbank) se zvyšují rizika pro německý finanční systém. Mohou za to nízké úrokové sazby, zpomalování německé ekonomiky či nejistota kolem brexitu. Informuje o tom například list Financial Times. Rizikovému sektoru nepřispěla ani agentura Moody‘s, která nyní německým bankám snížila výhled ze stabilního na negativní s tím, že očekává jejich oslabení. Tato silná varování z konce uplynulého týdne vyvolávají ohlas až opožděně, hrozící problém rozebírá například o víkendu také francouzský ekonomický deník Les Echos."/>
  </head>
  <body>
    <article>
      <h6 class="kicker">EKONOMIKA</h6>
      <h1>Znepokojení z Německa roste. Před bankami varuje tamní centrální banka i agentura Moody’s</h1>
      <address><time datetime="2019-11-24T14:16:00+00:00">24 Nov 2019, 14:16</time> by <a rel="author">zd</a></address>
      <p>
        <b>Podle německé centrální banky (Deutsche Bundesbank) se zvyšují rizika pro německý finanční systém. Mohou za to nízké úrokové sazby, zpomalování německé ekonomiky či nejistota kolem brexitu. Informuje o tom například list <a href="https://www.ft.com/content/3f8ccd46-0c69-11ea-bb52-34c8d9dc6d84">Financial Times</a>. Rizikovému sektoru nepřispěla ani agentura <a href="https://www.moodys.com/research/Moodys-Germany-banking-outlook-changes-to-negative-from-stable-as--PBC_1204161">Moody‘s,</a> která nyní německým bankám snížila výhled ze stabilního na negativní s tím, že očekává jejich oslabení. Tato silná varování z konce uplynulého týdne vyvolávají ohlas až opožděně, hrozící problém rozebírá například o víkendu také francouzský ekonomický deník <a href="https://www.lesechos.fr/finance-marches/banque-assurances/linquietude-grandit-autour-des-banques-allemandes-1150148">Les Echos.</a></b>
      </p>
      <p>K varování německé centrální banky dochází poté, co se dva největší domácí bankovní ústavy Deutsche Bank a Commerzbank, které se už dříve v tomto roce snažily neúspěšně o spojení, rozhodly šetřit a zvýšit tak zisk. Za prvních devět měsíců roku 2019 zaznamenala Deutsche Bank ztrátu 4,1 miliard eur (cca 105 miliard Kč), Commerzbank se pak za stejné období propadl zisk o 9 % oproti roku minulému. Napříč širším bankovním sektorem v Německu se zisk propadl o 31 %, vyplývá z dat centrální banky. „Zranitelnost ze zvýšila,“ varovala ve čtvrtek viceprezidentka německé centrální banky Claudia Buchová.</p>
      <p>Experti centrální banky vidí jako problém například vyšší míru rizikových půjček, které banky klientům, včetně rostoucího počtu firem, poskytují. Rizikem pro banky by mohly být i dlouhodobé hypotéky. Problémem je také politika prakticky nulových úrokových sazeb, která panuje v eurozóně od roku 2016. Pokud chtějí banky ukládat své peníze u Evropské centrální banky, vyžaduje po nich negativní úrok 0,5 %.</p>
      <p>Podle agentury Moody‘s dojde k oslabení německého bankovního sektoru do 12 až 18 měsíců. Nejtvrdší dopad pak podle agentury čeká menší německé banky. Již tak nízká ziskovost bank se bude i nadále zhoršovat, upozorňuje Bernhard Held, vrchní ředitel zodpovědný za úvěry společnosti Moody's. Agentura zmiňuje také své odhady, podle nichž bude růst HDP v Německu odrážet zpomalování globálního trhu i nepříznivý výhled pro klíčové sektory německého průmyslu jako je výroba automobilů či chemikálií.</p>
      <related>
        <a href="https://echo24.cz/a/SGipL/vlada-bere-penize-kde-muze-podnikatelum-zdrazi-preplatek-dph-nebo-zrusi-slevy"/>
      </related>
    </article>
  </body>
</html>