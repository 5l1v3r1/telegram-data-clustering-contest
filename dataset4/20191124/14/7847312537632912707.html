<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474440-adam-szlapka-nowym-przewodniczacym-nowoczesnej"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T14:27:40+00:00"/>
    <meta property="og:title" content="Szłapka pokonał Mieszkowskiego i został nowym przewodniczącym partii: Dzisiaj mówimy &quot;Nowoczesna restart”. WIDEO"/>
    <meta property="og:description" content="Szłapka uzyskał 66 głosów, na Mieszkowskiego zagłosowało 41 delegatów."/>
  </head>
  <body>
    <article>
      <h1>Szłapka pokonał Mieszkowskiego i został nowym przewodniczącym partii: Dzisiaj mówimy "Nowoczesna restart”. WIDEO</h1>
      <address><time datetime="2019-11-24T14:27:40+00:00">24 Nov 2019, 14:27</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Sekretarz generalny Nowoczesnej Adam Szłapka został w niedzielę wybrany na przewodniczącego partii. „Dziś nadszedł ten moment, kiedy musimy się na nowo zdefiniować, kiedy musimy na nowo przemyśleć nasze działania. Dzisiaj mówimy: Nowoczesna restart” - mówił nowy szef Nowoczesnej.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474413-katarzyna-lubnauer-zrezygnowala-z-funkcji-szefa-nowoczesnej">Katarzyna Lubnauer zrezygnowała z funkcji szefa Nowoczesnej! „Biorę na siebie odpowiedzialność za porażkę w wyborach do Sejmu”</a></p>
      <p>CZYTAJ TAKŻE: <a href="https://wpolityce.pl/polityka/474436-internauci-komentuja-decyzje-lubnauer-nie-biora-jencow">Internauci komentują decyzję Lubnauer! „Okręt tonie szczury uciekają”, „Można zrezygnować z czegoś czego nie ma?”</a></p>
      <p>Na niedzielnej konwencji Nowoczesnej dotychczasowa liderka partii Katarzyna Lubnauer złożyła rezygnację z funkcji przewodniczącej Nowoczesnej. Po rezygnacji Lubnauer, delegaci wybrali nowego przewodniczącego partii, został nim sekretarz Nowoczesnej Adam Szłapka.</p>
      <figure>
        <iframe data-src="https://twitter.com/Nowoczesna/status/1198605642828845056" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Dziś nadszedł ten moment, kiedy musimy się na nowo zdefiniować, kiedy musimy na nowo przemyśleć nasze działania. Dzisiaj mówimy: Nowoczesna restart. To jest właśnie ten moment, w którym musimy zebrać całą naszą energię i trzymać się razem w Nowoczesnej i walczyć o Nowoczesną, walczyć o nasze idee, bo one są Polsce potrzebne</blockquote>
      <p>— mówił po wyborze Szłapka.</p>
      <p>Zdaniem Szłapki, Nowoczesna jest dziś potrzebna, by „przywrócić znaczenie pojęciom i wartościom, które zniszczył PiS”.</p>
      <blockquote>Mamy swoje wartości, mamy swoją wizję, mamy swoją odpowiedź na PiS-owską nienormalność. Tą odpowiedzią jest: wolność, otwartość, samorządność, człowiek zawsze na pierwszym miejscu</blockquote>
      <p>— podkreślił nowy lider Nowoczesnej.</p>
      <blockquote>Normalne jest przestrzeganie prawa, normalne jest szanowanie instytucji, normalny jest szacunek dla każdego człowieka, normalne są wolne media, normalne jest wspieranie aktywności, normalna jest przewidywalność. Normalne jest to, że w swoim państwie każdy czuje się dobrze, niezależnie od płci, wieku, tego, czy jest w pełni sił, czy jest niepełnosprawny, czy od orientacji seksualnej, normalne jest to, że kochający się ludzi mogą założyć rodzinę. To jest normalność dla nas i dla zdecydowanej większości Polaków</blockquote>
      <p>— mówił.</p>
      <p>Na briefingu prasowym Szłapka poinformował, że w pierwszym kwartale 2020 r. Nowoczesna zorganizuje konwencję, która „będzie nowym otwarciem”. Podczas tej konwencji – jak mówił – „radykalnie” zmieniony zostanie statut partii, który wprowadzi „bardziej demokratyczną” formułę Nowoczesnej. Jak dodał, chodzi m.in. głosowanie internetowe wewnątrz partii, czy spotkania wszystkich członków ugrupowania.</p>
      <p>Szłapka uważa, że Nowoczesna powinna reprezentować swoje liberalne wartości, ale w ramach Koalicji Obywatelskiej.</p>
      <blockquote>Dzisiaj drogą i w wyborach prezydenckich, i w kolejnych wyborach jest współpraca opozycji w ramach KO, czy rozszerzanie tej współpracy. Uważam, że KO to dobry projekt, który skutecznie był zbudowany w ostatnich wyborach i raczej musimy ten projekt rozwijać, niż go demontować</blockquote>
      <p>— podkreślił.</p>
      <p>Pytany przez dziennikarzy, czy wyobraża sobie wstąpienie Nowoczesnej do PO, Szłapka odpowiedział, że „nie ma dzisiaj mowy o czymś takim”.</p>
      <p>
        <b>Podczas niedzielnej konwencji delegaci podejmą też decyzję ws. wyborów prezydenckich.</b>
      </p>
      <blockquote>Będziemy za chwilę dyskutować o poparciu ewentualnego kandydata, bądź wystawieniu swojego kandydata” – podkreślił. „Naturalnym jest to, że PO, jako największy partner w KO ma największe zasoby do tego, żeby kandydata zaproponować. Do tej pory było, że poszczególne partie w ramach KO jednak uczestniczyły we wszystkich decyzjach i z całą pewnością my w tym wyborze będziemy uczestniczyć</blockquote>
      <p>— mówił.</p>
      <p>O fotel lidera partii, oprócz Szłapki, ubiegał się także poseł Krzysztof Mieszkowski. Szłapka uzyskał 66 głosów, na Mieszkowskiego zagłosowało 41 delegatów.</p>
      <figure>
        <iframe data-src="https://twitter.com/rochkowalski/status/1198605773544329217" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nowemu przewodniczącemu pogratulowała już była szefowa partii Katarzyna Lubnauer, ale także Paweł Rabiej.</p>
      <figure>
        <iframe data-src="https://twitter.com/KLubnauer/status/1198606768739368960" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PawelRabiej/status/1198606101132042242" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Podziękowania Lubnauer i gratulacje dla Szłapki przekazali również lider PO Grzegorz Schetyna i szef klubu Koalicji Obywatelskiej Borys Budka.</b>
      </p>
      <blockquote>Dziś rozpoczyna się nowy etap współpracy między Nowoczesną a Platformą. Bardzo dziękuję Katarzynie Lubnauer za cztery lata współpracy. Nowemu przewodniczącemu Adamowi Szłapce gratuluję i życzę wielu wspólnych zwycięstw i dalszej dobrej współpracy w ramach Koalicji Obywatelskiej</blockquote>
      <p>— napisał Schetyna.</p>
      <figure>
        <iframe data-src="https://twitter.com/SchetynadlaPO/status/1198630780370587648" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <blockquote>Dziękuję Katarzynie Lubnauer za kilkanaście miesięcy ciężkiej, profesjonalnej pracy w Koalicji Obywatelskiej. Liczę na dalszą współpracę w prezydium klubu parlamentarnego. Adamowi Szłapce życzę powodzenia w nowej roli. Silna Nowoczesna to silna Koalicja Obywatelska. Trzymam kciuki!</blockquote>
      <p>— stwierdził z kolei Budka.</p>
      <figure>
        <iframe data-src="https://twitter.com/bbudka/status/1198612664357920768" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Szłapka jest politologiem. W latach 2006–2010 pełnił funkcję radnego i wiceprzewodniczącego rady miejskiej w Kościanie; od 2011 do 2015, w czasie prezydentury Bronisława Komorowskiego, pracował jako ekspert w Kancelarii Prezydenta.</p>
      <p>W wyborach w 2015 r. Szłapka zdobył mandat poselski startując z pierwszego miejsca na liście w okręgu kaliskim. Od 2015 r. pełni stanowisko sekretarza generalnego Nowoczesnej. W 2019 r. został wybrany do Sejmu z trzeciego miejsca listy Koalicji Obywatelskiej w Poznaniu - zdobył 51 951 głosów.</p>
      <p>kpc/PAP/Twitter</p>
    </article>
  </body>
</html>