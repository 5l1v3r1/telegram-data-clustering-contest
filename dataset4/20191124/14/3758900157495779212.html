<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/sport/news-kipchoge-i-muhammad-lekkoatletami-2019-roku-na-swiecie,nId,3352276"/>
    <meta property="og:site_name" content="RMF24"/>
    <meta property="article:published_time" content="2019-11-24T14:36:20+00:00"/>
    <meta property="og:title" content="Kipchoge i Muhammad lekkoatletami 2019 roku na świecie"/>
    <meta property="og:description" content="Rekordzista świata w maratonie Kenijczyk Eliud Kipchoge oraz rekordzistka świata w biegu na 400 metrów przez płotki Amerykanka Dalilah Muhammad zostali uznani najlepszymi lekkoatletami 2019 roku w plebiscycie międzynarodowej federacji World Athletics (dawniej IAAF)."/>
  </head>
  <body>
    <article>
      <h1>Kipchoge i Muhammad lekkoatletami 2019 roku na świecie</h1>
      <address><time datetime="2019-11-24T14:36:20+00:00">24 Nov 2019, 14:36</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>Rekordzista świata w maratonie Kenijczyk Eliud Kipchoge oraz rekordzistka świata w biegu na 400 metrów przez płotki Amerykanka Dalilah Muhammad zostali uznani najlepszymi lekkoatletami 2019 roku w plebiscycie międzynarodowej federacji World Athletics (dawniej IAAF).</b>
      </p>
      <figure>
        <img src="https://i.iplsc.com/dalilah-muhammad/0009EQZ5IFMTB4LN-C123-F4.png"/>
        <figcaption>Dalilah Muhammad<cite>/SEBASTIEN NOGIER /PAP/EPA</cite></figcaption>
      </figure>
      <p>Nazwiska zwycięzców ogłoszono podczas corocznej ceremonii w Monako.<br/><br/>Dla Kipchoge to drugi triumf z rzędu. 35-letni Kenijczyk, mistrz olimpijski z Rio de Janeiro, w październiku jako pierwszy na świecie przebiegł maratoński dystans poniżej dwóch godzin.<br/><br/>Podczas specjalnej próby w Wiedniu pokonał 42,195 km w czasie 1:59.40. Wynik nie jest jednak uznany jako oficjalny rekord globu, bowiem został uzyskany w specjalnych warunkach.<br/><br/>Kipchoge jest też oficjalnym rekordzistą świata - w 2018 roku w Berlinie uzyskał 2:01.39.<br/><br/><b>ZOBACZ: </b><a href="https://www.rmf24.pl/sport/news-historyczny-wyczyn-kenijczyka-przebiegl-maraton-z-czasem-pon,nId,3274380"><b><u>Historyczny wyczyn Kenijczyka. Przebiegł maraton z czasem poniżej dwóch godzin</u></b></a><b><br/></b><br/>Z kolei 29-letnia Muhammad, również mistrzyni olimpijska 2016, dwukrotnie w tym roku ustanawiała rekord świata w biegu na 400 m ppł. Podczas mistrzostw globu w Dausze poprawiła należący do niej najlepszy wynik na świecie, uzyskując 52,16.<br/><br/>Oprócz złotego medalu MŚ na tym dystansie stanęła również na najwyższym stopniu podium ze sztafetą 4x400 m.</p>
    </article>
  </body>
</html>