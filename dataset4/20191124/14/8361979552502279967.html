<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/brexit-ugodu-z-yes-vnesut-do-parlamentu-velikoji-britanii-do-rizdva-novini-svitu-50055383.html"/>
    <meta property="og:site_name" content="НВ"/>
    <meta property="article:published_time" content="2019-11-24T14:07:00+00:00"/>
    <meta property="og:title" content="Джонсон пообіцяв до Різдва внести на розгляд парламенту угоду щодо Brexit"/>
    <meta property="og:description" content="Прем'єр-міністр Великої Британії Борис Джонсон пообіцяв до 25 грудня надіслати в парламент на голосування угоду щодо Brexit, узгоджену в жовтні з Європейським Союзом."/>
  </head>
  <body>
    <article>
      <h1>Джонсон пообіцяв до Різдва внести на розгляд парламенту угоду щодо Brexit</h1>
      <h2>Прем'єр-міністр Великої Британії Борис Джонсон пообіцяв до 25 грудня надіслати в парламент на голосування угоду щодо Brexit, узгоджену в жовтні з Європейським Союзом.</h2>
      <address>
        <time datetime="2019-11-24T14:07:00+00:00">24 Nov 2019, 14:07</time>
      </address>
      <p>Як повідомляє <a href="https://www.reuters.com/article/uk-britain-election/johnson-promises-brexit-for-christmas-in-manifesto-idUSKBN1XX0P2">Reuters</a>, заява Джонсона прозвучала під час представлення передвиборчого маніфесту Консервативної партії в неділю, 24 листопада.</p>
      <p>«Моїм різдвяним подарунком для нації буде повернення законопроекту про Brexit перед святковою перервою і забезпечення роботи парламенту в інтересах народу», — сказав він.</p>
      <p>Джонсон впевнений, що схвалення нинішньої угоди щодо Brexit дасть змогу Великій Британії повернути контроль над законодавством, фінансами і міграційною політикою.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/682/original/9cec87063951df55f8fc492dec415541.png&amp;stamp=1&amp;q=85&amp;w=115"/>
      </figure>
      <p>Андрій Зубов<br/>Інфекція хаосу. Як Brexit змінить світ</p>
      <p>У маніфесті Джонсон пообіцяв посилити внутрішню безпеку Великої Британії за допомогою розширення штатів поліції на 20 тис. осіб. Також прем'єр пропонує збільшити бюджет Національної служби охорони здоров’я Великої Британії, направляти більше коштів на утримання державних шкіл, зайнятися реконструкцією доріг і заходами з підвищення енергоефективності.</p>
      <p><a href="https://nv.ua/ukr/world/countries/u-britaniji-oficiyno-startuvala-peredviborcha-kampaniya-50051849.html">У Великій Британії 12 грудня призначили вибори в парламент</a>, які ініціював Джонсон. Він сподівається, що новий склад парламенту підтримає угоду про Brexit. Раніше депутати відкидали угоди з Брюсселем, укладені попередницею Джонсона Терезою Мей, а також самим Джонсоном.</p>
      <p><a href="https://nv.ua/ukr/world/countries/boris-dzhonson-shkoduye-shcho-yomu-ne-vdalosya-zdiysniti-brexit-31-zhovtnya-50051356.html">Джонсон домагався, щоб Велика Британія залишила ЄС 31 жовтня</a>, навіть якщо до цього моменту сторони не зможуть досягти згоди щодо процедури «розлучення» і подальших відносин. Британський парламент виступив проти виходу з ЄС без угоди з Брюсселем, зобов’язавши Джонсона просити про відстрочку Brexit. Тепер Brexit заплановано на 31 січня.</p>
      <p>Читайте також:<br/><a href="https://nv.ua/ukr/world/geopolitics/u-komiteti-britanskogo-parlamentu-viznali-mozhliviy-vpliv-rf-na-referendum-shchodo-brexit-novini-svitu-50054016.html">&amp;nbspУ комітеті британського парламенту визнали «можливий» вплив РФ на референдум щодо Brexit</a></p>
    </article>
  </body>
</html>