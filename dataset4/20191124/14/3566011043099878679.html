<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549700.html/%D8%A7%D8%B3%D8%A7%D9%85%DB%8C-%D9%85%D8%AE%D8%A7%D9%84%D9%81%D8%A7%D9%86-%D8%AD%D9%85%D8%A7%DB%8C%D8%AA-%D8%A7%D8%B2-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D9%87%D9%85%D8%AF%D8%A7%D9%86-%D8%B1%D8%A7-%D9%85%DB%8C-%DA%AF%D9%88%DB%8C%D9%85-%D9%85%D8%B3%D8%AA%D9%86%D8%AF%D8%A7%D8%AA-%D8%B1%D8%A7-%D8%A8%D9%87-%D9%85%D9%88%D9%82%D8%B9-%D9%85%D9%86%D8%AA%D8%B4%D8%B1-%D9%85%DB%8C-%DA%A9%D9%86%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="اسامی مخالفان حمایت از سرمایه‌گذاری در همدان را می‌گویم/مستندات را به موقع منتشر می‌کنم"/>
    <meta property="og:description" content="رئیس کمیسیون اقتصاد، سرمایه گذاری و گردشگری شورای شهر همدان در صحن علنی شورا گفت: روزی تریبون دست من می‌افتد و اسامی مخالفان حمایت از سرمایه‌گذاری از مدیرکل مخالف تا شخص شخیص مدیریت ارشد را در این خصوص می‌گویم."/>
  </head>
  <body>
    <article>
      <h1>اسامی مخالفان حمایت از سرمایه‌گذاری در همدان را می‌گویم/مستندات را به موقع منتشر می‌کنم</h1>
      <h2>رئیس کمیسیون اقتصاد، سرمایه گذاری و گردشگری شورای شهر همدان:</h2>
      <address>
        <time datetime="2019-11-24T14:59:00+00:00">24 Nov 2019, 14:59</time>
      </address>
      <p>رئیس کمیسیون اقتصاد، سرمایه گذاری و گردشگری شورای شهر همدان در صحن علنی شورا گفت: روزی تریبون دست من می‌افتد و اسامی مخالفان حمایت از سرمایه‌گذاری از مدیرکل مخالف تا شخص شخیص مدیریت ارشد را در این خصوص می‌گویم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33394">عصر همدان</a>؛ پنجاه‌وهشتمین جلسه علنی شورای شهر صبح امروز با موضوع بررسی ۱۰ نامه و حضور معاون امور زیربنایی شهرداری و مدیرعامل سازمان حمل، نقل و ترافیک شهرداری دنبال شد.</p>
      <p>کامران گردان رئیس شورای شهر همدان در این جلسه با تبریک هفته بسیج اظهار کرد: بسیج طی ۴۰ سال گذشته در تمام مقاطع به ویژه در بحران‌ها حضور داشته و وحدت و انسجام ملی را حفظ کرده است.</p>
      <p>در ادامه حسین قراباغی رئیس کمیسیون اقتصاد، سرمایه گذاری و گردشگری شورای شهر همدان نیز گفت: نسبت به بحث گردشگری تعصب داریم؛ حوزه سرمایه‌گذاری و گردشگری حوزه‌ای نیست که مطالبه در آن نباشد و وظیفه دارم پیگیر این موارد باشم.</p>
      <p>وی با تأکید بر اینکه تمام مشکلات استان از اشتغال و بیکاری است خطاب به مسئولان بیان کرد: برای رفع این مشکلات چه کار کرده‌اید؟</p>
      <p>رئیس کمیسیون اقتصاد، سرمایه گذاری و گردشگری شورای شهر همدان افزود: برای دوره بعدی شورا برنامه‌ای ندارم اما وظیفه دارم اتفاقات این ۴ سال را برای دغدغه‌مندان بگویم و اسامی حامیان و دغدغه‌مندان حوزه گردشگری و سرمایه‌گذاری را عنوان می‌کنم.</p>
      <p>
        <b>قراباغی: شعار «فرش قرمز برای سرمایه‌گذاران پهن می‌کنیم» قشنگ است اما مهمتر عمل است</b>
      </p>
      <p>وی با بیان اینکه دغدغه داشتم که به شورا آمدم تصریح کرد: انتظار دارم برخی دوستان در نگرش خود نسبت به سرمایه‌گذاری و گردشگری تجدید نظر کنند؛ بیکار نبودم که به شورا آمدم دلم برای شهرم می‌سوزد.</p>
      <p>قراباغی با بیان اینکه روزی تریبون دست من می‌افتد و اسامی مخالفان حمایت از سرمایه‌گذاری از مدیرکل مخالف تا شخص شخیص مدیریت ارشد را در این خصوص می‌گویم ادامه داد: شعارهای «فرش قرمز برای سرمایه‌گذاران پهن می‌کنیم» و یا «پنجره واحد سرمایه‌گذاری» قشنگ است اما مهمتر عمل به آنهاست.</p>
      <p>وی با تأکید بر اینکه مستنداتی در خصوص مخالفت‌ها با سرمایه‌گذاری برخی مدیران دارم خاطرنشان کرد: به موقع مستندات را آشکار منتشر می‌کنم و از هیچ فرد و جریانی نیز واهمه ندارم.</p>
      <p>رئیس کمیسیون اقتصاد، سرمایه گذاری و گردشگری شورای شهر همدان یادآور شد: دغدغه شهر و شهروندان را دارم و شرمنده می‌شوم وقتی شهروندان و حتی افراد دارای مدرک تحصیلی فوق لیسانس برای یک کار بی‌مقدار به من مراجعه می‌کنند.</p>
      <p>وی اظهار کرد: شرمنده می‌شوم و جای تأسف است که بگویم از نبود شغل یک فوق لیسانس را برای رفتگری فرستادم، اینها را به چه کسی بگوییم؛ ما مسئول هستیم.</p>
      <p>قراباغی گفت: اگر با این روند و جریان پیش برویم نه سرمایه‌گذاری و نه توسعه گردشگری را در شهر خواهیم داشت.</p>
      <p>وی در ادامه با انتقاد از عدم ارجاع برخی پرونده‌ها و موارد مطرح شده در شورا به شورای حل اختلاف بیان کرد: اصلاً شورای حل اختلاف در برخی موارد ارجاعی تشکیل نمی‌شود.</p>
      <p>ابراهیم مولوی رئیس مرکز مطالعات و پژوهش‌های شورای شهر همدان نیز با بیان اینکه آقای شاهرخی هر وقت بخواهد سالی یک بار شورای حل اختلاف را تشکیل می‌دهد افزود: شاید سالی یک بار یا هر چند ماه یک بار هر زمانی که دلشان بخواهد شرای حل اختلاف را تشکیل می‌دهند.</p>
      <p>نایب رئیس شورای شهر همدان نیز در واکنش به صحبت‌های قراباغی تصریح کرد: آقای قراباغی طوری حرف می‌زنند که انگار مابقی اعضا مخالف سرمایه‌گذاری هستند.</p>
      <p>
        <b>بادامی‌نجات: اگر می‌گویید فقط شما حامی سرمایه‌گذاری هستید اسم منتشر کنید</b>
      </p>
      <p>حمید بادامی‌نجات ادامه داد: در شورای این دوره هر چه شهرداری برای سرمایه‌گذاری آورده مصوب شده حالا یک که مصوب نشده اینگونه می‌گویید.</p>
      <p>وی با اشاره به تخفیف‌ها برای سرمایه‌گذاران و تخفیف عوارض خاطرنشان کرد: جداره کدام یک از پیاده‌راه‌ها با این تخفیف‌ها درست شده است، در این دوره شورا چقدر تخفی برای سرمایه‌گذاری گذشاتیم اما اتفاقی رخ نداد و سرمایه‌گذاری هم نیامد.</p>
      <p>نایب رئیس شورای شهر همدان خطاب به قراباغی یادآور شد: اگر می‌گویید فقط شما حامی سرمایه‌گذاری هستید اسم منتشر کنید اما بگویید از ابتدای این دوره چقدر تخفیف برای سرمایه‌گذاری شده و اتفاقی نیافتاده است.</p>
      <p>رئیس کمیسیون فنی عمرانی شورای شهر همدان نیز در واکنش به نامه‌ای در خصوص تبدیل بافت‌های قدیمی به سفره‌خانه سنتی و… برای رونق در پیاده‌راه اکباتان اظهار کرد: وضعیت اقتصادی در این پیاده‌راه از اول برای کسبه همین بوده حالا اگر شما می‌خواهید همه را بکنید سفره‌خانه بکنید.</p>
      <p>انتهای پیام/</p>
    </article>
  </body>
</html>