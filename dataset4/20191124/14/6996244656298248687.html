<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709095?utm_source=mivzakimnet&amp;utm_medium=xhtml&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T14:10:09+00:00"/>
    <meta property="og:title" content="ליא חוגגת 90: &quot;שלא יגידו 'היא זקנה'&quot;"/>
    <meta property="og:description" content="בשישי תיערך בתיאטרון הבימה חגיגת יומולדת 90 לשחקנית הוותיקה • &quot;כל עוד הגוף מאפשר - אני ממשיכה לשחק&quot;, היא אומרתבמה"/>
  </head>
  <body>
    <article>
      <h1>ליא חוגגת 90: "שלא יגידו 'היא זקנה'"</h1>
      <h2>בסוף השבוע תיערך בתיאטרון הבימה חגיגת יומולדת 90 לשחקנית הוותיקה, כלת פרס ישראל • "כל עוד הגוף מאפשר וכל עוד יתנו לי - אני ממשיכה לשחק", אומרת קניג</h2>
      <address><time datetime="2019-11-24T14:10:09+00:00">24 Nov 2019, 14:10</time> by <a rel="author" href="https://www.israelhayom.co.il/writer_articles?tid=346" target="_blank">מאיה כהן</a></address>
      <p>השחקנית כלת פרס ישראל <a href="https://www.israelhayom.co.il/article/669381">ליא קניג</a> לא אוהבת לדבר על הגיל שלה. בשנים האחרונות היא גם מצניעה את חגיגות יום ההולדת שלה. אבל בסוף השבוע היא תגיע לגיל המרשים 90, ובהבימה לא מתכוונים להתעלם מהמעמד. </p>
      <p>• <a href="https://www.israelhayom.co.il/article/708865">"יוצר "הנערים": "מדובר באפרטהייד"</a></p>
      <p>• <a href="https://www.israelhayom.co.il/article/708523">תכירו: הכלבים של המפורסמים</a></p>
      <p>• <a href="https://www.israelhayom.co.il/article/708177">נועה קירל ולירן דנינו "מאושרים"</a></p>
      <p>ביום שיש הקרוב בצהריים יחגגו לקניג בתיאטרון הלאומי יומולדת 90 וקרייירה בת 57 שנה על הבמות. לחגיגה יגיע נשיא המדינה, ראובן (רובי) ריבלין, וישתתפו בה שחקנים ואמנים שחלקו עם קניג את הבמה במשך השנים, בהם יעקב כהן, גיא זוארץ, אוהד חיטמן, תומר שרון, אושרת אינגדשט, רוני דלומי, טטיאנה קנליס אולייר ועוד. </p>
      <p>אגב תאריך יום ההולדת של קניג הוא ה־30 בנובמבר, שבת הקרובה, ואת התאריך המדיוק היא תחגוג, איך לא, על הבמה בהצגה "רביעייה" של תיאטרון הספריה בהיכל התרבות בפתח תקווה,  לצד מרים זוהר, אילן דר ואלברט כהן. </p>
      <p>"אני לא חושבת שגיל זה דבר כל כך משמעותי", אומרת קניג בחיוך. "אף פעם לא חשבתי כך, אבל בארץ גיליתי שזה מאוד חשוב. כל הזמן שואלים 'בת כמה את?', אומרים 'את נראית טוב', 'את לא נראית טוב', 'את זקנה', 'את לא זקנה'. אני, מצדי, חושבת שגיל זה נתון קיים. אני לא עושה ממנו עניין".</p>
      <p>לדבריה, היא לא רצתה חגיגות לרגל יום הולדתה ה־90. "אני לא אוהבת שעושים כזה עניין. אני גם לא כל כך רגילה לחגיגות האלה. את הילדות שלי העברתי בלי חגיגות יום הולדת כי היתה מלחמה. כשמתחילים לחגוג לי - אני קצת נבוכה, בשיא הכנות. גם מעציב אותי שלא נמצאים איתי בחגיגה הזאת האנשים הקרובים אלי, כמו ההורים שלי ובעלי צביקה. אני מרגישה כמה הם חסרים לי בחגיגות האלה. צביקה, בעלי המנוח, במשך 50 שנה מעולם לא שכח יום הולדת שלי. מצד שני מרגש אותי שרוצים לחגוג לי. אני מאוד מתרגשת לקראת האירוע בהבימה".</p>
      <p>קניג עלתה לראשונה על הבמה של תיאטרון הבימה ב־1962. "איך עברו השנים האלה?", היא אומרת. "עשיתי כמעט הכל בתיאטרון. אני כמובן תמיד שמחה לתפקידים טובים, אבל כבר אין תפקיד ספציפי שאני מחכה לו. אני רק מקווה שיגיעו תפקידים מעניינים, שאני אהיה בריאה ובכושר ושלא יגידו 'נו, טוב, היא זקנה, זה מה שהיא מסוגלת לעשות היום (צוחקת)".</p>
      <p>
        <b>את מרגישה את הגיל?</b>
      </p>
      <p>"בטח שיש דברים שבהם מרגישים את הגיל. אני סובלת מכאבי גב, למשל, אבל על הבמה אני לא מרגישה כלום. מגיל מסוים צריך לקבל את השינוים שיש בגוף, ואני מקבלת את זה. כל עוד הגוף מאפשר לי וכל עוד יתנו לי - אני ממשיכה לשחק".</p>
      <p>החגיגה הזאת מגיעה בתקופה לא פשוטה בהבימה שמתמודד עם סכסוך עבודה שהכריז שח"ם, ארגון השחקנים, בתחילת השבוע בגלל עיכוב בתשלום משכורות לשחקנים. מנגד בתיאטרון דורשים ממשרדי האוצר והתרבות להעביר את כספי התמיכה שלא  שולמו. </p>
      <p> "דווקא בימים אלה, של מצוקה ומשבר, משפחת הבימה מחבקת את כל שחקניה ועובדיה וחוגגת בגאווה את יום ההולדת של הגברת הראשונה של התיאטרון, ליא קניג", אומרת אודליה פרידמן, מנכ"לית הבימה. "זו זכות וגאווה גדולה עבורנו לחגוג לליא עם כל אוהביה".</p>
      <p>• <a href="https://www.israelhayom.co.il/article/708479">קים אור אזולאי נגד מעיין אדם</a></p>
      <p>• <a href="https://www.israelhayom.co.il/article/705771">התוכנית המביכה של ליהיא ונעמה</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>