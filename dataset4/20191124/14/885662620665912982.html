<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/oikonomia/125897/staikoyras-anoihto-endehomeno-paratasis-gia-epidoma-thermansis"/>
    <meta property="og:site_name" content="Insider"/>
    <meta property="article:published_time" content="2019-11-24T14:59:00+00:00"/>
    <meta property="og:title" content="«Παράθυρο» παράτασης για το επίδομα θέρμανσης"/>
    <meta property="og:description" content="Η κυβέρνηση αύξησε το κονδύλι του επιδόματος θέρμανσης κατά 10 εκατ. ευρώ και εξετάζει το ενδεχόμενο παράτασης."/>
  </head>
  <body>
    <article>
      <h1>«Παράθυρο» παράτασης για το επίδομα θέρμανσης</h1>
      <h2>Η κυβέρνηση αύξησε το κονδύλι του επιδόματος θέρμανσης κατά 10 εκατ. ευρώ και εξετάζει το ενδεχόμενο παράτασης.</h2>
      <address>
        <time datetime="2019-11-24T14:59:00+00:00">24 Nov 2019, 14:59</time>
      </address>
      <p>Δεν απέκλεισε το ενδεχόμενο να δοθεί παράταση στην προθεσμία για το επίδομα θέρμανσης ο υπουργός Οικονομικών, Χρήστος Σταϊκούρας.</p>
      <p>Σύμφωνα με <a href="https://www.kathimerini.gr/1053246/article/oikonomia/ellhnikh-oikonomia/para8yro-apo-staikoyra-gia-epipleon-kondyli-gia-to-petrelaio-8ermanshs">σχετικό δημοσίευμα της Καθημερινής</a>, ο αρμόδιος υπουργός εξήγησε πως όλα θα εξαρτηθούν από το πώς θα εξελιχθεί η κατάσταση. Τόνισε πως η κυβέρνηση<b> αύξησε το κονδύλι του επιδόματος θέρμανσης κατά 10 εκατ. ευρώ</b> στα 68 εκατ. ευρώ, ενώ χορηγείται φέτος και όχι το επόμενο έτος «σε αντιδιαστολή με το τι γινόταν τα προηγούμενα χρόνια».</p>
      <p>«Θέλω να σας πω εκ προοιμίου ότι ναι, έχουμε βάλει μια καταληκτική ημερομηνία το τέλος του έτους για τη χορήγηση του επιδόματος θέρμανσης αλλά ανάλογα με το πώς θα εξελιχθεί η κατάσταση θα δούμε και τι περιθώρια έχουμε για τον Ιανουάριο», είπε ο υπουργός Οικονομικών.</p>
      <h3>Εντός της εβδομάδας οι αποφάσεις για το κοινωνικό μέρισμα</h3>
      <p>Πρόσθεσε ακόμη ότι εντός της εβδομάδας θα ληφθούν οι αποφάσεις για το ποσό που θα διανεμηθεί στις πιο ευαίσθητες κοινωνικά ομάδες ως κοινωνικό μέρισμα. Επεσήμανε ότι δεν πρόκειται για ένα μόνιμο μέτρο αλλά θα δοθεί όπως είπε «μια κι έξω».</p>
      <p>«Υπάρχει ένα ποσό το οποίο θα διανεμηθεί σε ευαίσθητες κοινωνικές ομάδες. Το ποσό αυτό, θα αποφασιστεί αυτή την εβδομάδα. Υπενθυμίζω ότι το μέτρο που θα ληφθεί θα είναι ‘’μια και έξω’’ αυτό που λέγεται one off. Άρα δε μπορεί να είναι ένα φορολογικό μέτρο με μόνιμα χαρακτηριστικά. Ουσιαστικά έχουμε ήδη δώσει περίπου 500 εκατ. ευρώ από υπερπλεόνασμα φέτος σε όλη την ελληνική κοινωνία. Υπάρχει και άλλο περιθώριο να δώσουμε», τόνισε χαρακτηριστικά.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/125838/epidoma-thermansis-ola-osa-prepei-na-gnorizete"/>
        <a href="https://www.insider.gr/hristika/125674/epidoma-thermansis-anoixe-i-platforma-gia-tis-aitiseis"/>
        <a href="https://www.insider.gr/hristika/125286/ayxanetai-kondyli-gia-epidoma-thermansis"/>
      </related>
    </article>
  </body>
</html>