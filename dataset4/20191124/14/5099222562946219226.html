<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510892-alegeri-prezidentiale-2019-incidente-sectiile-vot-doi-barbati-murit-dolj-iar-prahova-barbat-alunecat-noroi-lovit-cap.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T14:21:00+00:00"/>
    <meta property="og:title" content="Alegeri prezidențiale 2019. Incidente la secțiile de vot: Trei persoane au murit / Mai multe persoane au avut nevoie de asistență medicală - UPDATE"/>
    <meta property="og:description" content="Doi bărbați din Dolj și o femeie din Argeș au murit în timp ce așteptau să voteze sau lângă secțiile de votare. De asemenea, un bărbat de 84 de ani din Prahova a alunecat la o secție de"/>
  </head>
  <body>
    <article>
      <h1>Alegeri prezidențiale 2019. Incidente la secțiile de vot: Trei persoane au murit / Mai multe persoane au avut nevoie de asistență medicală - UPDATE</h1>
      <address><time datetime="2019-11-24T14:21:00+00:00">24 Nov 2019, 14:21</time> by <a rel="author">N.O.</a></address>
      <p><b>Doi bărbați din Dolj și o femeie din Argeș au murit în timp ce așteptau să voteze sau lângă secțiile de votare. De asemenea, un bărbat de 84 de ani din Prahova a alunecat la o secție de votare, pe scări, din cauza noroiului și s-a lovit la cap. Tot în Prahova un bărbat a avut nevoie de resuscitare. Un alt bătrân a căzut lângă o secție de vot din Cluj, suferind o lovitură puternică la cap.</b><br/><b><br/>19.10:</b> Un jandarm care asigura paza unei secții de votare din Băicoi, județul Prahova, a resuscitat, duminică, un alegător de 74 de ani căruia i s-a făcut rău la intrarea în secție. Jandarmul a continuat manevrele până la sosirea echipajelor medicale, care au dus victima la spital. <br/><br/><br/><b>17.15: </b><a href="https://www.hotnews.ro/stiri-esential-23511217-alegeri-prezidentiale-2019-femeie-din-arges-murit-curtea-sectiei-votare-este-treia-persoana-decedata-interiorul-sau-proximitatea-unei-sectii-vot.htm">O femeie de 69 de ani din județul Argeș a murit, duminică, la scurt timp după ce a votat. Femeii i s-a făcut rău în curtea unei secții de votare din localitatea Ștefănești, fiind resuscitată, dar fără succes.<br/></a><br/><b>UPDATE</b> Un bărbat de 70 de ani a căzut lângă secția de vot 177 din Cluj, suferind o lovitură puternică la cap. Bătrânul rămas inconștient a fost resuscitat de un pompier care păzea secția. Incidentul nu a afectat procesul electoral.<br/><br/><br/>Procesul electoral a fost suspendat temporar în județul Dolj, după ce unui bărbat de 80 de ani din Amărăștii de Sus i s-a făcut rău în timp ce aștepta să voteze. A primit îngrijiri medicale, dar nu s-a mai putut face nimic pentru salvarea vieții sale.<br/><br/>„Unui bărbat de 80 de ani din Amărăștii de Sus i-au fost acordate îngrijiri medicale după ce și-a pierdut cunoștința, în timp ce se afla în incinta secției de votare din localitate. Din nefericire, a fost declarat decesul”, a declarat Cosmin Grădinaru, purtător de cuvânt al IPJ Dolj, potrivit Mediafax.<br/><br/>Ulterior, unui bărbat de 81 de ani din Apele Vii i-au fost acordate îngrijiri medicale, după ce și-a pierdut cunoștința lângă secția de votare din localitate. Și în acest caz a fost declarat decesul.<br/><br/>În Dolj, aproximativ 590 de mii de alegători sunt înscriși pe listele electorale permanente.<br/><br/>În Prahova, Ambulanța a intervenit în localitatea Cocorăștii Caprii și a dat primul ajutor unui bărbat de 84 de ani care s-a rănit după ce a alunecat pe scările care duceau spre secție, din cauza noroiului, și a căzut.<br/><br/>Bărbatul a suferit un puternic traumatism cranio facial și o rană la arcadă, dar a refuzat să fie transportat la spital.</p>
    </article>
  </body>
</html>