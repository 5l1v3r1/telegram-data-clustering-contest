<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/cresce-il-numero-di-supercomputer-cinesi-ma-quelli-usa-sono-piu-potenti/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Cresce il numero di supercomputer cinesi, ma quelli USA sono più potenti | Tom's Hardware"/>
    <meta property="og:description" content="La Cina accresce ancora il numero di supercomputer presenti nella classifica TOP500, mentre gli Stati Uniti conservano lo scettro della potenza aggregata."/>
  </head>
  <body>
    <article>
      <h1>Cresce il numero di supercomputer cinesi, ma quelli USA sono più potenti | Tom's Hardware</h1>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p>In questi giorni è stata pubblicata la 54esima edizione della classifica <b>Top</b> <b>500 dei supercomputer</b> <b>più potenti al mondo</b>. Rispetto alla classifica di giugno (viene stilata due volte l’anno), <b>Cina e Stati Uniti</b> mantengono i loro primati per quanto riguarda il numero di installazioni. Tuttavia un dato sensibilmente in aumento è la potenza di calcolo che i supercomputer riescono ad offrire. Per il test gli esperti hanno utilizzato il benchmark <b>High Performance Linpack</b> che ha rivelato un risultato di ben <b>1,65 exaflops complessivi</b>.</p>
      <p>Le installazioni più performanti rimangono quelle di <b>IBM</b>, <b>Summit e Sierra</b>, basate su <b>CPU Power9</b> e <b>GPU Nvidia Tesla V100</b>. Interessante però è il distacco tra le due, con Summit che arriva ad elaborare <b>148,6 petaflops</b>, contro Sierra che si ferma a <b>94,6 petaflops</b>.</p>
      <figure>
        <img src="https://www.tomshw.it/images/images/2019/09/supercomputer-frontera-49430.768x432.jpg"/>
      </figure>
      <p>Al terzo posto troviamo invece il <b>Sunway TaihuLight</b>, un supercomputer sviluppato dal <b>National Research Center of Parallel Computer Engineering &amp; Technology in Cina</b>, alimentato esclusivamente da processori <b>Sunway SW26010</b> che raggiunge una potenza di calcolo di <b>93 petaflops</b>.</p>
      <p>Anche la quarta posizione è occupata da un sistema cinese, il <b>Tianhe-2A</b> da <b>61,4 petaflop</b>, ma in questo caso ritroviamo <b>CPU Intel Xeon</b> ed acceleratori grafici <b>Matrix-2000</b>. Il quinto gradino è occupato dal <b>Frontera</b>, un sistema <b>Dell</b> <b>C6420</b> che sfrutta processori <b>Intel Xeon Platinum</b> per una potenza che raggiunge i <b>25,5</b> <b>petaflops</b>.</p>
      <p>Sesta e settima posizione invece le impegna <b>Cray</b>, grazie rispettivamente al Piz Daint installato presso lo Swiss National Supercomputing Centre (CSCS) di Lugano da <b>21,2 petaflops</b> (il più potente d’Europa) e il <b>Trinity da 20,2 petaflops</b> alimentato da processori <b>Xeon e Xeon Phi</b>.</p>
      <p>L’ottavo supercomputer più potente al mondo si trova invece in <b>Giappone</b>, costruito da <b>Fujitsu</b>, e utilizza processori<b> Xeon Gold e GPU Nvidia Tesla V100</b> per una potenza HPL di <b>19,9 petaflops</b>. Si chiama AI Bridging Cloud Infrastructure (ABCI).</p>
      <p>In nona posizione troviamo il <b>SuperMUC-NG</b>, un sistema costruito dalla cinese <b>Lenovo</b> alimentato da processori <b>Intel Xeon Platinum</b> ed una potenza di <b>19,5 petaflops</b>. A chiudere la top dieci c’è <b>Lassen</b>, la controparte del supercomputer <b>Sierra di IBM</b> con il quale condivide l’architettura composta da <b>CPU Power9 e GPU Nvidia Tesla V100</b> con una potenza di <b>18,2 petaflops</b>.</p>
      <p>Il dato più significativo in ogni caso, è quello che emerge dal <b>territorio cinese</b>. Da giugno, la Cina ha guadagnato ben <b>8 nuove installazioni</b>, passando dalle <b>219</b> di sei mesi fa alle <b>227</b> attuali. Questo non basta a spodestare il primato statunitense che seppur conti solo <b>118</b> installazioni, raggiunge <b>prestazioni aggregate pari al 37,8% dell’intera classifica</b>.</p>
      <p>È interessante notare però che tale quota si è ridotta rispetto al <b>38,4% di giugno</b>, mentre quella cinese è aumentata passando dal <b>29,9%</b> delle prestazioni aggregate al <b>31,1%</b>, un aumento di due punti percentuali che sommati alla riduzione registrata negli USA assottiglia ulteriormente il divario tra i due paesi.</p>
      <p>L’avanzata cinese nel settore dei supercomputer ha fatto sì che anche la <b>classifica dei fornitori</b> subisse delle importanti variazioni. Le prime tre posizioni per numero di installazioni infatti, sono occupate da aziende cinesi che sono <b>Lenovo</b>, con <b>174 installazioni</b>, <b>Sugon</b> con <b>71</b> e infine<b> Inspur</b> con <b>65</b>. <b>Quarto e quinto posto</b> vengono invece occupate rispettivamente da <b>Cray</b> che conta <b>36 installazioni</b> ed <b>HPE</b> con <b>35</b>.</p>
      <p>Tuttavia la classifica non tiene conto del fatto che nel maggio scorso, <a href="https://www.tomshw.it/hardware/hpe-acquisisce-cray/"><b>Cray è stata acquisita da HPE</b></a>, per cui sommando il numero di installazioni delle due società HPE raggiungerebbe a pari merito Sugon sul gradino centrale del podio. Questo comunque non influenzerebbe il primato di Lenovo, che conta oltre il doppio delle installazioni rispetto al duo formato da Sugon ed HPE.</p>
      <p>Infine per quanto riguarda la <b>fornitura dei chip</b>, <b>Intel ed Nvidia rimangono leader</b> indiscussi di CPU e GPU. Nel caso di Intel, ben <b>470 dei 500 sistemi</b> della classifica montano CPU dell’azienda di Santa Clara, seguita da <b>IBM</b> che invece conta solamente <b>14 sistemi</b> basati sulle proprie CPU. <b>AMD</b> è presente in soli <b>3 sistemi</b>. Per quanto riguarda <b>Nvidia</b> invece si sfiora il monopolio della classifica, con <b>136 dei 145 sistemi</b> accelerati che vantano la presenza di GPU Tesla.</p>
      <p>È quindi evidente la strada intrapresa dalla Cina, che a piccoli passi macina terreno nel settore dei supercomputer rispetto agli <b>USA</b> che invece nonostante la potenza nelle prestazioni aggregate, toccano il <b>minimo storico per numero di installazioni</b>. Rimane tuttavia ancora forte la <b>dipendenza tecnologica della Cina nei confronti degli Stati Uniti.</b></p>
    </article>
  </body>
</html>