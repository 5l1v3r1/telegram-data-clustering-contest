<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510907-mihai-tudose-aluzie-sarcastica-dancila-votat-pentru-redarea-prestigiului-formulelor-matematice.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T14:31:00+00:00"/>
    <meta property="og:title" content="Mihai Tudose, aluzie sarcastică la adresa lui Dăncilă: Am votat și pentru redarea prestigiului formulelor matematice"/>
    <meta property="og:description" content="Fostul premier al PSD, europarlamentarul Mihai Tudose, a ironizat-o, duminică, pe Viorica Dăncilă, transmițând sarcastic că, printre altele, a votat și pentru redarea prestigiului formulelor"/>
  </head>
  <body>
    <article>
      <h1>Mihai Tudose, aluzie sarcastică la adresa lui Dăncilă: Am votat și pentru redarea prestigiului formulelor matematice</h1>
      <address><time datetime="2019-11-24T14:31:00+00:00">24 Nov 2019, 14:31</time> by <a rel="author">DG</a></address>
      <p><b>Fostul premier al PSD, europarlamentarul Mihai Tudose, a ironizat-o, duminică, pe Viorica Dăncilă, transmițând sarcastic că, printre altele, a votat și pentru redarea prestigiului formulelor matematice. Tudose a făcut astfel aluzie la faptul că Dăncilă, candidatul PSD la alegerile prezidențiale, nu a știut cum se calculează aria cercului, deși a susținut că a dat meditații la matematică și a terminat facultatea cu media 9. <br/></b><br/>”Am votat la Bruxelles la Ambasadă... Pentru România! Felicitări și respect românilor care au venit la vot! P.S. Am votat și pentru redarea prestigiului formulelor matematice.....”, a scris Tudose, pe Facebook. <br/><br/>Viorica Dăncilă a fost întrebată, la dezbaterea pe care a organizat-o marți seara, în paralel cu cea a lui Klaus Iohannis, care este aria cercului. Răspunsul prezidențiabilului PSD a fost greșit. Dăncilă a afirmat surâzând că aria cercului este „raza la pătrat”. „Aria cercului este egală cu π înmulţit cu raza la pătrat”, a corectat-o jurnalista care i-a adresat întrebarea de matematică.</p>
    </article>
  </body>
</html>