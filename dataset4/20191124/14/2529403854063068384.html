<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/loras-motta-si-prepara-al-turnover-degli-operatori-socio-sanitari-219833"/>
    <meta property="og:site_name" content="Oggi Treviso"/>
    <meta property="article:published_time" content="2019-11-24T14:06:26+00:00"/>
    <meta property="og:title" content="L'Oras Motta si prepara al turnover degli operatori socio-sanitari"/>
    <meta property="og:description" content="MOTTA DI LIVENZA - L’Ospedale ad Alta Riabilitazione ORAS di Motta di Livenza si prepara al turnover degli operatori socio-sanitari (OSS)."/>
  </head>
  <body>
    <article>
      <h1>L'Oras Motta si prepara al turnover degli operatori socio-sanitari</h1>
      <h2>Al concorso di selezione indetto per stabilire la graduatoria dei prossimi OSS entranti hanno presentato domanda 117 candidati</h2>
      <address>
        <time datetime="2019-11-24T14:06:26+00:00">24 Nov 2019, 14:06</time>
      </address>
      <p><b>MOTTA DI LIVENZA - </b>L’Ospedale ad Alta Riabilitazione ORAS di Motta di Livenza si prepara <b>al turnover degli operatori socio-sanitari </b>(OSS). Al concorso di selezione indetto per stabilire la graduatoria dei prossimi OSS entranti (per ogni operatore uscente) hanno presentato domanda <b>117 candidat</b>i, 81 dei quali, superata la selezione iniziale, hanno svolto la prova scritta al Base Hotel di Noventa di Piave. Lo scopo del concorso è d<b>i far fronte al turnover degli operatori socio-sanitari,</b> che coinvolge all’incirca 15 unità ogni anno, garantendo uno standard elevato per i servizi medici prestati dall’Ospedale di alta specializzazione di Motta.<br/><br/> <br/><br/>Il direttore sanitario dott. <b>Guido Sattin </b>e la responsabile delle risorse umane del nosocomio dott.ssa <b>Sabrina Matteazzi</b> hanno sottolineato come «L’operatore socio-sanitario che affianca l’infermiere ha<b> un ruolo particolarmente importante</b> nella riabilitazione: partecipa ad ogni momento della vita quotidiana del paziente mieloleso, cerebroleso, cardiopatico e fragile e nel rapporto con i suoi familiari». «La giornata riveste una grande importanza - ha detto il dott. Sattin ai candidati - non solo per i presenti, ma anche per l’Ospedale che ha bisogno di personale preparato e motivato nel prendersi cura del paziente».<br/><br/> <br/><br/>«In ORAS <b>l’umanizzazione e l’attenzione al paziente sono elementi di eccellenza</b> - ha spiegato la dott.ssa Matteazzi a margine della prova - e pertanto anche la selezione assume un ruolo strategico nella gestione del personale. Per questo abbiamo riservato così grande attenzione a questo concorso». Infine, anche l’Amministratore Delegato dell’ospedale, il dott. <b>Francesco Rizzardo</b>, ha espresso la sua soddisfazione nel riscontrare un’adesione così ampia alla selezione: «La presenza di numerosi candidati interessati a lavorare presso ORAS, dimostra che l’Ospedale è sempre più affermato e riconosciuto sul territorio, non solo provinciale, ma anche nazionale».</p>
      <related>
        <h4>Dello stesso argomento</h4>
        <a href="http://oggitreviso.it/boom-di-influenza-motta-di-livenza-tremila-richieste-ai-medici-5-giorni-204427"/>
        <a href="http://oggitreviso.it/lospedale-di-motta-non-gestir%C3%A0-pi%C3%B9-quello-di-cortina-204332"/>
        <a href="http://oggitreviso.it/pauletto-nuovo-presidente-dellospedale-di-motta-174052"/>
        <a href="http://oggitreviso.it/motta-torna-medicina-dello-sport-164393"/>
        <a href="http://oggitreviso.it/ambulatori-chiusi-gioved%C3%AC-pomeriggio-164192"/>
        <a href="http://oggitreviso.it/vuoi-guarire-fai-sport-156244"/>
        <a href="http://oggitreviso.it/programmano-le-nozze-ma-si-schiantano-auto-matrimonio-ospedale-147069"/>
        <a href="http://oggitreviso.it/palestra-ospedale-investimento-da-70mila-euro-142292"/>
        <a href="http://oggitreviso.it/partner-americano-loras-di-motta-138744"/>
        <a href="http://oggitreviso.it/telefono-ko-ospedale-136529"/>
      </related>
    </article>
  </body>
</html>