<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111318"/>
    <meta property="og:site_name" content="www.bta.bg"/>
    <meta property="article:published_time" content="2019-11-24T14:20:00+00:00"/>
    <meta property="og:title" content="Гласувах за модерна Румъния, европейска Румъния, нормална Румъния&quot;, заяви Клаус Йоханис"/>
    <meta property="og:description" content="Букурещ, 24 ноември /БТА/ Гласувах за модерна Румъния, европейска Румъния, нормална Румъния, заяви досегашният президент на Румъния Клаус Йоханис, след като даде гласа си на втория тур на президентските избори, и призова всички граждани да излязат да гласуват, предадоха Асошиейтед прес и ТАСС. На днешния втори кръг на изборите се състезават Йоханис, който се надява на втори мандат и обещава да продължи борбата с корупцията, и бившият премиер Виорика Дънчила, чието правителство бе свалено с вот на недоверие на 10 октомври, обвинявано в корупция и критикувано от Европейския съюз заради спорни реформи в правосъдието. Премиерът Лудовик Орбан, лидер на Национално-либералната партия, чийто кандидат е Йоханис, каза, че е гласувал за &quot;демократична, уважавана в света Румъния, където всеки румънец ще има шанс за успех в живота&quot;. Съперничката на Йоханис Виорика Дънчила, която е лидер на Социалдемократическата партия, заяви, че е гласувала за &quot;Румъния, която ще върви напред, а не назад, към времената, когато в страната не…"/>
  </head>
  <body>
    <article>
      <h1>Гласувах за модерна Румъния, европейска Румъния, нормална Румъния", заяви Клаус Йоханис</h1>
      <address>
        <time datetime="2019-11-24T14:20:00+00:00">24 Nov 2019, 14:20</time>
      </address>
      <p>Букурещ, 24 ноември /БТА/</p>
      <p>Гласувах за модерна Румъния, европейска Румъния, нормална Румъния, заяви досегашният президент на Румъния Клаус Йоханис, след като даде гласа си на втория тур на президентските избори, и призова всички граждани да излязат да гласуват, предадоха Асошиейтед прес и ТАСС.</p>
      <p>На днешния втори кръг на изборите се състезават Йоханис, който се надява на втори мандат и обещава да продължи борбата с корупцията, и бившият премиер Виорика Дънчила, чието правителство бе свалено с вот на недоверие на 10 октомври, обвинявано в корупция и критикувано от Европейския съюз заради спорни реформи в правосъдието.</p>
      <p>Премиерът Лудовик Орбан, лидер на Национално-либералната партия, чийто кандидат е Йоханис, каза, че е гласувал за "демократична, уважавана в света Румъния, където всеки румънец ще има шанс за успех в живота".</p>
      <p>Съперничката на Йоханис Виорика Дънчила, която е лидер на Социалдемократическата партия, заяви, че е гласувала за "Румъния, която ще върви напред, а не назад, към времената, когато в страната не е имало права и свободи, защото цялата власт е била в ръцете на един човек".</p>
      <p>Централното избирателно бюро съобщи, че избирателната активност до 13 часа е била 21,99 процента, докато на първия тур на изборите на 10 ноември активността до този час е била 20,68 процента.</p>
      <p>Засега не са регистрирани нарушения на обществения ред, пречещи на гласуването.</p>
      <p>Президентът на Румъния има петгодишен мандат. Макар да няма изпълнителна власт, той играе важна роля при вземането на решения, засягащи националната сигурност и външната политика.Той може също да отхвърля номинираните от партиите кандидати за премиерския пост и предложенията на правителството за назначения в съдебната система.</p>
      <p>
        <i>Източник: Букурещ</i>
      </p>
    </article>
  </body>
</html>