<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/vizuelna-umjetnost/Poruke-iz-islama-i-hriscanstva-na-jednom-mjestu/570244?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T14:23:00+00:00"/>
    <meta property="og:title" content="Poruke iz islama i hrišćanstva na jednom mjestu"/>
    <meta property="og:description" content="BIHAĆ - U prostorijama Kulturnog centra u Bihaću u subotu je otvorena zanimljiva izložba radova pravoslavne i islamske kaligrafije."/>
  </head>
  <body>
    <article>
      <h1>Poruke iz islama i hrišćanstva na jednom mjestu</h1>
      <address><time datetime="2019-11-24T14:23:00+00:00">24 Nov 2019, 14:23</time> by <a rel="author">Zlatan Čekić</a></address>
      <p>BIHAĆ - U prostorijama Kulturnog centra u Bihaću u subotu je otvorena zanimljiva izložba radova pravoslavne i islamske kaligrafije.</p>
      <p>Radovi su nastali u okviru radionica kaligrafije čiji su polaznici bili mladi različitih vjeroispovijesti s područja Istočnog Sarajeva, Zenice i Bihaća, a predstavljeno je ukupno 25 radova na kojima su ispisane duhovne poruke iz svetih knjiga islama i hrišćanstva.</p>
      <p>Bihaćki paroh Dalibor Nenić istakao je kako se radi o veoma značajnom projektu te da su učesnici radionica bili u prilici da se upoznaju s tajnama i smislom kaligrafije, ali i jedni s drugima.</p>
      <p>"Jako je bitno da se mladi ljudi na ovaj način povezuju i dijele zajedničke i istinske duhovne vrijednosti. Ovo je prilika da svi mi učimo od njih i zbližavamo se jedni s drugima", kazao je Nenić. </p>
      <p>Direktor Kulturnog centra u Bihaću Alen Zulić naglasio je kako se radi o značajnom društvenom događaju kojim se razbijaju predrasude.</p>
      <p>"Čim je Pravoslavni centar Mitropolije dabrobosanske iz Istočnog Sarajeva predložio da se održi jedan ovakav događaj, mi smo to objeručke prihvatili i nadam se kako će ovakvih primjera biti i više u budućnosti", istakao je Zulić.</p>
      <p>Kaligrafija je umjetnost lijepog pisanja i duboko je ukorijenjena u najvećim svjetskim religijama i civilizacijama. U islamu i hrišćanstvu njome se već vijekovima ispisuju najznačajnije duhovne i religijske poruke i tako naglašava njihov značaj.</p>
    </article>
  </body>
</html>