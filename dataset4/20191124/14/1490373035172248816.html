<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/andrej-babis-sametova-revoluce_1911241403_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="Oportunistický oligarcha, který chce udržet masy v pasivitě, píše o Babišovi švýcarský list"/>
    <meta property="og:description" content="Situaci v Česku se věnuje rozsáhlý článek nazvaný „Ukradená sametová revoluce v Praze“ prestižního švýcarského listu Neue Zürcher Zeitung. Nová změna politického systému podle něj nehrozí."/>
  </head>
  <body>
    <article>
      <h1>Oportunistický oligarcha, který chce udržet masy v pasivitě, píše o Babišovi švýcarský list</h1>
      <address><time datetime="2019-11-24T14:03:00+00:00">24 Nov 2019, 14:03</time> by <a rel="author">ČTK</a></address>
      <p>
        <b>Třicet let po pádu komunistického režimu roste v Česku nespokojenost s vládou v čele s „oligarchou a bývalým komunistou“ Andrejem Babišem. V nedělním rozsáhlém článku o aktuální situaci v Česku nazvaném „Ukradená sametová revoluce v Praze“ to napsal prestižní švýcarský list Neue Zürcher Zeitung. Nová změna politického systému jako v roce 1989 podle něj ale nehrozí.</b>
      </p>
      <p>Článek švýcarského listu se vrací k protivládní demonstraci, kterou na Letnou svolal minulou sobotu spolek Milion chvilek pro demokracii. Její organizátoři jsou podle <a href="https://www.nzz.ch/international/prag-die-gestohlene-samtene-revolution-ld.1523468">Neue Zürcher Zeitung</a> pevně přesvědčeni, že je Babiš „zkorumpovaný loupeživý baron“, který se obohacuje na evropských dotacích a kvůli své hospodářské moci a podílu na mediálním trhu se nachází v „neřešitelném konfliktu zájmů“.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/andrej-babis-pro-a-proti-milion-chvilek-pro-demokracii-hnuti-ano-martin-komarek_1911221457_gak"/>
      </related>
      <p>Tím, že se Milion chvilek odvolává na sametovou revoluci, se podle švýcarského listu pokouší „přenést část obrovské morální legitimity (bývalého českého prezidenta Václava) Havla na protibabišovské hnutí“.</p>
      <p>Babiše noviny označují za „typického postkomunistického oportunistického oligarchu, který jde do politiky, aby si zabezpečil svou moc“. Stejně jako maďarský premiér Viktor Orbán či předseda polské vládní strany Právo a spravedlnost Jaroslaw Kaczyński není Babiš „žádným heroldem demokracie“, je ale zvoleným a legitimním politikem. Moc v Česku si neuzurpoval, zdůraznil švýcarský list.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/17-listopad-1989-2019-demonstrace-letna-milion-chvilek-pruzkum_1911220600_ako"/>
      </related>
      <p>Babišovi lze podle švýcarského listu vyčítat mnohé v domácí politice, ale jen málo v politice zahraniční, neboť pevně podporuje členství Česka v Evropské unii i NATO.</p>
      <p>Český premiér provozuje podle listu „technokratický populismus“, jehož cílem je „udržet masy v pasivitě a přesvědčit je o tom, že bude nejlepší přenechat řešení komplexních problémů odborníkům“. „To je ale opak toho, co chtěl Havel a co chce Milion chvilek pro demokracii,“ napsal dále švýcarský list.</p>
      <p>„Čas despocie je ten tam, sametová revoluce 2.0 není potřebná a nebude,“ shrnul vývoj v Česku švýcarský list.. Podle něj to dokázala i samotná demonstrace na Letné, která připomínala velký happening, na nějž neměl nikdo strach přijít. Protest na Letné byl „působivý, dojemný, ale téměř nepochopitelně diskrétní“.</p>
      <p>„Čechy je zkrátka těžké dostat do varu,“ dodal list.</p>
      <related>
        <h4>Související články</h4>
        <a href="https://www.irozhlas.cz/zpravy-domov/milos-zeman-milion-chvilek-demonstrace-demonstrace_1911212216_zit"/>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
        <a href="https://www.irozhlas.cz/zpravy-domov/mikulas-minar-milion-chvilek-pro-demokracii_1911181708_pj"/>
      </related>
    </article>
  </body>
</html>