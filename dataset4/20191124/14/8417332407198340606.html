<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/24/Razzia-mot-regimekritisk-egyptisk-nettavis-20463920.ece"/>
    <meta property="og:site_name" content="adressa.no"/>
    <meta property="article:published_time" content="2019-11-24T14:38:22+00:00"/>
    <meta property="og:title" content="Razzia mot regimekritisk egyptisk nettavis"/>
    <meta property="og:description" content="Egyptiske sikkerhetsstyrker har gjennomført en razzia mot en regjeringskritisk nettavis. I forrige uke skrev avisen kritisk om sønnen til president Sisi."/>
  </head>
  <body>
    <article>
      <h1>Razzia mot regimekritisk egyptisk nettavis</h1>
      <address><time datetime="2019-11-24T14:38:22+00:00">24 Nov 2019, 14:38</time> by <a rel="author">(NTB) NTB-AFP-DPA</a></address>
      <p>Egyptiske sikkerhetsstyrker har gjennomført en razzia mot en regjeringskritisk nettavis. I forrige uke skrev avisen kritisk om sønnen til president Sisi.</p>
      <aside><a href="https://www.adressa.no/nyheter/utenriks/2019/11/24/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/24/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/24/javascript:void(0);">Del denne artikkelen på e-post</a></aside>
      <p>– Sivilkledde sikkerhetsstyrker har raidet Mada Masrs kontor i Kairo. De ansatte holdes inne, og telefonene deres har blitt skrudd av, skriver den uavhengige nettavisen i en melding på Twitter søndag.</p>
      <p>Razziaen skjer dagen etter at avisens nyhetsredaktør Shady Zalat ble pågrepet av politiet i sitt hjem.</p>
      <p>Mada Masr publiserer stoff om granskning av korrupsjon og sikkerhetssaker på både arabisk og engelsk. I forrige uke publiserte avisen en artikkel der den skriver at sønnen til president Abdel-Fattah al-Sisi hadde reist til Moskva der han har fått en diplomat-stilling.</p>
      <p>Avisen siterte anonyme sikkerhetskilder på at Mahmoud al-Sisi ble overflyttet til Moskva etter å ha fått internt kritikk fra det egyptiske sikkerhetsapparatet.</p>
      <p>Amnesty International har bedt egyptiske myndigheter om umiddelbart å løslate redaktør Shady Zalat.</p>
      <p>(©NTB)</p>
    </article>
  </body>
</html>