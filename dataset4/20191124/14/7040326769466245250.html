<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/talat-atilladan-yeni-tweet-yaptigim-aciklamanin-arkasindayim-1393451"/>
    <meta property="og:site_name" content="Karar.com"/>
    <meta property="article:published_time" content="2019-11-24T14:19:00+00:00"/>
    <meta property="og:title" content="Talat Atilla'dan yeni tweet: Yaptığım açıklamanın arkasındayım"/>
    <meta property="og:description" content="&quot;CHP'li bir isim Beştepe'de Cumhurbaşkanı Erdoğan ile görüştü&quot; iddiasının kaynağı olduğu ortaya çıkan gazeteci Talat Atilla'dan yeni açıklama geldi. CHP'li Muharrem İnce'nin basın toplantısı sırasında tweet atan Atilla &quot;Daha önce yaptığım açıklamanın arkasındayım. Kılıçdaroglu'nun açıklama yapmasını bekliyorum&quot; ifadelerini kullandı."/>
  </head>
  <body>
    <article>
      <h1>Talat Atilla'dan yeni tweet: Yaptığım açıklamanın arkasındayım</h1>
      <address>
        <time datetime="2019-11-24T14:19:00+00:00">24 Nov 2019, 14:19</time>
      </address>
      <p>
        <b>"CHP'li bir isim Beştepe'de Cumhurbaşkanı Erdoğan ile görüştü" iddiasının kaynağı olduğu ortaya çıkan gazeteci Talat Atilla'dan yeni açıklama geldi. CHP'li Muharrem İnce'nin basın toplantısı sırasında tweet atan Atilla "Daha önce yaptığım açıklamanın arkasındayım. Kılıçdaroglu'nun açıklama yapmasını bekliyorum" ifadelerini kullandı.</b>
      </p>
      <p>"CHP'li bir isim Beştepe'de Cumhurbaşkanı Erdoğan ile görüştü" iddiasının kaynağı olduğu ortaya çıkan gazeteci Talat Atilla'dan yeni açıklama geldi. </p>
      <p>Sözcü yazarı Rahmi Turan'ın "CHP'li Muharrem İnce'nin Beştepe'ye giderek Cumhurbaşkanı ile görüştüğü" iddiasının kaynağı olarak açıkladığı gazeteci Talat Atilla, iddiaları odağındaki CHP'li Muharrem İnce'nin basın açıklaması yaptığı sırada tweet attı.</p>
      <p>CHP Genel Başkanı Kemal Kılıçdaroğlu'nun açıklama yapmasını beklediğini, eğer açıklama gelmezse kendisinin yeni bir açıklama yapacağını söyledi.</p>
      <figure>
        <img src="https://static.karar.com/img/article_detail/19-11/24/01.jpg"/>
      </figure>
      <p>Atilla, Twitter'dan şu paylaşımda bulundu: "Kılıçdaroglu'nun açıklama yapmasını bekliyorum. Daha önce yaptığım açıklamanın arkasındayım. Açıklama makul bir sürede gelmezse yeni bir açıklama daha yapacağım."</p>
      <p>
        <b>NE OLMUŞTU?</b>
      </p>
      <p>Sözcü yazarı Rahmin Turan, 20 Kasım'daki köşe yazısında "9 Kasım'da bir CHP'linin Beştepe'de Cumhurbaşkanı Erdoğan ile görüştüğünü" yazmıştı. Daha sonra tartışmanın alevlenmesi ile Turan, "Söz konusu CHP'li'nin Muharrem İnce olduğunu" öne sürmüştü. Turan, yazıdaki bilginin kendisine gazeteci Talat Atilla'nın verdiğini açıklamıştı.</p>
      <p>Atilla, haberi CHP'li bir kaynaktan aldığını, çok yönlü olarak kontrol ettiğini ve CHP Genel Başkanı Kemal Kılıçdaroğlu'na doğrulattığını dile getirmişti.</p>
      <p>"Beştepe'de Cumhurbaşkanı Erdoğan'la görüştüğü" iddiayı yalanlayan CHP'li Muharrem İnce ise ilk açıklamasında "Eğer böyle bir görüşme gerçekleştirdiysem ve bununla ilgili bir belge varsa Taksim'de kendimi yakarım" ifadelerini kullanmıştı.</p>
      <related>
        <a href="https://www.karar.com/guncel-haberler/muharrem-inceden-kilicdarogluna-tepki-1393349"/>
      </related>
      <related>
        <a href="https://www.karar.com/guncel-haberler/dedikodu-siyaseti-teslim-aldi-1393072"/>
      </related>
      <related>
        <a href="https://www.karar.com/guncel-haberler/muharrem-ince-iddiasina-bestepeden-yanit-bu-plakalar-mevcut-bile-degil-1393024"/>
      </related>
    </article>
  </body>
</html>