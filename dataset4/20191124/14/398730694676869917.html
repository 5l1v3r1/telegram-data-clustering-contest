<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/tufft-genrep-for-sundby-brot-loppet/"/>
    <meta property="og:site_name" content="DN.SE"/>
    <meta property="article:published_time" content="2019-11-24T14:36:26+00:00"/>
    <meta property="og:title" content="Johaug laddar för mötet med Frida Karlsson"/>
    <meta property="og:description" content="Therese Johaug visade än en gång toppform i skidpremiären i Beitostølen och vann 10 kilometer fritt. Nu blickar hon framåt mot mötet med Frida Karlsson."/>
  </head>
  <body>
    <article>
      <h1>Johaug laddar för mötet med Frida Karlsson</h1>
      <address><time datetime="2019-11-24T14:36:26+00:00">24 Nov 2019, 14:36</time> by <a rel="author" href="https://www.dn.se/av/tt/" target="_blank">TT</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/24/5a139976-6e3d-4b82-84c6-5f218206153e/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Therese Johaug vann både lördagens och söndagens lopp. Nu laddar hon för internationellt motstånd.<cite>Foto: Geir Olsen/NTB</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/782fc5c9-03bf-49ac-8885-246c9bad239a/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Martin Johnsrud Sundby under 15 kilometer klassiskt i lördags.<cite>Foto: Geir Olsen/NTB Scanpix/TT</cite></figcaption>
        </figure>
      </slideshow>
      <p>
        <b>Therese Johaug visade än en gång toppform i skidpremiären i Beitostølen och vann 10 kilometer fritt.<br/>Nu blickar hon framåt mot mötet med Frida Karlsson.<br/>– Jag har inte koll på hur man ligger till mot henne, säger Johaug till NRK.</b>
      </p>
      <p>Therese Johaug fick med sig ännu en seger från skidpremiären i Beitostølen. I söndagens lopp i 10 kilometer fri stil vann hon med 31,3 sekunders marginal till tvåan Heidi Weng. Efteråt berättade hon att hon ser fram emot att få mäta sig med internationellt motstånd.</p>
      <p>– Det blir spännande, speciellt att möta Frida (Karlsson). Hon har gått väldigt fort i Sverige och jag har inte koll på hur man ligger till mot henne, säger hon till NRK.</p>
      <p><b>Segern blev Johaugs</b> andra i helgen. På lördagen vann hon 10 kilometer klassikt med över en minuts marginal till Heidi Weng.</p>
      <p>Fjolårstrean i distanscupen i världscupen på herrsidan, Martin Johnsrud Sundby, berättade i slutet av oktober för NRK att han haft problem med sin försäsongsträning och att ”kroppen inte fungerat”. I samma stil fortsatte det för norrmannen i säsongspremiären i Beitostølen.</p>
      <p>Han bröt söndagens 15 kilometer i fri stil med kommentaren ”det funkar inte” och ska sedan ha avlägsnat sig utan att ha talat mer med medier på plats.</p>
      <p><b>För Simen Hegstad Krüger</b> blev loppet däremot ett formbesked. Han vann, 3,7 sekunder före tvåan Martin Löwström Nyenget.</p>
      <p>I lördagens lopp på 15 kilometer klassiskt gick Johnsrud Sundby in i väggen och kom in på 31:a plats – två minuter och 37 sekunder efter segraren Didrik Tønseth. Vinnaren av herrarnas totala världscup i fjol, Johannes Høsflot Klæbo, kom tvåa i loppet.</p>
      <p>Världscupen inleds i Ruka, Finland, i nästa vecka.</p>
      <p><a href="https://www.dn.se/sport/platt-fall-for-halfvarsson-i-sprinten-storkrasch-i-damloppet/">Läs mer: Platt fall för Halfvarsson i sprinten – storkrasch i damloppet</a> </p>
    </article>
  </body>
</html>