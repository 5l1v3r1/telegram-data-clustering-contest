<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/katastrofa-samolotu-pasazerskiego-sa-ofiary/"/>
    <meta property="og:site_name" content="Polsat News"/>
    <meta property="article:published_time" content="2019-11-24T14:24:00+00:00"/>
    <meta property="og:title" content="Samolot spadł na domy mieszkalne. 24 osoby nie żyją"/>
    <meta property="og:description" content="24 osoby zginęły w katastrofie samolotu, który w niedzielę rano rozbił się w mieście Goma we wschodniej części Demokratycznej Republiki Konga - poinformowały miejscowe władze. Maszyna spadła na domy mieszkalne znajdujące się w pobliżu lotniska."/>
  </head>
  <body>
    <article>
      <h1>Samolot spadł na domy mieszkalne. 24 osoby nie żyją</h1>
      <address>
        <time datetime="2019-11-24T14:24:00+00:00">24 Nov 2019, 14:24</time>
      </address>
      <p>
        <b>24 osoby zginęły w katastrofie samolotu, który w niedzielę rano rozbił się w mieście Goma we wschodniej części Demokratycznej Republiki Konga - poinformowały miejscowe władze. Maszyna spadła na domy mieszkalne znajdujące się w pobliżu lotniska.</b>
      </p>
      <related>
        <a href="https://www.polsatnews.pl/wiadomosc/2019-11-23/lot-odmawia-wyplaty-odszkodowania-polskiemu-pasazerowi-to-manipulacja-faktami/"/>
      </related>
      <p>Jean Paul Lumbulumbu, wiceszef władz prowincji Kiwu Północne, przekazał, że z gruzów wydobyto 24 ciała. Przedstawiciel służb ratunkowych poinformował o 26 znalezionych ciałach.</p>
      <p>Na pokładzie samolotu było 17 pasażerów i dwóch członków załogi. Wcześniej informowano, że część z nich zginęła.</p>
      <p>Nie wiadomo, ile osób przebywało w budynkach, na które spadł samolot. Według BBC wśród ofiar jest czterech członków tej samej rodziny.</p>
      <figure>
        <iframe data-src="https://twitter.com/eliezaireushin/status/1198505879538155520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.polsatnews.pl/wiadomosc/2019-11-22/silnik-zapalil-sie-podczas-lotu-360-osob-na-pokladzie-samolotu/">
          <b>ZOBACZ: Silnik zapalił się podczas lotu. 360 osób na pokładzie samolotu</b>
        </a>
      </p>
      <p>Samolot Dornier Do 228 należący do lokalnej linii lotniczej Busy Bee, rozbił się w czasie startu z Gomy w rejs do miasta Beni. Źródło na lotnisku w Gomi powiedziało BBC, że samolot rozbił się ok. minuty po starcie. Możliwe, że przyczyną katastrofy była awaria silnika - informuje portal.</p>
      <p>Ponad miesiąc wcześniej wojskowy samolot transportowy startujący z tego samego lotniska, lecąc do stolicy, Kinszasy, rozbił się w prowincji Maniema. Zginęło wtedy osiem osób.</p>
      <p>Wypadki lotnicze są regularnie rejestrowane w Demokratycznej Republice Konga. Ich przyczyną jest niezachowanie standardów bezpieczeństwa i słaba infrastruktura. Wszystkie linie lotnicze z DRK, w tym Busy Bee, nie są wpuszczane na lotniska państw Unii Europejskiej.</p>
      <p>Największa katastrofa miała miejsce w styczniu 1996 roku: samolot z powodu przeciążenia rozbił się na targu w Kinszasie, zabijając prawie 350 osób.</p>
      <p>
        <a href="https://www.polsatnews.pl/wideo/pokaz-podniebnej-sily-chin-wsrod-maszyn-prototypowy-mysliwiec-piatej-generacji-j-20_6758094/">WIDEO - Pokaz podniebnej siły Chin. Wśród maszyn prototypowy myśliwiec piątej generacji J-20</a>
      </p>
      <figure>
        <img src="https://r.dcs.redcdn.pl/http/o2/redefine/cp/by/byjxthihv64k2wvm4nema34jkznc58kz.jpg"/>
      </figure>
    </article>
  </body>
</html>