<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/analizi/91/a/iaponiia-veche-ne-e-neobichaina-ikonomika-293702/"/>
    <meta property="og:site_name" content="Investor.bg"/>
    <meta property="article:published_time" content="2019-11-24T14:30:00+00:00"/>
    <meta property="og:title" content="Япония вече не е необичайна икономика"/>
    <meta property="og:description" content="Това се дължи отчасти на успеха на Абеномиката, но и на това, че другите развити страни все повече приличат на нея"/>
  </head>
  <body>
    <article>
      <h1>Япония вече не е необичайна икономика</h1>
      <h2>Това се дължи отчасти на успеха на Абеномиката, но и на това, че другите развити страни все повече приличат на нея</h2>
      <address><time datetime="2019-11-24T14:30:00+00:00">24 Nov 2019, 14:30</time> by <a rel="author">Петър Нейков</a></address>
      <p>Често повтаряна шега сред икономистите е, че има четири вида икономика: развита, развиваща се, Аржентина и Япония. Шегата се нуждае от актуализиране: докато Аржентина все още е затънала в традиционните си проблеми, Япония вече не е толкова необичайна икономика, пише Financial Times.</p>
      <p>Отчасти това се дължи на успеха на Шиндзо Абе, вече най-дълго служилият японски премиер, и неговите знакови икономически реформи, известни като Абеномикс. По-песимистичното обяснение е, че другите развити страни все повече приличат на Япония. Това прави Абеномиката едновременно полезен урок и предупреждение за останалата част от богатия свят.</p>
      <p>Второто десетилетие на века не трябва да се помни като поредното изгубено за Япония. То представляваше повратна точка за третата по големина икономика в света. Темпът на номинален растеж, който отразява промените както в размера на икономиката, така и в цените, е по-висок, откакто Абе започна реформите си. Съотношението на държавния дълг спрямо националния доход се стабилизира за първи път от десетилетия.</p>
      <p>Абеномиката се основаваше на идеята за "трите стълба": по-високи разходи от правителството, разхлабена парична политика от Японската централна банка и пакет от структурни реформи за повишаване на дългосрочния темп на растеж на икономиката. Целта беше да се избави страната от двете десетилетия на почти стагнация и постоянна дефлация. Паричните и фискални стимули, стартирани, когато Абе стана министър-председател, изглежда сработиха бързо. Растежът е стабилен, макар и не впечатляващ.</p>
      <p>Инфлационната цел така и не беше постигната, като растежът на цените остава упорито нисък. И все пак Япония вече не е единствена в това: европейските и американските централни банкери също се затрудняват в постигането на целите си за инфлацията. Абеномиката не може да бъде набедена за глобален феномен. Останалият свят също се бори със застаряващото население и по-ниските темпове на растеж на производителността.</p>
      <p>Третият стълб на Абеномиката, структурната реформа, беше най-голямото разочарование. Като изключим възкресяването на Транс-Тихоокеанското партньорство и сключването на мини търговска сделка със САЩ, която предотврати по-нататъшна загуба на пазарен достъп, успехът й е смесен. Участието на жените в работна сила сега е по-високо, отколкото в САЩ, но много японки се оплакват от остра дискриминация, която ги изключва от по-високо платените работни места.</p>
      <p>По-широката програма за дерегулация никога не бе толкова агресивна, колкото искаха инвеститорите. Реформите в корпоративното управление, пазара на труда и здравеопазването разочароваха. Но отново трябва да кажем, че Япония не е изключение: много европейски държави имаха трудности с промяната в структурите на своите икономики след финансовата криза. Здравната реформа на Барак Обама и данъчната на Доналд Тръмп досега не са постигнали обещаното.</p>
      <p>Опитът на Абеномиката предоставя уроци за останалия свят. Първият е, че централните банки имат повече оръжия, отколкото често се смята. Японската централна банка отиде много по-далеч от подобните си в стимулирането на икономиката: тя въведе многостепенни лихвени проценти и включи акциите в програмата си за закупуване на активи. Все още е единствената голяма централна банка, която директно направлява дългосрочните лихвени проценти.</p>
      <p>Вторият урок е най-позитивният. Въпреки че общият темп на растеж е скромен, много държави биха се гордели да постигнат японския ръст в дохода на човек. Жизненият стандарт продължава да се повишава, като страната ограничи неравенството. Когато Япония се покаже на Олимпиадата в Токио през следващата година, богатият свят ще гледа със смесица от възхищение и симпатия.</p>
      <p>
        <i>По статията работиха: <a href="https://www.investor.bg/analizi/91/a/iaponiia-veche-ne-e-neobichaina-ikonomika-293702/znvygb:crgre.arlxbi@tznvy.pbz">Петър Нейков</a>, редактор <a href="https://www.investor.bg/analizi/91/a/iaponiia-veche-ne-e-neobichaina-ikonomika-293702/znvygb:nfcnehu.vyvri@vairfgbe.ot">Аспарух Илиев</a></i>
      </p>
      <related>
        <h4>Още по темата</h4>
        <a href="https://www.investor.bg/analizi/91/a/iaponiia-moje-da-se-plyzne-kym-recesiia-zaradi-otslabenite-efekti-na-abenomikata-293286/"/>
        <a href="https://www.investor.bg/drugi/338/a/iaponcite-privetstvaha-noviia-si-imperator-s-tyrjestven-parad-292922/"/>
        <a href="https://www.investor.bg/novini/130/a/prognoza-vytreshnoto-tyrsene-tlaska-ikonomikata-na-iaponiia-kym-nov-ryst-292641/"/>
      </related>
      <related>
        <a href="https://www.investor.bg/surovini/365/a/cenite-na-petrola-namaliavat-na-fona-na-oshte-tyrgovski-pritesneniia-293529/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/iaponiia-moje-da-se-plyzne-kym-recesiia-zaradi-otslabenite-efekti-na-abenomikata-293286/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/niama-edinna-prognoza-za-sledvashtiia-hod-na-iacb-293093/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/aec-fukushima-shte-investira-27-mlrd-dolara-v-proekt-za-vyzobnoviaema-energiia-292925/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/vtori-ministyr-napuska-kabineta-na-iaponskiia-premier-v-ramkite-na-sedmica-292290/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/sasht-i-iaponiia-podpisaha-ogranichena-tyrgovska-sdelka-290050/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/shte-navleze-li-iaponskata-ikonomika-v-krasiva-harmoniia-282572/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/shindzo-abe-obeshta-dryzki-merki-za-stimulirane-na-ikonomikata-247019/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/rystyt-na-iaponskata-ikonomika-e-korigiran-nagore-235244/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>