<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260446/stayros-theodorakis-o-apologismos-kai-to-antio-sto-potami"/>
    <meta property="og:site_name" content="LiFO"/>
    <meta property="article:published_time" content="2019-11-24T14:29:00+00:00"/>
    <meta property="og:title" content="Σταύρος Θεοδωράκης: O απολογισμός και το «αντίο» στο Ποτάμι"/>
    <meta property="og:description" content="Η αποχαιρετιστήρια ομιλία και ο απολογισμός του Σταύρου Θεοδωράκη για το Ποτάμι"/>
  </head>
  <body>
    <article>
      <h1>Σταύρος Θεοδωράκης: O απολογισμός και το «αντίο» στο Ποτάμι</h1>
      <h2>Η αποχαιρετιστήρια ομιλία και ο απολογισμός του Σταύρου Θεοδωράκη για το Ποτάμι</h2>
      <address><time datetime="2019-11-24T14:29:00+00:00">24 Nov 2019, 14:29</time> by <a rel="author">NEWSROOM</a></address>
      <p>
        <b>«Γιατί δώσαμε τα λεφτά στο ΕΚΠΑ; Πρέπει να αρνηθεί <a href="https://www.lifo.gr/tags/%CE%A4%CE%BF+%CE%A0%CE%BF%CF%84%CE%AC%CE%BC%CE%B9">το Ποτάμι </a>την επιδότησή του; Τι πετύχαμε αυτά τα 5 χρόνια;», Αυτά είναι μόνο μερικά από τα ερωτήματα που απάντησε σήμερα ο <a href="https://www.lifo.gr/tags/%CE%A3%CF%84%CE%B1%CF%8D%CF%81%CE%BF%CF%82+%CE%98%CE%B5%CE%BF%CE%B4%CF%89%CF%81%CE%AC%CE%BA%CE%B7%CF%82">Σταύρος Θεοδωράκης </a>κάνοντας έναν απολογισμό της πορείας του κόμματος.</b>
      </p>
      <p>«Μπορούμε να αλλάξουμε τη ζωή μας; Να βγω εγώ, να βγεις εσύ, να βγούμε πολλοί, να γίνουμε ένα #Potami που θα αλλάξει την Ελλάδα;" Αυτά αναρωτιόμασταν τον Φεβρουάριο του 2014.Και το κάναμε! Δεν αλλάξαμε την Ελλάδα, αλλάξαμε όμως τη ζωή πολλών Ελλήνων», είπε συγκινημένος ο Σταύρος Θεοδωράκης, στη Μεγάλη Συνάντηση των Αντιπροσώπων που σήμερα αποφασίζει για το μέλλον του Ποταμιού.</p>
      <p>«To Ποτάμι βγήκε μέσα στην κρίση. Με τους πολίτες σε βέρτιγκο, την κοινωνία να ψάχνει ταχυδακτυλουργούς. Χωρίς φωνές &amp; κολακίες, είπαμε πως ακριβώς έχουν τα πράγματα. Συγκρουστήκαμε με κάθε κόκκο λαϊκισμού &amp; συντηρητισμού και παρουσιάσαμε μια διαφορετική πρόταση για τη χώρα. Είχαμε πυξίδα και σε όλες τις κρίσιμες μάχες που δόθηκαν, ήμασταν στη σωστή μεριά. Πολεμηθήκαμε άγρια όλα αυτά τα χρόνια, απειληθήκαμε, υβριστήκαμε, συκοφαντηθήκαμε. Από την πρώτη στιγμή μέχρι... προχθές. Δεν αφήσαμε όμως τις παρτιτούρες μας για να πιαστούμε στα χέρια.Ξεδιπλώσαμε σχέδια - μικρά και μεγάλα -και δείξαμε ότι υπάρχει και μια άλλη πολιτική. Μια πολιτική που ΔΕΝ νοιάζεται μόνο για τις συντεχνίες, μια πολιτική που ΔΕΝ καθοδηγείται από συμφέροντα. Δεν παζαρέψαμε την ανεξαρτησία μας. Δεν δειλιάσαμε - δεν υποχωρήσαμε», ανέφερε αφηγούμενος τη γέννηση του Ποταμιού.</p>
      <p>«To 2015 η πόρτα της Ευρώπης ανοιγόκλεινε. Ο ΣΥΡΙΖΑ αναζητούσε λύσεις σε Ρωσία &amp; Ιράν. ΝΔ &amp; ΠΑΣΟΚ σκεφτόντουσαν μόνο την εκδίκηση. Το Ποτάμι αντί να πετροβολάει, με περισσή ωριμότητα μίλησε για συνεννόηση και έβαλε -στη σύσκεψη των πολιτικών αρχηγών το πλαίσιο του συμβιβασμού. Απαλλάξαμε τη χώρα από ένα πρόβλημα που της στερούσε αξιοπιστία &amp; την παγίδευε στα βαλκανικά της όρια. Ψηφίσαμε τη Συμφωνία των Πρεσπών, που σήμερα η κυβέρνηση ζητά να εφαρμοστεί άμεσα. Προτιμήσαμε την κρίσιμη στιγμή να έχουμε λόγο χωρίς κόμμα, παρά κόμμα χωρίς λόγο.», πρόσθεσε.</p>
      <p>
        <b>Τα λάθη στο Ποτάμι</b>
      </p>
      <p>«Το πρώτο μας λάθος ήταν ότι δεν αντιδράσαμε στην συκοφαντική επίθεση του 2014. Δεν ακούσαμε τους ποιητές που έλεγαν «δεν θα ήταν ύαινες αν εμείς δεν ήμασταν αρνιά». Επιδείξαμε μεγαθυμία απέναντι στα κομματικά τρολ της Κουμουνδούρου και των ακροδεξιών συνεταίρων τους. Λάθος ήταν ότι δώσαμε χώρο και ευκαιρίες σε περιφερόμενους άεργους της δημόσιας ζωής. Κάναμε δεκτά αιτήματα φιλίας ανθρώπων που τελικά έβλεπαν το Ποτάμι ως ευκαιρία αποκατάστασης. Και όταν τα κέντρα εξουσίας το αποφάσιζαν, έφευγε και ένας. Μια ατέλειωτη ιστορία προδοσίας. Μεγάλο λάθος είναι ότι πίστεψα - πιεζόμενος &amp; από την Κ.Ο. - ότι μπορούμε να φτιάξουμε ένα νέο Κίνημα συνεργαζόμενοι με παλιά συστήματα. Aπογοήτευσα πολλούς φίλους. Είχαμε όμως το θάρρος να το διορθώσουμε. Αρνηθήκαμε οφίτσια &amp; καρέκλες και αποχωρήσαμε» ανέφερε κάνοντας την αυτοκριτική του.</p>
      <p>Η αποτυχία μας να εκλέξουμε ευρωβουλευτή ήταν ένα σοκ. Η πλατεία άρχισε να αδειάζει. Είχαμε 2 λύσεις: να κάνουμε ψηφοδέλτια με θείους &amp; ξαδέλφες ή να πούμε «δεν κατεβαίνουμε»! Επιλέξαμε το αληθινό! Γιατί αν υπάρχει ένα νήμα που συνδέει την ιστορία μας, είναι η αλήθεια! Τι κάνει λοιπόν ένα κόμμα που ηττάται; Συνήθως σφυρίζει αδιάφορα. Κερδίζει χρόνο και ψάχνει ευκαιρίες αποκατάστασης. Και να ξαφνικά...η εξαίρεση! Κάποιοι που δεν φοβόμαστε να κοιτάξουμε την ήττα στα μάτια! Κάποιοι που τολμάμε να κοιτάξουμε το μέλλον στα μάτια!.</p>
      <p>Με πολιτικό θάρρος και αίσθημα ιστορικής ευθύνης,το Πολιτικό Συμβούλιο &amp; εγώ προσωπικά εισηγούμαστε στη Μεγάλη Συνάντηση των Αντιπροσώπων την αναστολή λειτουργίας του Κινήματος.Η συνέχιση της λειτουργίας του Ποταμιού,με τρόπο που να απαντάει στην ιστορία του,δεν είναι δυνατή!</p>
      <p>
        <b>Οι υποτροφίες των 500.000 ευρώ</b>
      </p>
      <p>Παράλληλα ζητάμε να σταματήσει η οποιαδήποτε χρηματοδότηση του Ποταμιού. Ό,τι λεφτά μας αναλογούν, ζητάμε να προστεθούν και αυτά στις 500.000€ που δώσαμε για υποτροφίες στο ΕΚΠΑ. Κάποιοι προσπάθησαν να το αποσιωπήσουν αλλά όλη η Ελλάδα έμαθε τελικά ότι το μικρό Ποτάμι εξασφάλισε 500.000€ για υποτροφίες ανθρώπων που ήταν με το ένα πόδι στην Ελλάδα και το άλλο στο εξωτερικό. 25 νέοι επιστήμονες θα μείνουν εδώ. Μια μικρή συμβολή σε μια μεγάλη υπόθεση. Υποτροφίες «Ποτάμι»; Όχι βέβαια! Υποτροφίες «Σταύρος Τσακυράκης»! Για τον δάσκαλο Τσακυράκη. Για τον επαναστάτη Τσακυράκη. Για τον φίλο μας, τον Σταύρο! Όλοι εμείς «οι Αντιεξουσιαστές του λόγου» που έλεγε και ο ίδιος, έχουμε μεγάλη υποχρέωση σε αυτόν τον μεγάλο διανοητή!</p>
      <p>Κανείς από μας δεν θέλει να καταλήξει κομματικός γραφειοκράτης σε ένα "κόμμα σφραγίδα". Αυτό μας οδήγησε να δώσουμε γρήγορα το ταμείο μας για υποτροφίες. Να μην περάσει από κανέναν η ιδέα ότι θα ζήσουμε, ότι θα ζήσω, με κομματικά λεφτά. Τα "κόμματα σφραγίδα" είναι απαραίτητα για τα παλιά κόμματα. Πολλοί θα ήθελαν να προσθέσουν στη συλλογή τους μια χάντρα Ποτάμι. Να μοιράσουν υποσχέσεις,θέσεις,για να πουν «να, ήρθε μαζί μας το Ποτάμι». Το Ποτάμι όμως δεν θα μπει σε παζάρια. Το «πάμε κι όπου βγει» δεν μας αρμόζει.</p>
      <p>
        <b>Το τελευταίο του μήνυμα σε όσους τον ψήφισαν</b>
      </p>
      <p>Αναστέλλουμε σήμερα τη λειτουργία μας, παραμερίζουμε τον εγωισμό μας &amp; στέλνουμε ένα μήνυμα στους 86.000 πολίτες που μας ψήφισαν στις ευρωεκλογές αλλά &amp; στους 377.000 πολίτες που σκίρτησαν μαζί μας την Άνοιξη του '14. Τους ζητάμε να μην χάσουν αυτό που τους έκανε το Ποτάμι. Οι ρηχές αντιπαραθέσεις, οι κοκορομαχίες, οι αφορισμοί, δεν είναι πολιτική. Ζητάμε από τους πολίτες που μας ψήφισαν, να βάζουν ψηλά τον πήχη για τους πολιτικούς. Τους ζητάμε να διεκδικούν ειλικρίνεια, ευθύτητα, αλήθεια, καθαρότητα! Ο σπόρος που ρίξαμε θα φυτρώσει ξανά.</p>
    </article>
  </body>
</html>