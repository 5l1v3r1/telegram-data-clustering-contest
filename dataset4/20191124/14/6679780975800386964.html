<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/ujabb-vilagversenyen-kerult-dobogora-nagymegyeri-patasi-oszkar"/>
    <meta property="og:site_name" content="Paraméter"/>
    <meta property="article:published_time" content="2019-11-24T14:25:00+00:00"/>
    <meta property="og:title" content="Újabb világversenyen került dobogóra a nagymegyeri Patasi Oszkár"/>
    <meta property="og:description" content="A lassan végéhez közeledő esztendőben is folytatta sikersorozatát, tekintélyes gyűjteményét 2019-ben Montreálban vb-ezüstéremmel gyarapította Patasi Oszkár (felvételünkön), a nagymegyeri veterán súlyemelő."/>
  </head>
  <body>
    <article>
      <h1>Újabb világversenyen került dobogóra a nagymegyeri Patasi Oszkár</h1>
      <h2>A lassan végéhez közeledő esztendőben is folytatta sikersorozatát, tekintélyes gyűjteményét 2019-ben Montreálban vb-ezüstéremmel gyarapította Patasi Oszkár (felvételünkön), a nagymegyeri veterán súlyemelő.</h2>
      <address>
        <time datetime="2019-11-24T14:25:00+00:00">24 Nov 2019, 14:25</time>
      </address>
      <p>A csallóközi sportember az egyik korábbi nyári olimpiai játékok helyszínén Szlovákiát egyedüli versenyzőként képviselte. Az egykori kiválóságok megmérettetésén 690 (373 férfi és 317 nő) tárcsanyűvő küzdött az érmekért. Az egykori sokszoros szlovák és csehszlovák bajnok az előző esztendők remeklését tavaly Barcelónában koronázta meg. Pályafutása legnagyobb versenyén 107 kg-ot szakított, 134 kilót lökött, a produkciója 401,7 pontot ért. Az álomhatárt túlszárnyalva bekerült a Masters súlyemelők elit klubjába.</p>
      <blockquote>„Nem fokoztam a megterhelést, mondhatni visszafogtam magam a gyakorlásokon. Tavaly augusztus óta könnyebb edzéseket abszolváltam, logikus, hogy idei produkcióm jóval gyengébbre sikeredett. Az 55-59 éves korcsoport 96 kg-os súlycsoportjában álltam csatasorba. Szakításban 95 kg-ot, lökésben pedig 115 kg-ot teljesítettem, ezüstéremmel zártam a világbajnokságot”</blockquote>
      <p>– fogalmazott honlapunknak Patasi Oszkár, aki Montreálban egy keserű szájízt hagyó esettel is szembesült.</p>
      <p>„Kanadai ellenfelemet szakításban két kilóval megelőztem, lökésben mindketten 120 kg-ot teljesítettünk. A versenybírók az én gyakorlatomat 2:1 arányban érvényesnek találták, majd a zsűri néhány másodperc múlva érvénytelenítette. A viadalt követően többször is megnéztem az ominózus gyakorlatot, döntésükre magyarázatot nem találtam.</p>
      <blockquote>Húsz éve versenyzek a Masters kategóriában, technikai hiányosság okán eddig még nem rövidítettek meg. Csak az ellenfeleket kellett legyőznöm, a versenybírák igazságtalanságát első ízben tapasztaltam meg”</blockquote>
      <p>– kommentálta a kellemetlen közjátékot a csallóközi kiválóság. A jövőt illetően elmondta: 2020-ban a galgóci országos bajnokságon, a hollandiai kontinensviadalon és a németországi világbajnokságon egyaránt dobogós helyen szeretne végezni.</p>
      <p>(ái)</p>
    </article>
  </body>
</html>