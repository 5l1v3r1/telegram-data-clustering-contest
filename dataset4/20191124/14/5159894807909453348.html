<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1166344-opavsky-zaloznik-zavadil-si-do-konce-podzimni-casti-nezahraje.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-24T14:36:00+00:00"/>
    <meta property="og:title" content="Opavský záložník Zavadil si do konce podzimní části nezahraje"/>
    <meta property="og:description" content="Fotbalisté Opavy se do konce podzimní části prvoligové sezony musí obejít bez zraněného Pavla Zavadila. Slezané o tom informovali na svém webu. Jednačtyřicetiletý záložník si v nedělním duelu proti Mladé Boleslavi poranil levé koleno."/>
  </head>
  <body>
    <article>
      <h1>Opavský záložník Zavadil si do konce podzimní části nezahraje</h1>
      <address><time datetime="2019-11-24T14:36:00+00:00">24 Nov 2019, 14:36</time> by <a rel="author">ČTK</a></address>
      <p>Fotbalisté Opavy se do konce podzimní části prvoligové sezony musí obejít bez zraněného Pavla Zavadila. Slezané o tom informovali na svém webu. Jednačtyřicetiletý záložník si v nedělním duelu proti Mladé Boleslavi poranil levé koleno.</p>
      <p>Zavadil si zranění přivodil v 52. minutě, kdy se skluzem v pokutovém území snažil zabránit Jakubu Fulnekovi v zakončení. Po ošetření se sice vrátil zpátky na trávník, jenže po chvilce musel vystřídat.</p>
      <p>Nejstarší hráč soutěže Zavadil po utkání podstoupil vyšetření magnetickou rezonancí, dnes v Praze absolvoval u specialisty Petara Nováka detailnější prohlídku. Na jejím základě byla zvolena konzervativní metoda léčení. Zavadil bude dva týdny odpočívat a po následné kontrole se rozhodne o dalším postupu léčby.</p>
      <p>"Pokud vše půjde hladce, měl bych se zapojit do zimní přípravy s týmem," řekl Zavadil.</p>
    </article>
  </body>
</html>