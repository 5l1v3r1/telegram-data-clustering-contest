<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/brekzit-i-dantsite-sa-osnovnite-aktsenti-v-predizborniya-manifest-na-boris-dzhonsn"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T14:48:00+00:00"/>
    <meta property="og:title" content="Брекзит и данъците са основните акценти в предизборния манифест на Борис Джонсън"/>
    <meta property="og:description" content="Британският премиер Борис Джонсън обяви предизборния манифест на торите, обещавайки да осъществи Брекзит до края на януари. На митинг в град Телфорд,..."/>
  </head>
  <body>
    <article>
      <h1>Брекзит и данъците са основните акценти в предизборния манифест на Борис Джонсън</h1>
      <address><time datetime="2019-11-24T14:48:00+00:00">24 Nov 2019, 14:48</time> by <a rel="author">БГНЕС</a></address>
      <p>
        <b>Британският премиер Борис Джонсън обяви предизборния манифест на торите, обещавайки да осъществи Брекзит до края на януари. На митинг в град Телфорд, графство Шропшир, той обеща да не вдига ДДС и данъка въху доходите и осигуровките. Сред другите му обещания са допълнителни 250 паунда бонус на година за детски надбавки и намаляване на таксите за паркинг на служителите в болниците.</b>
      </p>
      <p>Манифестът от 59 страници на Консервативната партия беше обявен 18 дни преди предсрочните парламентарни избори на 12 декември.</p>
      <p>Борис Джонсън обеща да осъществи Брекзит и да свика дебат и друг вот преди Коледа по споразумението с Европейския съюз, за да позволи на Великобритания да обърне нова страница след колебанията, забавянето и разделението в последните години.</p>
      <p>Консерваторите искат депутатите от Камарата на общините да ратифицират сделката за развода между Лондон и Брюксел на премиера преди Великобритания да напусне ЕС на 31 януари.</p>
      <p>След това ще настъпи "преходен период", по време на който Обединеното кралство ще продължи да следва правилата на ЕС, докато двете страни се опитват да изработят постоянна търговска сделка.</p>
      <related>
        <a href="http://news.bnt.bg/bg/a/dzhonsn-sled-brekzit-grazhdanite-na-es-shche-bdat-kato-drugite-imigranti"/>
      </related>
    </article>
  </body>
</html>