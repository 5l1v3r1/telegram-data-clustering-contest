<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546582/Radnici-koji-rade-po-ugovoru-nemaju-pravo-na-markicu.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="Država ih vodi kao zaposlene, a nemaju pravo na prevoz o trošku poslodavaca"/>
    <meta property="og:description" content="Poslodavac, prema Zakonu o radu, nije dužan da radnicima koji rade po ugovoru o privremenim i povremenim poslovima..."/>
  </head>
  <body>
    <article>
      <h1>Država ih vodi kao zaposlene, a nemaju pravo na prevoz o trošku poslodavaca</h1>
      <address>
        <time datetime="2019-11-24T14:50:00+00:00">24 Nov 2019, 14:50</time>
      </address>
      <p>Poslodavac, prema Zakonu o radu, nije dužan da radnicima koji rade po ugovoru o privremenim i povremenim poslovima nadoknadi troškove prevoza za dolazak i odlazak sa rada jer se po tom zakonu oni ne smatraju zaposlenim kod poslodavca.</p>
      <p>Sa druge strane, Nacionalna služba za zapošlavanje (NSZ) radnike na privremenim i povremenim poslovima ne smatra nezaposlenim, te ovi radnici ne mogu da ostvare ni pravo na povlašćenu cenu prevoza za nezaposlene.</p>
      <p>Portalu <a href="http://www.radnik.rs/2019/11/ko-placa-troskove-prevoza-radnicima-na-privremenim-i-povremenim-poslovima/"><b>Radnik.rs</b></a> anonimno se obratio radnik tvrdeći da je angažovan po ugovoru o privremenim i povremenim poslovima u firmi u Beogradu i da mu poslodavac ne isplaćuje naknadu troškova prevoza za dolazak i odlazak sa rada.</p>
      <p>Objašnjeno mu je da poslodavac troškove prevoza nadoknađuje samo zaposlenima, odnosno radnicima koji imaju ugovor o radu.</p>
      <p>Budući da nije zaposlen, pokušao je da se u Nacionalnoj službi za zapošljavanje prijavi kao nezaposlen i da po tom osnovu ostvari pravo na nižu cenu prevozne karte za nezaposlena lica. Primera radi, cena mesečne karte za javni prevoz u Beogradu za nezaposlena lica (za Zonu 1) je 1.090 dinara, dok za zaposlene cena mesečne karte je 2.990 dinara (za Zonu 1).</p>
      <p>Međutim, iz NSZ-a je dobio informaciju da ne može da ostvari ovo pravo jer nije nezaposlen.</p>
      <p>Pravo na nadoknadu troškova prevoza "u visini cene prevozne karte u javnom saobraćaju, ako poslodavac nije obezbedio sopstveni prevoz", prema Zakonu o radu, ima zaposleni.</p>
      <p>Prema definiciji iz Zakona o radu, zaposleni je fizičko lice koje je u radnom odnosu kod poslodavca, a radni odnos "zasniva se ugovorom o radu".</p>
      <p>Privremeni i povremeni poslovi u Zakonu o radu spominju se kao "rad van radnog odnosa" i ovaj ugovor poslodavac može da zaključi "za obavljanje poslova koji su po svojoj prirodi takvi da ne traju duže od 120 radnih dana u kalendarskoj godini".</p>
      <p>S obzirom na to da radnici na privremenim i povremenim poslovima nisu zaposleni, oni nemaju prava iz radnog odnosa, kao što je, između ostalog, pravo na bolovanje, godišnji odmor, naknadu za prekovremeni rad, naknadu troškova prevoza.</p>
      <p>U tom smislu, u skladu sa Zakonom o radu, poslodavac zaista nije dužan da nadoknađuje troškove prevoza radniku angažovanom na privremenim i povremenim poslovima.</p>
      <p>Radnik.rs uputio je pitanje NSZ-u u vezi sa ovim slučajem, pre svega, da li radnik angažovan na privremenim i povremenim poslovima može da se prijavi kao nezaposlen u Nacionalnoj službi za zapošljavanje imajući u vidu da, prema Zakonu o radu, nije zaposlen.</p>
      <p>U odgovoru se navodi da se samo nezaposlenim licima koja se vode na evidenciji Nacionalne službe kao aktivni tražioci zaposlenja može izdati uverenje o nezaposlenosti, a da u skladu sa Zakonom o zapošljavanju i osiguranju za slučaj nezaposlenosti, "evidencija o nezaposlenom prestaje da se vodi ako zasnuje radni odnos ili započne osiguranje po drugom osnovu".</p>
      <p>"Obavljanje poslova po osnovu ugovora o obavljanju privremenih i povremenih poslova zaključenim u skladu sa zakonom koji uređuje radne odnose predstavlja jedan od načina započinjanja osiguranja, te se vrši prestanak evidencije", piše u odgovoru.</p>
      <p>To znači da se zaključivanjem ugovora o privremenim i povremenim poslovima radnik briše sa evidencije NSZ-a bez obzira na to što se taj radnik nije zaposlio i nema prava iz radnog odnosa u skladu sa Zakonom o radu. Na ovaj način, radnik na privemenim i povremenim poslovima prema Zakonu o radu nije zaposlen, a prema Zakonu o zapošljavanju i osiguranju za slučaj nezaposlenosti nije ni nezaposlen.</p>
      <p>Opširnije čitajte na sajtu <a href="http://www.radnik.rs/2019/11/ko-placa-troskove-prevoza-radnicima-na-privremenim-i-povremenim-poslovima/"><b>Radnik.rs</b></a>.</p>
    </article>
  </body>
</html>