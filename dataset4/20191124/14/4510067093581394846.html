<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/dosare-penale-un-primar-si-un-viceprimar-denuntati-ca-le-dau-bani-romilor-sa-o-voteze-pe-dancila-si-i-duc-cu-masinile-la-vot-153004.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T14:58:00+00:00"/>
    <meta property="og:title" content="Dosare penale: Un primar şi un viceprimar, denunţaţi că le dau bani romilor să o voteze pe Dăncilă şi-i duc cu maşinile la vot "/>
    <meta property="og:description" content="Primarul şi viceprimarul din Potcoava (judeţul Olt), pe numele lor Manuel Enăchioaia şi Tiberiu Guianu, ambii PSD, s-au ales cu dosare penale după ce au fost denunţaţi că le dau bani persoanelor de etnie romă din comună şi îi trimit cu maşini la secţii să o voteze pe Viorica Dăncilă."/>
  </head>
  <body>
    <article>
      <h1>Dosare penale: Un primar şi un viceprimar, denunţaţi că le dau bani romilor să o voteze pe Dăncilă şi-i duc cu maşinile la vot </h1>
      <address>
        <time datetime="2019-11-24T14:58:00+00:00">24 Nov 2019, 14:58</time>
      </address>
      <figure>
        <img src="https://www.ebihoreanul.ro/modules/news/files/oltromivot24112019.jpg"/>
        <figcaption>(captură video)</figcaption>
      </figure>
      <p>Primarul şi viceprimarul din Potcoava (judeţul Olt), pe numele lor Manuel Enăchioaia şi Tiberiu Guianu, ambii PSD, s-au ales cu dosare penale după ce au fost denunţaţi că le dau bani persoanelor de etnie romă din comună şi îi trimit cu maşini la secţii să o voteze pe Viorica Dăncilă, scrie adevarul.ro.</p>
      <p>Situaţia a fost sesizată la numărul unic 112 de către preşedintele organizaţiei locale a PNL, Nicolae Ţundrea.</p>
      <p>În sprijinul celor susţinute, PNL-istul a prezentat şi mai multe filmuleţe realizate în localitate, în care se observă cum viceprimarul îi scoate din curţi, iar altcineva îi preia, cu maşina acestuia, şi îi transportă la vot, îndemnându-i să susţină candidatul PSD, notează aceeaşi sursă.</p>
      <p>"Viceprimarul localităţii Potcoava a dat maşina la ţigani. El stă şi le dă banii la ţigani şi ţiganii se duc să voteze Partidul Social Democrat. Mai în faţă o să avem maşina primarului. La fel şi dânsul, cu camarila lui... Altă maşină, a pădurarului din Potcoava, în zona ţiganilor", explică Ţundrea, pe unul dintre filmuleţele puse şi la dispoziţia poliţiştilor.</p>
      <p>Purtătorul de cuvânt al Inspectoratului de Poliţie Judeţean Olt, Cristian Grigorescu, a confirmat că pe numele celor doi a fost deschis dosar de cercetare penală pentru săvârşirea infracţiunii de coruperea alegătorilor.</p>
      <p>"În aceasta dimineaţă, în jurul orelor 10.00, poliţiştii din cadrul Poliţiei oraşului Potcoava au fost sesizaţi prin apel SNUAU 112 cu privire la faptul că primarul şi viceprimarul oraşului Potcoava oferă bani cetăţenilor pentru a merge la vot. La faţa locului s-a deplasat echipa operativă din cadrul IPJ Olt şi Poliţiei oraşului Potcoava întocmind dosar de urmărire penală pe numele celor doi sub aspectul săvârşirii infracţiunii de Coruperea alegătorilor", a transmis IPJ Olt.</p>
      <p>
        <i>
          <b>Vezi <a href="https://adevarul.ro/locale/slatina/primar-viceprimar-cercetati-penal-coruperea-alegatorilor-ziua-votului-facut-edilii-1_5dda65b55163ec42715b8dd2/index.html?fbclid=IwAR0bZ3NqhHPKrPhRIfG2_ONEppaM8YrIMW0VFLpP6N4w4VsMMT3h47A5osQ">VIDEO</a> aici!</b>
        </i>
      </p>
    </article>
  </body>
</html>