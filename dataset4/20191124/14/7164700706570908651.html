<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/social/news_539756/"/>
    <meta property="og:site_name" content="INNnews"/>
    <meta property="article:published_time" content="2019-11-24T14:26:30+00:00"/>
    <meta property="og:title" content="พม.เร่งช่วย”น้องตะวัน”ป่วยโรคมะเร็งสมอง"/>
    <meta property="og:description" content="นายจุติ ไกรฤกษ์ รัฐมนตรีว่าการกระทรวงการพัฒนาสังคมและคว…"/>
  </head>
  <body>
    <article>
      <h1>พม.เร่งช่วย”น้องตะวัน”ป่วยโรคมะเร็งสมอง</h1>
      <h2>รมว.พม.กำชับทีม พม.One Home จ.ราชบุรี เร่งช่วยเหลือเด็กชายวัย 11 ปี ป่วยมะเร็งสมอง</h2>
      <address>
        <time datetime="2019-11-24T14:26:30+00:00">24 Nov 2019, 14:26</time>
      </address>
      <p>นายจุติ ไกรฤกษ์ รัฐมนตรีว่าการกระทรวงการพัฒนาสังคมและความมั่นคงของมนุษย์ (รมว.พม.) เปิดเผยว่า จากกรณีเพจเฟซบุ๊กของดาราสาวชื่อดัง ได้มีการแชร์เรื่องราว “น้องตะวัน” อายุ 11 ปี ป่วยด้วยโรคมะเร็งที่สมองซีกขวา ต้องการความช่วยเหลือให้อุดหนุนพริกแกงของแม่น้อง ที่ จ.ราชบุรี ล่าสุด เมื่อวันที่ 22 พ.ย. 62 กระทรวงการพัฒนาสังคมและความมั่นคงของมนุษย์ (พม.) ได้ประสานไปยังแม่ของเด็กชายดังกล่าวเพื่อสอบถามข้อเท็จจริงเพิ่มเติม ทั้งนี้ ตนได้กำชับให้พัฒนาสังคมและความมั่นคงของมนุษย์จังหวัดราชบุรี (พมจ.ราชบุรี) พร้อมด้วยทีม พม. One Home จังหวัดราชบุรี ให้ลงพื้นที่เพื่อตรวจสอบข้อเท็จจริง และให้การช่วยเหลือเด็กชายคนดังกล่าว ซึ่งจากการลงพื้นที่ตรวจสอบทางโรงเรียน พบว่า เด็กชายดังกล่าวมีพี่น้องรวม 2 คน อาศัยอยู่กับพ่อแม่ โดยพ่อประกอบอาชีพรับจ้าง ส่วนแม่ขายพริกแกง ขณะที่ทางทางโรงเรียนรับทราบปัญหาของเด็กที่ต้องรักษาตัว และมีการช่วยเหลือมาอย่างต่อเนื่อง นอกจากนี้ ทีม พม. One Home จังหวัดราชบุรี ได้ลงพื้นที่เยี่ยมครอบครัวเพื่อตรวจสอบข้อเท็จจริงและประเมินทางสังคม พร้อมทั้งให้การช่วยเหลือตามภารกิจของกระทรวง พม. ทั้งในระยะเร่งด่วนและระยะยาวต่อไป</p>
      <figure>
        <img src="https://www.innnews.co.th/wp-content/uploads/2019/11/t2.png"/>
      </figure>
      <p>นายจุติ กล่าวเพิ่มเติมว่า หากประชาชนประสบปัญหาทางสังคม หรือพบเห็นผู้ที่ต้องการความช่วยเหลือ สามารถโทรแจ้ง ศูนย์ช่วยเหลือสังคม สายด่วน พม. 1300 บริการฟรี 24 ชั่วโมง ซึ่งกระทรวง พม. พร้อมให้คำปรึกษาและความช่วยเหลืออย่างเต็มที่</p>
      <figure>
        <img src="https://www.innnews.co.th/wp-content/uploads/2019/11/t3-1.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>