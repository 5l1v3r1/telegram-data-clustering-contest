<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/malik-na-scenu-brankarsky-talent-debutuje-v-extralize/5044100"/>
    <meta property="og:site_name" content="Hokej.cz"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="Malík na scénu! Brankářský talent debutuje v extralize"/>
    <meta property="og:description" content="Sedmnáctiletý gólman Nick Malík se dočkal velké šance. Dnes absolvuje premiéru v extralize, nastoupí do třinecké branky v domácím utkání proti Karlovým Varům!"/>
  </head>
  <body>
    <article>
      <h1>Malík na scénu! Brankářský talent debutuje v extralize</h1>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author" href="https://hokej.cz/archiv-clanku/autor/296" target="_blank">Martin Voltr</a></address>
      <p>
        <b>Sedmnáctiletý gólman Nick Malík se dočkal velké šance. Dnes absolvuje premiéru v extralize, nastoupí do třinecké branky v domácím utkání proti Karlovým Varům!</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Jeho debut mohl mít nesmírně zajímavou okolnost. Za Energii totiž chytá <a href="https://hokej.cz/hrac/4133494">Jan Bednář</a>, další velký talent české brankářské školy. Oba společně tvoří nejlepší gólmanské duo ročníku 2002.</p>
      <p>Ačkoli však Vary uvedly do zápisu o utkání Bednáře jako jedničku, podle klubového twitteru začne v jejich brance <a href="https://hokej.cz/hrac/11407">Filip Novotný</a>. Na prestižní duel dvou hvězdiček tak nejspíš nedojde, alespoň ne od úvodních minut.</p>
      <p><a href="https://hokej.cz/hrac/2719148">Nick Malík</a> už druhým rokem od přestupu z Vítkovic chytá za třineckou farmu ve Frýdku-Místku, kde se letos chlubí vynikající úspěšností 92,02 procenta a průměrem 2,65 inkasované branky. Na konci loňské sezony zároveň dovedl k mistrovskému titulu juniory Ocelářů – v play off atakoval famózní hranici úspěšnosti 96 procent.</p>
      <p>Nedávno si poprvé zachytal i za reprezentační dvacítku a živí šanci na domácí mistrovství světa.</p>
      <figure>
        <iframe data-src="https://twitter.com/hcocelaricz/status/1198587705992601600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Po nedávném odchodu <a href="https://hokej.cz/hrac/12834">Patrika Bartošáka</a> se připojil k A-týmu coby dvojka za <a href="https://hokej.cz/hrac/15138">Petrem Kváčou</a>. Ten má sice velkou formu, trenér Václav Varaďa ale už dříve avizoval, že během nabitého programu současných týdnů dostane šanci i mladíček Malík.</p>
      <p>Tak se stane právě dneska. Oceláři se mohou dostat před Spartu na první místo tabulky, ale nebezpečná Energie naposledy dala v Brně sedm branek.</p>
      <figure>
        <img src="https://hokej.cz/files/images/206/malik-nick2-2411.jpg"/>
        <figcaption>Foto: Stanislav Souček, mountfieldhk.cz</figcaption>
      </figure>
      <related>
        <a href="https://hokej.cz/kvaca-o-bartosakovi-super-partak-muzu-mu-jen-dekovat-drz-se/5043870"/>
        <a href="https://hokej.cz/bartosak-prerusil-karieru-mam-psychicke-problemy-budu-se-lecit-hlasi/5043848"/>
        <a href="https://hokej.cz/malik-ukazal-novou-masku-se-vzpominkou-na-vasicka-i-vlajkou-usa/5043540"/>
      </related>
    </article>
  </body>
</html>