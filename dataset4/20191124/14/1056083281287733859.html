<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301827/%DB%B4%DB%B5-%D8%AF%D8%B1%D8%B5%D8%AF-%D8%A7%D8%B2-%D9%85%D8%B3%D8%A7%DA%A9%D9%86-%D8%B1%D9%88%D8%B3%D8%AA%D8%A7%DB%8C%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D9%85%D9%82%D8%A7%D9%88%D9%85-%D8%B3%D8%A7%D8%B2%DB%8C-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T14:54:33+00:00"/>
    <meta property="og:title" content="۴۵ درصد از مساکن روستایی آذربایجان شرقی، مقاوم سازی شده‌اند"/>
    <meta property="og:description" content="ایسنا/آذربایجان شرقی مدیرکل بنیاد مسکن آذربایجان شرقی گفت: ۴۵ درصد از مساکن روستایی آذربایجان شرقی، مقاوم سازی شده‌اند و نزدیک به ۵۲ درصد هم در حال مقاوم سازی هستند."/>
  </head>
  <body>
    <article>
      <h6 class="kicker">مدیرکل بنیاد مسکن آذربایجان شرقی:</h6>
      <h1>۴۵ درصد از مساکن روستایی آذربایجان شرقی، مقاوم سازی شده‌اند</h1>
      <address><time datetime="2019-11-24T14:54:33+00:00">24 Nov 2019, 14:54</time> by <a rel="author">نسرین سوار</a></address>
      <p>ایسنا/آذربایجان شرقی مدیرکل بنیاد مسکن آذربایجان شرقی گفت: ۴۵ درصد از مساکن روستایی آذربایجان شرقی، مقاوم سازی شده‌اند و نزدیک به ۵۲ درصد هم در حال مقاوم سازی هستند.</p>
      <p>حافظ باباپور در بازدید از روند ساخت اسکان موقت و آواربرداری در روستای زلزله زده ورنکش اظهار کرد: بر اساس آمار سال ۱۳۹۵، حدود ۳۴۰۰ واحد مسکن روستایی داشتیم که ۱۵۲ هزار واحد مقاوم سازی شده‌ است.<br/><br/>وی افزود: خوشبختانه میانگین مساکن نوسازی شده روستایی آذربایجان شرقی از نرم کشوری بالاتر بوده و شهرستان میانه نیز از نرم استانی و نرم کشوری جلوتر است.<br/><br/>وی با اشاره به کم بودن تلفات زلزله آذربایجان شرقی با وجود زیاد بودن شدت آن، گفت: استقبال خوب روستاییان از وام نوسازی یکی از دلایل کم بودن تلفات جانی زمین لرزه اخیر بود و عمده خانه‌های بهره‌مند از وام روستایی، مقاوم بودند و حتی ترک هم برنداشته بودند.<br/><br/>باباپور اظهار کرد: حاضر به پرداخت وام وام ۴۰ میلیون تومانی با کارمزد پنج درصد هستیم و مشکلی در شبکه بانکی یا بنیاد مسکن برای پرداخت نداریم.<br/><br/>وی خاطرنشان کرد: نزدیک به ۲۳۳ نفر برای اسکان موقت، درخواست اتاقک دادند و طبق قولی که داده بودیم، اسکان موقت، روز گذشته به اتمام رسید و در مورد کسانی هم که درخواست پول کرده بودند، به حساب نزدیک به ۱۲۰۰ نفر پول واریز شده است.<br/><br/>وی ادامه داد: از مابقی افراد متقاضی پول هم شماره حساب و شماره شبا خواسته‌ایم تا پول واریز شود.<br/><br/>مدیرکل بنیاد مسکن آذربایجان شرقی یادآور شد: نزدیک به ۱۵۰۰ نفر نیز باقی مانده‌اند که امیدواریم مرحله اول، در هفته جاری تمام شود و اجرای مرحله دوم یا همان واریز هفت میلیون از ۱۰ میلیون کمک هزینه برای اجاره خانه نیز منوط به تحویل چادر و تعیین آدرس محل سکونت بوده و نزدیک به ۱۷ نفر در شهرستان سراب مرحله دوم را دریافت کرده‌اند.<br/><br/>وی در خاتمه متذکر شد: نیازی به ارائه قول نامه و قرارداد برای دریافت وام ۱۰ میلیون تومانی اسکان موقت یا اجاره خانه نیست.<br/><br/>انتهای پیام</p>
    </article>
  </body>
</html>