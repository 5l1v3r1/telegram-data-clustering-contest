<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686197/vomva-geroulanou-prepei-na-allaxoume-igesia-sto-pasok-oti-kai-na-"/>
    <meta property="og:site_name" content="enikos.gr"/>
    <meta property="article:published_time" content="2019-11-24T14:52:00+00:00"/>
    <meta property="og:title" content="“Βόμβα” Γερουλάνου: Πρέπει να αλλάξουμε ηγεσία στο ΠΑΣΟΚ - Ό,τι και να θάψετε εδώ μέσα σήμερα θα αναστηθεί εκεί έξω αύριο"/>
    <meta property="og:description" content="Όπως τόνισε ο Παύλος Γερουλάνος, “ποτέ στη ζωή σας, πουθενά στον κόσμο, δεν θα αντιμετωπίσετε μεγαλύτερο χάσμα μεταξύ κομματικής ηγεσίας και κοινωνίας...&quot;"/>
  </head>
  <body>
    <article>
      <h1>“Βόμβα” Γερουλάνου: Πρέπει να αλλάξουμε ηγεσία στο ΠΑΣΟΚ - Ό,τι και να θάψετε εδώ μέσα σήμερα θα αναστηθεί εκεί έξω αύριο</h1>
      <address>
        <time datetime="2019-11-24T14:52:00+00:00">24 Nov 2019, 14:52</time>
      </address>
      <p>Αλλαγή ηγεσίας στο ΠΑΣΟΚ ζήτησε ο <a href="http://www.enikos.gr/politics/684733/sto-synedrio-parodia-tou-pasok-apantame-me-dimokratiko-psifisma">Παύλος Γερουλάνος</a>, από το βήμα του 11ου Συνεδρίου του κόμματος, αφήνοντας σαφείς αιχμές κατά της <a href="http://www.enikos.gr/politics/686124/gennimata-mono-ena-ischyro-kinima-allagis-borei-na-petychei-tin-a">Φώφης Γεννηματά</a>.</p>
      <p>Όπως τόνισε ο Παύλος Γερουλάνος, “ποτέ στη ζωή σας, πουθενά στον κόσμο, δεν θα αντιμετωπίσετε μεγαλύτερο χάσμα μεταξύ κομματικής ηγεσίας και κοινωνίας από αυτό που βλέπετε εδώ σήμερα” και προειδοποίησε ότι “και όταν υπάρχει τέτοιο χάσμα μεταξύ ηγεσίας και κοινωνίας, η σφραγιδοποίηση είναι το πρώτο βήμα για το οριστικό κλείσιμο. Χωρίς το ΠΑΣΟΚ, το Κίνημα Αλλαγής μπαίνει με σιγουριά στις όχθες που χάραξε το Ποτάμι”.</p>
      <p>Γι’ αυτό, όπως είπε, αυτό “που χρειάζεται να κάνουμε αν θέλουμε να κλείσουμε το χάσμα είναι να αλλάξουμε ηγεσία”.</p>
      <p>Είπε, δε, απευθυνόμενος στους συνέδρους πως "ό,τι και να θάψετε εδώ μέσα σήμερα θα αναστηθεί εκεί έξω αύριο. Δεν ξέρω πώς θα λέγεται, δεν ξέρω πώς θα μοιάζει. Ξέρω όμως ότι ΠΑΣΟΚ θα είναι".</p>
      <p>
        <b>Μας ζητούν να θάψουμε το ΠΑΣΟΚ, φτάνει πια</b>
      </p>
      <p>Ο Παύλος Γερουλάνος έδωσε μία σαφή γεύση των όσων θα έλεγε στη συνέχεια, από την αρχή κιόλας της ομιλίας του. “Συντρόφισσες και σύντροφοι, όποιος κατάλαβε χθες κατάλαβε… Μας ζητούν να θάψουμε το ΠΑΣΟΚ. Όχι στο χώμα. Σαν μικρή σφραγίδα στο συρτάρι ενός λογιστή. Όχι σ’ ένα μεγάλο, τακτικό, ανοιχτό, δημοκρατικό συνέδριο. Με εκλεγμένους σύνεδρους. Με προσυνεδριακό διάλογο. Με πραγματικό συνεδριακό διάλογο. Με απαρτία και νομιμοποίηση. Αλλά σε ένα συνέδριο ‘παρωδία’. Mε προσυνεδριακές απειλές και προσωπικούς χαρακτηρισμούς. Με εμμονική μυστικοπάθεια και αστείους τακτισμούς. Πνιγμένο στη θολούρα και την ανασφάλεια. Σε κανέναν σας δεν αξίζει τέτοια συμπεριφορά. Πρωτίστως σε αυτήν εδώ τη δημοκρατική παράταξη”.</p>
      <p>“Απέναντι σε αυτό σας φέρνω πάνω από 2000 φωνές που λένε ‘φτάνει πια’. Θέλουμε ένα συνέδριο τακτικό, δημοκρατικό, ανοιχτό, αληθινό. Που θα μιλήσουμε για δημοκρατία Που θα μιλήσουμε για όραμα. Που θα μιλήσουμε για το πώς θα πορευτούμε. Πώς θα επουλώσουμε τα τραύματα από μια στρατηγική που έδωσε σε κάθε «προσωπικότητα της Αριστεράς» βήμα να μας απαξιώνει και κάθε «μεγαλοστέλεχος της Παράταξης» δικαίωμα να προστατεύει την καρέκλα του”.</p>
      <p>Και έθεσε το δίλημμα: “Διαλέξτε ποιον θα ακούσετε. Πάνω από 2000 υπογραφές σε πέντε μέρες. Περισσότερες υπογραφές από τον κόσμο που κινητοποιήσατε. Περισσότερες υπογραφές από τον κόσμο που απαρτίζει το σώμα. Μαζί τους και οι σύνεδροι που σας γύρισαν την πλάτη Μαζί και οι ψηφοφόροι που μας γύρισαν την πλάτη αλλά περιμένουν ακόμα από εμάς. Σε αυτόν τον κόσμο. Σε αυτούς τους ανθρώπους οφείλουμε κάτι ουσιαστικό”.</p>
      <p>Στη συνέχεια, ανέλυσε πέντε σημεία, τα οποία θα πρέπει να γίνουν κατά την κρίση του:</p>
      <p>“Το πρώτο, να ακούσουμε. Κάθε Έλληνα και κάθε Ελληνίδα. Πόρτα πόρτα. Γειτονιά γειτονιά. Όπως έκανα στον δήμο. Ειδικά αυτούς που σήμερα απογοητευμένοι από όλα τα κόμματα σιγούν και μένουν σπίτι. Ξεκινώντας από τα παιδιά μας που αδυνατούν σήμερα να καταλάβουν τι κάνουμε εδώ μέσα”</p>
      <p>Το δεύτερο, είπε, “να αποκτήσουμε ένα καταστατικό που θα διασφαλίζει τη δημοκρατία, που θα φτιάχνει ένα κόμμα ανοιχτό και σύγχρονο. Που θα απαντάει στις απαιτήσεις της εποχής. Στις φωνές που θέλουν να διαμορφώνουν το μέλλον τους. Και να συνδιαμορφώνουν το μέλλον της Ελλάδας”.</p>
      <p>Το τρίτο είναι “να μεταφράσουμε το όραμά μας σε θέσεις και προτάσεις για κάθε Έλληνα για κάθε Ελληνίδα. Να συνδιαμορφώσουμε με τον Έλληνα πολίτη ένα Σχέδιο Ελληνικό Ανθρωποκεντρικό Σοσιαλιστικό Που απορρέει από το όραμά μας αλλά απαντάει στις σημερινές απαιτήσεις της κοινωνίας. Που ξεκινάει από βαθιά πίστη στον Έλληνα. Και εμπιστοσύνη στις δυνάμεις όλων μας. Που μιλάει για μια διαφορετική δομή διοίκησης. Και ένα άλλο μοντέλο ανάπτυξης. Που πρεσβεύει ριζική αποσυγκέντρωση της εξουσίας. Και οικονομία που χτίζεται από κάτω προς τα πάνω. Που πρεσβεύει ότι η επόμενη γενιά που θα διεκδικήσει την εξουσία θα είναι προετοιμασμένη να την απωλέσει Και να την παραδώσει στα χέρια των Ελλήνων”.</p>
      <p>Το τέταρτο, “να συμφωνήσουμε τη στρατηγική. Ιδεολογικός αντίπαλος η ΝΔ, πολιτικός αντίπαλος ο ΣΥΡΙΖΑ Ολομέτωπη επίθεση σε ό,τι μας χωρίζει Στήριξη με αυτοπεποίθηση, προτάσεις και συνεργασίες σε ό,τι μας ταιριάζει. Τη μάχη, συντρόφισσες και σύντροφοι την κερδίζει αυτός που ηγείται όχι αυτός που κρύβεται. Τίτλοι τέλους λοιπόν. Ό,τι έχει και δεν έχει μείνει στο ΠΑΣΟΚ το πάμε στο Κίνημα Αλλαγής. Τις τοπικές μας οργανώσεις, τα όργανα, τις επιτροπές, τους αξιωματούχους. Ακόμα και τα έπιπλα. Για να μην έχουμε λέει ‘δυισμό’. Αλλά μακάρι να ήταν αυτό το πρόβλημα. Άλλο είναι. Ότι ενώ σήμερα μας ζητούν να θάψουμε το ΠΑΣΟΚ εδώ μέσα, αύριο όλοι ΠΑΣΟΚ θα λέμε ότι είμαστε εκεί έξω. Η Νάντια και ο Οδυσσέας για να εκλεγούν βουλευτές. Ο Τάκης στο συνδικαλιστικό του φορέα. Ο Γιάννης για να τον ψηφίσουν δήμαρχο. Ο Γιώργος στον συνεταιρισμό του. Η Κατερίνα στο επιμελητήριο”.</p>
      <p>
        <b>Αλλαγή ηγεσίας</b>
      </p>
      <p>Το πέμπτο σημείο, ξεκαθάρισε ο Παύλος Γερουλάνος είναι η αλλαγή ηγεσίας: “Ακόμα και η σημερινή ηγεσία που μας ζητάει να θάψουμε το ΠΑΣΟΚ, Στις επόμενες εκλογές, ΠΑΣΟΚ θα λέει ότι είναι. Τον ήλιο δεν έβαλε στο ψηφοδέλτιο της; Γιατί; Διότι, μόνο ΠΑΣΟΚ υπάρχει εκεί έξω. Διότι στο μυαλό του κόσμου το ΠΑΣΟΚ δεν είναι μόνο τα αρνητικά που μας οδήγησαν σε αυτό το συνέδριο. Αλλά άπειρα θετικά που προσέφερε και προσφέρει ακόμα και σήμερα στην κοινωνία. Και εδώ συνίσταται το απόλυτο παράδοξο. Ο απόλυτος δυισμός. Ενώ μας ζητούν να θάψουμε το ΠΑΣΟΚ εδώ μέσα, το ΠΑΣΟΚ ζει εκεί έξω. Το αντίθετο ακριβώς από αυτό που επικαλείται η ηγεσία. Ποτέ στη ζωή σας, πουθενά στον κόσμο, δεν θα αντιμετωπίσετε μεγαλύτερο χάσμα μεταξύ κομματικής ηγεσίας και κοινωνίας από αυτό που βλέπετε εδώ σήμερα. Και όταν υπάρχει τέτοιο χάσμα μεταξύ ηγεσίας και κοινωνίας, η σφραγιδοποίηση είναι το πρώτο βήμα για το οριστικό κλείσιμο. Χωρίς το ΠΑΣΟΚ, το Κίνημα Αλλαγής μπαίνει με σιγουριά στις όχθες που χάραξε το Ποτάμι. Γι’ αυτό, το πέμπτο που χρειάζεται να κάνουμε αν θέλουμε να κλείσουμε το χάσμα είναι να αλλάξουμε ηγεσία. Όχι για να υπηρετήσουμε προσωπικές φιλοδοξίες αλλά για να υπηρετήσουμε συλλογικές ανάγκες. Ηγεσία με αυτοπεποίθηση όπως αυτή που αξίζει σε έναν λαό περήφανο, ανοιχτή σε διαφορετικές απόψεις, που συνθέτει και δεν διχάζει Ακόμα και όταν ακούγονται διαφορετικές φωνές. Που αντιλαμβάνεται την πολιτική αντιπαράθεση ως οξυγόνο Και τη δημοκρατία ως μόνο πολιτικό εργαλείο σεβασμού και κύρους. Εργαλείο ελευθερίας. Δεν έχουμε τέτοια ηγεσία σήμερα”.</p>
      <p>Καταλήγοντας, διαμήνυσε ότι η σημερινή ψήφος είναι καθοριστική για το μέλλον του κόμματος. “Συντρόφισσες και σύντροφοι, σήμερα σας ζητούν να θάψετε το ΠΑΣΟΚ. Ψηφίστε ό,τι θέλετε. Άλλωστε δεν έχετε απαρτία. Άλλωστε ό,τι και να θάψετε εδώ μέσα σήμερα θα αναστηθεί εκεί έξω αύριο. Δεν ξέρω πώς θα λέγεται, δεν ξέρω πώς θα μοιάζει. Ξέρω όμως ότι ΠΑΣΟΚ θα είναι. Και αυτό το ΠΑΣΟΚ θα μιλήσει σε χιλιάδες. Απλά εσείς σήμερα επιλέγετε από ποια μεριά της ιστορίας θα είστε. Με αυτούς που το έθαψαν ή μ’ αυτούς που το Αναγέννησαν”, είπε ο κ. Γερουλάνος.</p>
      <related>
        <h4>σχετικά άρθρα</h4>
        <a href="http://www.enikos.gr/politics/681693/karfia-geroulanou-mas-zitoun-ena-synedrio-pou-tha-kanei-to-pasok-%0A%20%20%20%20%0A"/>
        <a href="http://www.enikos.gr/politics/681411/geroulanos-oi-apofaseis-den-pairnontai-se-kleista-domatia-afstiri%0A%20%20%20%20%0A"/>
        <a href="http://www.enikos.gr/politics/686124/gennimata-mono-ena-ischyro-kinima-allagis-borei-na-petychei-tin-a%0A%20%20%20%20%0A"/>
        <a href="http://www.enikos.gr/politics/686086/pasok-afto-einai-to-schedio-tropopoiisis-tou-katastatikou%0A%20%20%20%20%0A"/>
        <a href="http://www.enikos.gr/politics/686075/gennimata-na-apotelesoume-tin-protasi-diakyvernisis-gia-ti-nea-al%0A%20%20%20%20%0A"/>
        <a href="http://www.enikos.gr/politics/686051/protopapas-to-pasok-paramenei-zontano-protagonistis-mesa-sto-kini%0A%20%20%20%20%0A"/>
        <a href="http://www.enikos.gr/politics/685924/mitsotakis-h-ellada-den-einai-xefrago-ampeli-ta-synora-mas-fylass%0A%20%20%20%20%0A"/>
        <a href="http://www.enikos.gr/politics/685914/gennimata-emeis-tha-fonazoume-gia-to-prosfygiko-na-blokaroume-ako%0A%20%20%20%20%0A"/>
        <a href="http://www.enikos.gr/politics/685852/se-erotiseis-tsipra-gennimata-tha-apantisei-o-mitsotakis-stin-ora%0A%20%20%20%20%0A"/>
      </related>
    </article>
  </body>
</html>