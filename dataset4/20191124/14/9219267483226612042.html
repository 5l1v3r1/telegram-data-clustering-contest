<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392704-%d7%9e%d7%b4%d7%9e-%d7%94%d7%9e%d7%a4%d7%9b%d7%b4%d7%9c-%d7%91%d7%9c%d7%94%d7%91-433-%d7%9c%d7%90-%d7%9c%d7%aa%d7%aa-%d7%9c%d7%90%d7%a9%d7%9e%d7%95%d7%aa-%d7%9c%d7%94%d7%a4%d7%a8%d7%99%d7%a2"/>
    <meta property="og:site_name" content="סרוגים"/>
    <meta property="article:published_time" content="2019-11-24T14:54:43+00:00"/>
    <meta property="og:title" content="מ״מ המפכ״ל בלהב 433: &quot;לא לתת לאשמות להפריע&quot;"/>
    <meta property="og:description" content="מ״מ מפכ״ל המשטרה ניצב מוטי כהן ביחידת להב 433 של משטרת ישראל. במפגש קצינים ושוטרים שהתקיים ביחידה, הקשיב מ״מ המפכ״ל לקציני היחידה והתרשם מהרוח המקצועית והממלכתית האוחזת באנשי היחידה ומפקדיה. בדבריו אמר מ״מ המפכ״ל: ״הגעתי לכאן היום על מנת לחזק את ידכם בעבודה החשובה והמשמעותית שאתם עושים בכל ימות השנה. פעילות משטרת ישראל ומימוש תפקידה […]"/>
  </head>
  <body>
    <article>
      <h1>מ״מ המפכ״ל בלהב 433: "לא לתת לאשמות להפריע"</h1>
      <address><time datetime="2019-11-24T14:54:43+00:00">24 Nov 2019, 14:54</time> by <a rel="author">, חדשות סרוגים</a></address>
      <p>מ״מ מפכ״ל המשטרה ניצב מוטי כהן ביחידת להב 433 של משטרת ישראל. במפגש קצינים ושוטרים שהתקיים ביחידה, הקשיב מ״מ המפכ״ל לקציני היחידה והתרשם מהרוח המקצועית והממלכתית האוחזת באנשי היחידה ומפקדיה.</p>
      <p>בדבריו אמר מ״מ המפכ״ל: ״הגעתי לכאן היום על מנת לחזק את ידכם בעבודה החשובה והמשמעותית שאתם עושים בכל ימות השנה. פעילות משטרת ישראל ומימוש תפקידה הם תנאי ליכולת שלנו כמדינה וכחברה לשמור על שלטון החוק וביטחון הפנים. כמשטרה לאומית מוטלת עלינו החובה למנוע, לאכוף ולחקור פשיעה על כל גווניה. יחידת להב 433 ניצבת בחוד החנית של המאבק הנחוש של המשטרה בפשיעה החמורה הארצית והבינלאומית, המאבק בעבירות השחיתות הציבורית ,עבריינות ברשת והמאבק הנחוש בארגוני הפשיעה, כשהמטרה היא להגן על שלום הציבור ובטחונו. שיתוף הפעולה של היחידה עם יתר יחידות המשטרה ועם יתר רשויות האכיפה והפרקליטות, כל אחד לפי תפקידו ואחריותו – הוא המתכון להצלחה ולשמירה על חוסנה של מערכת אכיפת החוק.</p>
      <p>החלטת היועץ המשפטי לממשלה משקפת את מקצועיות ויסודיות החקירה, כמו גם את האמון הרב כלפי החוקרים והחקירה. עלינו להמשיך לדבוק במשימתנו ולבצע את תפקידנו במסירות, בצנעה וללא מורא. עלינו למלא נאמנה את שליחותנו הציבורית לחשוף פשיעה ושחיתות ציבורית בכל הרמות, לחקור ביסודיות כל מקרה שחיתות ולהגיע לחקר האמת בכל חקירה מבלי לתת להשמצות או ההאשמות מכל סוג שהן להפריע או להשפיע כהוא זה על יושרתנו וביצוע תפקידנו במקצועיות וללא משוא פנים".</p>
      <p>בסיום דבריו, חיזק מ״מ המפכ״ל את שוטרי היחידה, הביע את גאוותו האישית מפועלם והדגיש בפניהם את החשיבות הרבה במימוש מדיניותו התובעת התנהלות שקטה, צנועה וממלכתית מצד המשטרה. ואמר: ״כמי שעומד מזה כשנה בראש הארגון החשוב הזה, מחובתי להמשיך ולהבטיח את עצמאותה ומקצועיותה של המשטרה בביצוע תפקידה, בפרט בכל הנוגע לעולם החקירות. להבטיח שכל שוטר וכל חוקר יוכל לבצע את תפקידו ולהשתמש בסמכויות שהקנה לו המחוקק במקצועיות וללא מורא.</p>
      <p>זכרו תמיד, כי בזכות עבודתכם המסורה החברה שלנו בטוחה יותר ונקייה יותר מפשע מאורגן ומשחיתות ציבורית, שלהם יש השפעה מכרעת על החיים של כל אזרח בארץ הזו כמו גם על אופייה וצביונה של החברה כולה. רק כך נוכל להבטיח שנפעל על פי צו יעודנו ובהתאם לערכי הארגון.</p>
      <p>תמשיכו את עבודתכם בסטנדרטים מקצועיים ואמות מידה שהחוק מחייב, נקו רעשים התמקדו במשימה שלנגד עיניכם, שכן אתגרים רבים עוד לפנינו.בזכות שוטרים וחוקרים כמוכם העומדים כחומה בצורה ודבקים באמת, ניתן יהיה להבטיח את השמירה על הדמוקרטיה ועל שלטון החוק במדינת ישראל״.</p>
    </article>
  </body>
</html>