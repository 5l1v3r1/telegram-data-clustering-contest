<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/un-om-de-afaceri-libanez-va-dona-palaria-lui-hitler-cumparata-la-licitatie-unei-fundatii-israeliene-1922405724002019111419179189"/>
    <meta property="og:site_name" content="News.ro"/>
    <meta property="article:published_time" content="2019-11-24T14:57:00+00:00"/>
    <meta property="og:title" content="Un om de afaceri libanez va dona pălăria lui Hitler cumpărată la licitaţie unei fundaţii israeliene"/>
    <meta property="og:description" content="Un om de afaceri libanez stabilit în Elveţia a decis să ofere unei fundaţii israeliene o pălărie cu formă înaltă şi alte obiecte care i-au aparţinut lui Adolf Hitler, piese cumpărate la o licitaţie controversată din Munchen (sudul Germaniei), scrie AFP."/>
  </head>
  <body>
    <article>
      <h1>Un om de afaceri libanez va dona pălăria lui Hitler cumpărată la licitaţie unei fundaţii israeliene</h1>
      <address><time datetime="2019-11-24T14:57:00+00:00">24 Nov 2019, 14:57</time> by <a rel="author">News.ro</a></address>
      <p>
        <b>Un om de afaceri libanez stabilit în Elveţia a decis să ofere unei fundaţii israeliene o pălărie cu formă înaltă şi alte obiecte care i-au aparţinut lui Adolf Hitler, piese cumpărate la o licitaţie controversată din Munchen (sudul Germaniei), scrie AFP.</b>
      </p>
      <p>Abdallah Chatila, care a făcut avere cu diamante şi imobiliare la Geneva, a declarat pentru săptămânalul Le Matin Dimanche că şi-a dorit să cumpere aceste obiecte pentru a nu fi folosite în scopul propagandei neo-naziste. "Demersul meu este total apolitic şi neutru", a spus el.</p>
      <p>În timpul licitaţiei organizate miercuri de casa germană Hermann Historica, omul de afaceri a cheltuit 545.000 de euro pentru a achiziţiona 10 loturi, între care o pălărie purtată de Hitler, portţigaretul său, maşina de scris, precum şi o ediţie de lux a cărţii sale "Mein Kampf" cu vultur şi svastică, care au aparţinut liderului nazist Hermann Goering.</p>
      <p>"Populismul de extremă dreapta şi antisemitismul sunt pe cale de a avansa în toată Europa şi în lume. Nu am vrut ca aceste obiecte să cadă în mâinile unor persoane care să le folosească cu intenţii necinstite", a declarat el săptămânalului elveţian.</p>
      <p>Născut în 1974, la Beirut, într-o familie de bijutieri creştini, Chatila face parte dintre cei 300 cei mai bogaţi oameni din Elveţia.</p>
      <p>"Trebuie arse" aceste relicve, spune el, dar "istoricii cred că trebuie păstrate pentru memoria colectivă".</p>
      <p>El a afirmat că a luat legătura cu asociaţia Keren Hayessod care acţionează pentru "construirea şi dezvoltarea Statului Israel". "le voi dona aceste obiecte (...) care ar trebui expuse într-un muzeu".</p>
      <p>Licitaţia a stârnit furie în Germania, în special în comunitatea evreiască.</p>
      <p>Preşedintele Asociaţiei evreieşti europene, rabinul Menachem Margolin a amintit că Germania este "în fruntea Europei în ceea ce priveşte numărul de incidente antisemite semnalate".</p>
      <p>Asociaţia "solicită autorităţilor germane să oblige casele de licitaţie să divulge numele cumpărătorilor" care "ar putea fi înscrişi pe o listă a guvernului de persoane pe care să le supravegheze", a adăugat Margolin.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>