<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyto-to-kke-stirizei-to-teichos-toy-verolinoy-me-ekdilosi-mnimis-prostateytiko-kai-antifasistiko-to-charaktirizei/"/>
    <meta property="og:site_name" content="europost.gr"/>
    <meta property="article:published_time" content="2019-11-24T14:00:08+00:00"/>
    <meta property="og:title" content="Απίστευτο το ΚΚΕ στηρίζει το τείχος του Βερολίνου με εκδήλωση «μνήμης»! «Προστατευτικό και αντιφασιστικό», το χαρακτηρίζει!"/>
    <meta property="og:description" content="Μια εκδήλωση κόντρα στην ιστορική πραγματικότητα διοργανώνει το ΚΚΕ: Εναντίον της πτώσης του τείχους του Βερολίνου, που τόσα δεινά επέφερε στους κατοίκους της Γερμανίας, στην μεταπολεμική Ευρώπη. Με αφορμή την επέτειο των 30 χρόνων από την"/>
  </head>
  <body>
    <article>
      <h1>Απίστευτο το ΚΚΕ στηρίζει το τείχος του Βερολίνου με εκδήλωση «μνήμης»! «Προστατευτικό και αντιφασιστικό», το χαρακτηρίζει!</h1>
      <address>
        <time datetime="2019-11-24T14:00:08+00:00">24 Nov 2019, 14:00</time>
      </address>
      <p>Μια εκδήλωση κόντρα στην ιστορική πραγματικότητα διοργανώνει το ΚΚΕ: Εναντίον της πτώσης του τείχους του Βερολίνου, που τόσα δεινά επέφερε στους κατοίκους της Γερμανίας, στην μεταπολεμική Ευρώπη.</p>
      <p>Με αφορμή την επέτειο των 30 χρόνων από την πτώση του «Τείχους του Αίσχους», όπως έχει ονομαστεί, η νεολαία του ΚΚΕ, η ΚΝΕ χαρακτηρίζει το τείχος ως… προστατευτικό και αντιφασιστικό. Μιλά για παραχάραξη της ιστορίας και προβάλει ντοκιμαντέρ με τον εύγλωττο τίτλο «1989-2019, 30 χρόνια από την «πτώση» του αντιφασιστικού-προστατευτικού τείχους του Βερολίνου.</p>
      <p>Στη σχετική αφίσα υπάρχει ο χάρτης της διαιρεμένης μεταπολεμικής Γερμανίας, όπου η Δυτική Γερμανία προβάλλεται με μαύρο χρώμα και τα σύμβολα του Χίτλερ, τη σβάστικα και του ΝΑΤΟ – τα οποία προφανώς εξομοιώνουν οι διοργανωτές – «ξεχνώντας» ηθελημένα ότι η ναζιστική Γερμανία είχε τελειώσει από το 1945 και πως η Ομοσπονδιακή Δημοκρατία της Δυτικής Γερμανίας δεν είχε καμία σχέση με τα εγκλήματα ή την ιδεολογία του 3ου Ράιχ. Από την άλλη, προβάλλεται σε κόκκινο φόντο η Ανατολική Γερμανία με την σημαία της χώρας – προφανώς ως «ανάχωμα» κατά το ΚΚΕ – στους αντιπάλους του. Φυσικά, για τους διοργανωτές της εκγήλωσης, είναι προφανές ότι οι εκατοντάδες νεκροί ανατολικογερμανοί, στην προσπάθειά τους να περάσουν το τείχος, οι χιλιάδες που ζούσαν υπό καθεστώς τρόμου της τρομερής Στάζι και η λαϊκή οργή που έριξε το 1989 το τείχος του Βερολίνου, ήταν απλές… παραφωνίες.</p>
      <figure>
        <img src="https://europost.gr/wp-content/uploads/2019/11/kke-ptosi-teixoys-24-11-19-300x212.jpg"/>
      </figure>
      <p>Συγκεκριμένα, όπως αναφέρεται και σε ανακοίνωση-κάλεσμα του ΤΣ Δυτικών Συνοικιών Αττικής της ΚΝΕ η εκδήλωση θα πραγματοποιηθεί προς… «αποκατάσταση της ιστορικής αλήθειας», ενώ οι παρευρισκόμενοι αναμένεται να πάρουν και αναμνηστικό δώρο από την ΤΟ. Οπως συνεχίζει η ίδια ανακοίνωση «Οι καπιταλιστές, τα κράτη και οι κυβερνήσεις τους, οι φανερές και μυστικές τους υπηρεσίες, τα κάθε λογής ιδρύματά τους, ξοδεύουν ασύλληπτα ποσά κάθε χρόνο στην επιχείρηση παραχάραξης και διαστρέβλωσης της ιστορίας».</p>
      <figure>
        <iframe src="https://www.youtube.com/embed/Rm1FxYTb3-U" width="696" height="392" data-service="Youtube" scrolling="no"/>
      </figure>
      <p>Μάλιστα, οι διοργανωτές προκειμένου να «συμβάλουν», όπως τονίζουν, «στην αποκατάσταση της αλήθειας», δημιούργησαν και σχετικό σποτάκι για την εκδήλωση, ενώ κατά τη διάρκειά της θα προβληθεί και ντοκιμαντέρ.</p>
    </article>
  </body>
</html>