<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013112/%D8%A8%D9%86%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AA%D8%B2%D9%84%D8%B2%D9%84-%D9%86%D8%A7%D9%BE%D8%B0%DB%8C%D8%B1-%D8%A7%D8%B3%D8%AA-%D8%B6%D8%A7%D8%B1%D8%A8%D8%A7%D9%86-%D8%B4%D9%87%DB%8C%D8%AF-%D8%A7%D8%A8%D8%B1%D8%A7%D9%87%DB%8C%D9%85%DB%8C-%D8%AF%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T14:33:26+00:00"/>
    <meta property="og:title" content="بنای انقلاب اسلامی تزلزل ناپذیر است/ ضاربان شهید ابراهیمی در تیررس جامعه اطلاعاتی سپاه هستند"/>
    <meta property="og:description" content="فرمانده کل سپاه پاسداران اسلامی گفت: تمام قدرت‌های جهانی در صورت متحد شدن نیز قادر به واردساختن ذره‌ای تزلزل به بنای مستحکم انقلاب اسلامی نیستند."/>
  </head>
  <body>
    <article>
      <h1>بنای انقلاب اسلامی تزلزل ناپذیر است/ ضاربان شهید ابراهیمی در تیررس جامعه اطلاعاتی سپاه هستند</h1>
      <h2>سردار سرلشکر حسین سلامی:</h2>
      <address>
        <time datetime="2019-11-24T14:33:26+00:00">24 Nov 2019, 14:33</time>
      </address>
      <p>
        <i>فرمانده کل سپاه پاسداران اسلامی گفت: تمام قدرت‌های جهانی در صورت متحد شدن نیز قادر به واردساختن ذره‌ای تزلزل به بنای مستحکم انقلاب اسلامی نیستند.</i>
      </p>
      <p>به گزارش مشرق،<b>سردار سرلشکر حسین سلامی،</b> فرمانده کل سپاه پاسداران انقلاب اسلامی عصر امروز در دیدار با خانواده شهید مرتضی ابراهیمی اظهار داشت: شهید ابراهیمی یک سند زنده و حجت بزرگی برای تمام ملت ایران است.</p>
      <blockquote>بیشتر بخوانید:<br/><a href="https://www.mashreghnews.ir/news/1012357/%D9%BE%DB%8C%DA%A9%D8%B1-%D8%B3%D8%B1%D8%AF%D8%A7%D8%B1-%D8%AD%D8%A7%D8%AC%DB%8C-%D9%85%D8%AD%D9%85%D8%AF%D8%B2%D8%A7%D8%AF%D9%87-%D8%AA%D8%B4%DB%8C%DB%8C%D8%B9-%D8%B4%D8%AF">با حضور سرلشکر <i>سلامی</i>؛ پیکر <i>سردار</i> حاجی‌محمدزاده تشییع شد</a></blockquote>
      <p>وی افزود: بنای انقلاب اسلامی تزلزل ناپذیر است و اگر تمام قدرت‌های جهان نیز متحد شوند و تمام سرمایه‌های داخلی و بیرونی خود را به صحنه آورند، قادر نیستند ذره‌ای تزلزل در این بنای استحکام جهانی یعنی کشور ایران، انقلاب و نظام اسلامی وارد کنند.</p>
      <p>فرمانده کل سپاه پاسداران انقلاب اسلامی بیان داشت: این امور تمام حاصل فداکاری و شهادت مردان بزرگی همچون شهید مرتضی ابراهیمی است که امروز افتخار همه ملت ایران است.</p>
      <p>سرلشکر سلامی با اشاره به خروش ملت ایران در چند روز اخیر گفت: ملت ایران به واسطه این شهادت‌ها چند روزی است که همانند رود خروشان در متن جامعه سرازیر شده و برای او اشک ریختند و امروز او فرزند تمام امت اسلامی است و در تمام قلب‌ها جایگاه رفیعی دارد.</p>
      <p>وی ادامه داد: ما هم برای عرض تبریک و تسلیت به محضر خانواده شریف شهید بزرگوار مشرف شدیم و این خانواده نماد یک خانواده ثابت قدم، مومن، استوار و انقلابی است و حقیقتا در چنین خانواده‌ای چنین فرزندی نیز تربیت می‌شود.</p>
      <p>فرمانده کل سپاه پاسداران خاطرنشان کرد: محصول تربیت شهید نیز یک فرزند رشید همانند آقا محمدصدرا است که بسیار مصمم پرچم پدر را در دست گرفته است و بلافاصله لباس او را به تن کرده است و امروز فرمانده‌ای بزرگ و جانشین پدر برای ما است.</p>
      <p>سرلشکر سلامی با اشاره به آخرین پیگیری‌ها در خصوص قاتلان و ضاربان شهید مرتضی ابراهیمی عنوان داشت: به هر شکل تمام کسانی که در این ماجرای جنایت بار و وحشیانه نقش داشتند باید بدانند که هیچ یک از آن‌ها از تیررس جامعه اطلاعاتی ما در امان نیستند و همگان منتظر باشند.</p>
      <p>وی تصریح کرد: این افراد نیز تحت تعقیب هستند و اگر ماجرا دقیقا روشن شود برای ملت بزرگ ایران اطلاع رسانی خواهد شد ولی بدانند که قطعا گرفتار خواهند شد و مطمئنا زمانی‌ که شناسایی‌ها قطعی شود سیستم قضایی بر اساس قانون و شرع با آن‌ها برخورد خواهند کرد.</p>
      <p>منبع: فارس</p>
    </article>
  </body>
</html>