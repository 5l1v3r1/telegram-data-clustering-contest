<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510841-alegeri-prezidentiale-vazute-presa-internationala-iohannis-pompierul-care-repune-romania-sine-punctul-castiga-doilea-mandat.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Alegerile prezidențiale, văzute de presa internațională: Iohannis, pompierul care repune România pe șine, pe punctul de a câștiga al doilea mandat- UPDATE"/>
    <meta property="og:description" content="Liberalul Klaus Iohannis este favoritul cursei electorale de duminică, fiind așteptat să câștige al doilea mandat de președinte al României, relatează AFP și Reuters. Jurnaliștii străini"/>
  </head>
  <body>
    <article>
      <h1>Alegerile prezidențiale, văzute de presa internațională: Iohannis, pompierul care repune România pe șine, pe punctul de a câștiga al doilea mandat- UPDATE</h1>
      <address><time datetime="2019-11-24T14:00:00+00:00">24 Nov 2019, 14:00</time> by <a rel="author">DG</a></address>
      <p><b>Liberalul Klaus Iohannis este favoritul cursei electorale de duminică, fiind așteptat să câștige al doilea mandat de președinte al României, relatează AFP și Reuters. Jurnaliștii străini îl descriu pe Iohannis ca pe ”un pro-european convins care promite un stat de drept, funcțional”, după ce a jucat rolul de „pompier” pentru a stinge crizele politice care au marcat primul său mandat. </b><br/><br/>AFP notează că, la 60 de ani, ”acest bărbat de o statură impozantă” este pe punctul de a reuși duminică o nouă victorie în ”războiul” împotriva partidului social democrat, moștenitorul partidului comunist: se detașează în câștigătorul celui de-al doilea tur de scrutin în fața Vioricăi Dăncilă, după ce a contribuit la demiterea guvernului acesteia. <br/><br/>Ironic, adversarii săi îi reproșează ba că este ”prea inactiv”, ba că este „un dictator”, în timp ce alții îl descriu, în glumă, pe acest ”bărbat taciturn” drept un robot. <br/><br/>El însuși spune despre sine că este un ”președinte implicat, care aduce soluții”, notează AFP. <br/><br/>În cel de-al doilea mandat de cinci ani, Ioahnnis promite o ”Românie normală”, eliberată de corupție și cu instituții funcționale. <br/><br/><b>Robotul Iohannis </b><br/><br/>Fost primar de Sibiu, Klaus Iohannis a venit la putere în 2014, pe un val de nemulțumire generat de adversarul său de atunci, social-democratul Victor Ponta. <br/><br/>Jurnaliștii francezi amintesc faptul că, în primul mandat, Iohannis a fost nevoit să facă față atacurilor PSD la adresa justiției, după revenirea acestora în forță la guvernare în alegerile din 2016. Ezitările sale în momentele cruciale ale acestei coabitări conflictuale au dus însă la o oarecare dezamăgire în rândul electoratului său. <br/><br/>Iohannis, om rece, calculat, căruia îi lipsește spontaneitatea, a ratat numeroase oportunități, spune, pentru AFP, fostul diplomat și profesor de filosofie, Ciprian Mihali.<br/><br/>Cu toate acestea, românii au de ales între președintele care s-a descris el însuși ca un pompier care a împiedicat prăbușirea României, un promotor al valorilor europene și transtalantice și stânga care a atacat justiția și instituțiile europene, inspirându-se din acțiunile premierului Ungariei, Viktor Orban.<br/><br/><b>Garantul statului de drept, în ochii aliaților occidentali<br/></b><br/>Și Reuters vorbește despre faptul că Iohannis este marele favorit al celui de-al doilea tur al alegerilor prezidențiale. <br/><br/>În timpul guvernării PSD, notează jurnaliștii, România a înregistrat un regres în ceea ce privește măsurile anticorupție și independența magistraților, social democrații luând-o pe calea Poloniei și Ungariei, care au fost intens criticate de Bruxelles.<br/><br/>În schimb, Iohannis a fost creditat de către aliații occidentali și de UE ca fiind garantul statului de drept, în fața atacurilor PSD asupra sistemului judiciar. <br/><br/>Reuters mai notează că puterile președintelui României sunt, în mare parte limitate: poate să numească premierul, în funcție de majoritatea din Parlament, poate ataca legile la Curtea Constituțională și numește șefi de parchete. <br/><br/>Dacă va fi reales, Iohannis va avea ocazia de a numi procurori șefi antimafia care să fie serioși în ceea ce privește combaterea corupției, având și spijinul guvernului liberal condus de Ludovic Orban, care a fost instalat cu puțin timp înaintea alegerilor, după moțiunea de cenzură împotriva guvernului PSD. <br/><br/>Reuters mai menționează că Ioahnnis este etnic german și fost primar al Sibiului, el preluând președinția în 2014. În mai, Ioahnnis a obținut o victorie la referendumul pe justiție, când românii s-au pronunțat împotriva aministiei și grațierii corupților. <br/><br/><b>Vot masiv în diaspora<br/></b><br/>Associated Press notează că, în cazul în care va câștiga al doilea mandat, actualul președinte Klaus Ioahnnis este așteptat să lucreze împreună cu premierul Ludovic Orban, cu care împărtășește orientarea liberală, pentru a promova măsuri anticorupție, după ce România s-a confruntat în ultimii ani cu masive proteste față de guvernarea PSD. <br/><br/>Associated Press mai relatează refuzul lui Iohannis de a participa la o confruntare cu contracandidatul PSD, Viorica Dăncilă, președintele organizând, în schimb, o dezbatere cu jurnaliștii, în mediul universitar. <br/><br/>Deși nu are un rol executiv, Associtaed Press notează că președintele României are puteri semnificative, mai ales în ceea ce privește politica externă și securitatea națională. Ales pentru un mandat de 5 ani, șeful statului poate respinge propuneri pentru funcția de premier și numirea miniștrilor. <br/><br/>România, membră a UE din 2007, este marcată de sărăcie, 25% din populație trăind cu venituri mai mici de 5,50 dolari pe zi, potrivit raportului de anul trecut al Băncii Mondiale. Datele recente arată o încetinire a creșterii economică, deși rata anuală de 3% în al treilea semestru al acestui an rămâne una dintre cele mai mari creșteri la nivel european. <br/><br/>Agenția menționează prezența masivă la urne a românilor din diaspora și faptul că aceștia au posibilitatea de vota, pentru prima oară, prin corespondență.</p>
    </article>
  </body>
</html>