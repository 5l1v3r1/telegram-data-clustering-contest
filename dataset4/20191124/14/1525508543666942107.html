<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779642/%DA%AF%D8%B2%D8%A7%D8%B1%D8%B4-%D9%88%D8%B6%D8%B9%DB%8C%D8%AA-%D9%87%D9%86%D8%AF%D8%A8%D8%A7%D9%84-%D8%A8%D9%87-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A7%D8%B1%D8%A7%D8%A6%D9%87-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:34:53+00:00"/>
    <meta property="og:title" content="در دیدار پاکدل با سلطانی فر؛ گزارش وضعیت هندبال به وزیر ورزش ارائه شد"/>
    <meta property="og:description" content="رئیس فدراسیون در دیداری با وزیر ورزش و جوانان به ارائه گزارشی از وضعیت فعلی این رشته پرداخت."/>
  </head>
  <body>
    <article>
      <h1>در دیدار پاکدل با سلطانی فر؛ گزارش وضعیت هندبال به وزیر ورزش ارائه شد</h1>
      <address>
        <time datetime="2019-11-24T14:34:53+00:00">24 Nov 2019, 14:34</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی فدراسیون، علیرضا پاکدل رئیس فدراسیون با حضور در دفتر مسعود سلطانی فر وزیر ورزش و جوانان به ارائه گزارش اقدامات انجام شده در طی این هشت ماه گذشته از سال ۹۸ پرداخت.</p>
      <p>در این نشست علیرضا پاکدل با اشاره به وضعیت فعلی هندبال ایران در آسیا و فاصله گرفتن هندبال ایران از روزهای اوج خود در خصوص اقدامهای انجام شده در زمینه استعداد یابی ، حضور در اجلاس جهانی هندبال در سوئد و دست آوردهای آن و تفاهم نامه های منعقد شده برای برگزاری دوره های آموزشی در ایران و همچنین  برنامه راهبردی  فدراسیون ، توضیحات لازم را ارائه داد.</p>
      <p>از دیگر موارد مطرح شده این جلسه در خصوص برنامه ریزی لازم برای حضور پرقدرت تیم ملی بزرگسالان ایران در رقابتهای قهرمانی آسیا و انتخابی جهان بود که رییس فدراسیون مشکلات مهم پیش رو در این خصوص به ویژه مسائل مالی را عنوان نمود که وزیر ورزش و جوانان قول مساعد پی گیری و همکاری لازم را دادند.</p>
      <p>در ادامه جلسه سلطانی فر وزیر ورزش و جوانان با ابراز امیدواری از رویه فعلی هندبال کشور و اقدامات انجام شده در چند ماه گذشته ، ظرفیت های هندبال ایران را بالا دانسته و اشاره نمود که با یک برنامه ریزی منسجم و کارهای زیر بنایی تا چند سال آینده هندبال بتواند جایگاه خوبی در آسیا داشته باشد.</p>
      <p>در پایان همچنین  در خصوص میزبانی رقابتهای قهرمانی جوانان آسیا که سال آینده در کشورمان برگزار خواهد شد و مشکلات موجود در این راه بحث و تبادل نظر شد.</p>
    </article>
  </body>
</html>