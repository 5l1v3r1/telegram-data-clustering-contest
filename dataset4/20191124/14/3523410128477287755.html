<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641827/%DA%86%D8%A7%D9%84%D8%B4%DB%8C-%D8%AF%DB%8C%DA%AF%D8%B1-%D8%AF%D8%B1-%D9%85%D9%86%D8%A7%D8%B3%D8%A8%D8%A7%D8%AA-%D8%A2%D9%86%DA%A9%D8%A7%D8%B1%D8%A7-%D8%A8%D8%B1%D9%84%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T14:14:00+00:00"/>
    <meta property="og:title" content="چالشی دیگر در مناسبات آنکارا- برلین"/>
    <meta property="og:description" content="دستگیری یک وکیل در ترکیه که با سفارت آلمان در آنکارا همکاری می‌کرده است خشم سیاستمداران آلمانی را برانگیخته است."/>
  </head>
  <body>
    <article>
      <h1>
        <a href="https://www.bultannews.com/fa/news/641827/%DA%86%D8%A7%D9%84%D8%B4%DB%8C-%D8%AF%DB%8C%DA%AF%D8%B1-%D8%AF%D8%B1-%D9%85%D9%86%D8%A7%D8%B3%D8%A8%D8%A7%D8%AA-%D8%A2%D9%86%DA%A9%D8%A7%D8%B1%D8%A7-%D8%A8%D8%B1%D9%84%DB%8C%D9%86">چالشی دیگر در مناسبات آنکارا- برلین</a>
      </h1>
      <h2>دستگیری یک وکیل در ترکیه که با سفارت آلمان در آنکارا همکاری می‌کرده است خشم سیاستمداران آلمانی را برانگیخته است.</h2>
      <address><time datetime="2019-11-24T14:14:00+00:00">24 Nov 2019, 14:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی که در سال های اخیر مناسبات بین برلین-آنکارا به دلایل مختلف از جمله دستگیری اتباع آلمانی در ترکیه و حمله اخیر آنکارا به شمال سوریه رو به وخامت گذاشته است اخیرا اتفاق دیگری به تنش های جدیدی بین این دو کشور اروپایی منجر شده و جرقه دیگری را در مناسبات برلین-آنکارا ایجاد کرده است.</p>
      <p>بنابر گزارش‌ رسانه‌های آلمانی نیروهای امنیتی ترکیه یک وکیل ترک را که با سفارت آلمان در آنکارا همکاری می‌کرده بازداشت کرده‌اند. بر پایه تحقیق مشترک سه رسانه آلمانی این اتفاق حدود دو ماه پیش رخ داده است.</p>
      <p>بنا بر تحقیق مشترک روزنامه "زود دویچه" و دو فرستنده رادیویی NDR و WDR این وکیل ترک که "یلماز س" نام دارد پرونده متقاضیان پناهندگی را برای دفتر نمایندگی دیپلماتیک آلمان در آنکارا ارزیابی می‌کرده است.</p>
      <p>به گزارش "اشپیگل آنلاین" اطلاعاتی که احتمال می‌رود با دستگیری "یلماز س." به دست پلیس و نیروهای امنیتی ترکیه افتاده باشد مربوط به حدود 50 متقاضی پناهندگی در آلمان است که اغلب چهره‌های شاخص کرد و نزدیکان جنبش گولن هستند.</p>
      <p>ترکیه بسیاری از گروه‌های کرد را به فعالیت تروریستی متهم می‌کند و فعالان جنبش گولن را عامل کودتای نافرجام تابستان سال 2016 می‌داند.</p>
      <p>منابع نزدیک به وزارت خارجه آلمان می‌گویند همکاری "یلماز س." با سفارت این کشور در آنکارا در چارچوب همکاری‌های متعارف بین‌المللی و رایج در اتحادیه اروپا صورت گرفته و بر همین اساس بازداشت او غیر قابل توجیه است.</p>
      <p>دولت ترکیه بارها آلمان را متهم به پناه دادن به "کودتاگران" کرده و خواستار استرداد پناهجویانی شده که پس از حوادث تابستان 2016 در این کشور تقاضای پناهندگی داده‌اند.</p>
      <p>سخنگوی اداره فدرال مهاجرت و پناهندگی آلمان (بامف) در گفت‌وگو با خبرگزاری آلمان تائید کرده که یک "وکیل همکار" سفارت آلمان در آنکارا سپتامبر 2019 توسط ماموران ترکیه دستگیر و به بازداشتگاه منتقل شده است.</p>
      <p>او احتمال می‌دهد در جریان بازداشت این وکیل، اطلاعات مربوط به شماری از پناهجویان در آلمان به دست نیروهای امنیتی ترکیه افتاده باشد. سخنگوی بامف گفته افرادی که اطلاعات مربوط به آنها از این طریق به دست پلیس ترکیه افتاده در جریان این مسئله قرار گرفته‌اند یا به زودی از آن مطلع می‌شوند.</p>
      <p>دوندار کلوغلو، وکیل برخی از این متقاضیان پناهندگی به روزنامه زود دویچه و دو فرستنده رادیویی NDR و WDR گفته این یک رسوایی است که آلمان به اندازه کافی از پناهجویان حفاظت نکرده است. او می‌گوید اداره فدرال در مورد وضعیت "هزاران پناهجو" از وزارت خارجه آلمان نظرخواهی کرده و به این ترتیب وضعیت آنها به خطر افتاده است.</p>
      <p>سیاستمداران آلمانی این اقدام دولت ترکیه را شدیدا محکوم کرده اند. نمایندگان بلند پایه احزاب مختلف آلمانی انتقاد شدیدی به این اقدام دولت ترکیه وارد کرده اند.</p>
      <p>"یورگن هاردت"، سخنگوی فراکسیون احزاب متحد مسیحی آلمان اعلام کرده است که دولت ترکیه مناسبات خوب خود با آلمان را با پیچیده کردن کار سفارت ما در این کشور به خطر می اندازد.</p>
      <p>وی دستگیری این وکیل ترک را نقض کنوانسیون وین دانست که حمایت ویژه از دیپلمات ها و کارکنان در خارج را مد نظر دارد. وی با تاکید بر اینکه دولت ترکیه هیچ علاقه ای به تشدید مناسبات با آلمان ندارد ابراز امیدواری کرد که این وکیل ترک هر چه زودتر آزاد شود.</p>
      <p>"سویم داگدلان"، از سیاستمداران بلند پایه حزب چپ آلمان هم این اقدام دولت ترکیه را یک نقطه عمیق در مناسبات بین آلمان و ترکیه ارزیابی کرد.</p>
      <p>وی از دولت آلمان درخواست کرد صادرات تسلیحات به ترکیه را ممنوع و کمک های مالی برای این کشور را متوقف کند.</p>
      <p>سخنگوی سیاست خارجی فراکسیون حزب لیبرال دموکرات آلمان هم دستگیری این وکیل ترک را یک بعد کاملا جدید در مناسبات بین ترکیه و آلمان ارزیابی کرده است. وی این را تلاش هدفمند ترکیه برای دستیابی به اطلاعاتی به منظور تحت تعقیب قرار دادن اپوزیسیون و دستگیری آن ها در خارج دانست. وی از دولت آلمان درخواست کرد که در واکنش به این اقدام دولت ترکیه سفیر این کشور را فراخوانده و این مسئله را آشکار کند که چنین اقدامی قابل تحمل نیست. وی خواستار آزادی هر چه سریع تر این وکیل ترک شد.</p>
      <p>امید نوری پور، از سیاستمداران بلند پایه حزب سبز آلمان هم این اقدام آنکارا را تحریک آمیز دانسته و خواستار واکنش آشکار دولت آلمان شد.</p>
      <p>حزب سوسیال دموکرات آلمان هم خواستار آزادی هر چه سریع تر این وکیل ترک شده است.</p>
      <p>رئیس اداره فدرال مهاجرت و پناهندگی آلمان هم از یک رسوایی در عرصه سیاست خارجی سخن به میان آورده است.</p>
      <p>هایکو ماس، وزیر امور خارجه آلمان هم در دیدار با همتای ترک خود این اقدام دولت ترکیه را قابل درک ندانسته و به آن اعتراض وارد کرد.</p>
      <p>وی که در حاشیه نشست جی 20 در ژاپن با همتای ترک خود سخن می گفت خواستار راه حل سریعی برای این مسئله شد.</p>
    </article>
  </body>
</html>