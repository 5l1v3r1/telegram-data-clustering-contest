<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/global-champions-prague-lions-parkur-kone-o2-arena_1911241417_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T14:17:00+00:00"/>
    <meta property="og:title" content="Podle manažerky Prague Lions parkur u diváků boduje nejlepšími výkony i doprovodnou show"/>
    <meta property="og:description" content="Drezura, akrobacie nebo závod poníků – to všechno nabízí závěrečný den Prague Play Offs, finále nejbohatšího parkurového seriálu na světě."/>
  </head>
  <body>
    <article>
      <h1>Podle manažerky Prague Lions parkur u diváků boduje nejlepšími výkony i doprovodnou show</h1>
      <address><time datetime="2019-11-24T14:17:00+00:00">24 Nov 2019, 14:17</time> by <a rel="author">Jakub Marek</a></address>
      <p>
        <b>Elitní parkurový seriál Global Champions v neděli v Praze pokračuje závěrečným čtvrtým dnem. Jezdci na svých koních budou překonávat překážky ve výšce až 160 cm a diváky kromě finále čeká bohatý doprovodný program. Navíc už je jisté, že se tato prestižní akce do libeňské haly vrátí i příští rok.</b>
      </p>
      <p>„Je to hodně speciální druh akce. Podobný mix elitních sportovních výkonů a show pro diváky v takové podobě neznáme. Normálně se závodí a po vyhlášení výsledků přijde na řadu speciální zábavní program pro diváky. Tento pražský experiment má podle ohlasů u diváků velký úspěch,“ je rád Marco Danese.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/jezdectvi-parkour-kone-global-champions-anna-kellnerova-jessica-springsteenova_1911211525_and"/>
      </related>
      <p>Sportovní ředitel Global Champions říká, že se specifický mix představení zařazený mezi jednotlivé závody, ujal a večer pak program končí soutěžemi nejvyšší kategorie. Praha je tak jedním z míst, kde diváci v doprovodném programu vidí například drezuru, akrobacii i třeba hodně atraktivní závod poníků.</p>
      <p>„Tohle je obvyklé pro ty absolutně největší akce. Samozřejmě vždycky je to o penězích, protože je to hodně drahá záležitost. Většinou lidi chodí kvůli tomu nejlepšímu parkuru, ale pokud je k němu i doprovodná show, tak to přiláká další, zase trochu jiné spektrum diváků. Myslím, že ten kdo dorazil sem do haly, tak s velkou pravděpodobností dorazí i příští rok,“ povídá s nadšením manažerka českého týmu Prague Lions Jessica Kürtenová.</p>
      <p>Návštěva ve čtvrtek a v pátek zůstala za očekáváním, když byly tribuny v O2 areně poloprázdné, ale v sobotu už dorazilo kolem deseti tisíc fanoušků, a to je na jezdecký sport výjimečné. Za rok v listopadu přivítá libeňská hala už třetí ročník Prague Play Offs.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/jezdectvi-parkour-kone-global-champions-anna-kellnerova-jessica-springsteenova_1911211525_and"/>
        <a href="https://www.irozhlas.cz/sport/ostatni-sporty/parkur-anna-kellnerova-kun-zraneni-lecba_1910161315_mim"/>
        <a href="https://www.irozhlas.cz/sport/ostatni-sporty/parkur-ondrej-zvara-ales-opatrny-ukrajina-nemecko-madarsko-kvalifikace_1906290855_and"/>
      </related>
    </article>
  </body>
</html>