<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-christopher-kennedy-z-zarzutami-to-trzeci-aresztowany-po-smi,nId,3352277"/>
    <meta property="og:site_name" content="RMF24"/>
    <meta property="article:published_time" content="2019-11-24T14:49:08+00:00"/>
    <meta property="og:title" content="Christopher Kennedy z zarzutami. To trzeci aresztowany po śmierci 39 imigrantów w ciężarówce"/>
    <meta property="og:description" content="Brytyjska prokuratura postawiła formalne zarzuty Christopherowi Kennedy’emu - trzeciemu zatrzymanemu w związku ze śmiercią 39 Wietnamczyków, których ciała znaleziono w październiku w kontenerze ciężarówki w południowo-wschodniej Anglii. 23-latek został oskarżony o współudział w przemycie ludzi i o pomoc w nielegalnym przekroczeniu granicy Wielkiej Brytanii."/>
  </head>
  <body>
    <article>
      <h1>Christopher Kennedy z zarzutami. To trzeci aresztowany po śmierci 39 imigrantów w ciężarówce</h1>
      <address><time datetime="2019-11-24T14:49:08+00:00">24 Nov 2019, 14:49</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Brytyjska prokuratura postawiła formalne zarzuty Christopherowi Kennedy’emu - trzeciemu zatrzymanemu w związku ze śmiercią 39 Wietnamczyków, których ciała znaleziono w październiku w kontenerze ciężarówki w południowo-wschodniej Anglii. 23-latek został oskarżony o współudział w przemycie ludzi i o pomoc w nielegalnym przekroczeniu granicy Wielkiej Brytanii.</b>
      </p>
      <figure>
        <img src="https://i.iplsc.com/policjanci-sprawdzaja-ciezarowke-z-konterenerem-chlodnia-na-/0009EQZOWK1HB4NW-C123-F4.jpg"/>
        <figcaption>Policjanci sprawdzają ciężarówkę z konterenerem-chłodnią na naczepie, w którym odkryto ciała 39 imigrantów<cite>/VICKIE FLORES /PAP/EPA</cite></figcaption>
      </figure>
      <p>Kennedy, który - podobnie jak dwaj wcześniej aresztowani - pochodzi z Irlandii Północnej, został zatrzymany w piątek na drodze w Beaconsfield, niespełna 40 km na zachód od Londynu.</p>
      <p>W poniedziałek ma stanąć przed sądem w Chelmsford w hrabstwie Essex.</p>
      <h4>Dwóm wcześniej zatrzymanym Irlandczykom postawiono m.in. zarzuty zabójstwa</h4>
      <p>23-latek jest trzecią osobą aresztowaną w związku ze śmiercią wietnamskich imigrantów.</p>
      <p>Tego samego dnia, w którym znaleziono ich ciała, zatrzymano 25-letniego kierowcę ciężarówki, a kilka dni później w Irlandii aresztowano drugiego mężczyznę, o którego ekstradycję starają się władze brytyjskie.</p>
      <p>Obu postawiono zarzuty zabójstwa, uczestnictwa w przemycie ludzi i pomocy w nielegalnym przedostaniu się na terytorium Wielkiej Brytanii.</p>
      <p>Obaj również pochodzą z Irlandii Północnej - podobnie jak dwaj inni mężczyźni, bracia, którzy wciąż są w tym śledztwie poszukiwani.</p>
      <p>W Wietnamie natomiast aresztowano dotychczas w związku z tą sprawą 11 osób.</p>
      <h4>Zatrzaśnięci w kontenerze imigranci w SMS-ach żegnali się z bliskimi</h4>
      <p>Do makabrycznego odkrycia doszło w nocy z 22 na 23 października w parku przemysłowym Waterglade Industrial Park w hrabstwie Essex, około 30 km na wschód od Londynu. Ciała 39 imigrantów znajdowały się w kontenerze-chłodni umieszczonym na naczepie ciężarówki.</p>
      <p>Kontener przypłynął tej nocy z belgijskiego Zeebrugge do angielskiego portu Purfleet, gdzie odebrał go zatrzymany później kierowca ciężarówki, która - jak się przypuszcza - przyjechała z Irlandii Północnej.</p>
      <p>Według doniesień brytyjskich mediów, zatrzaśnięci w ciemnym pomieszczeniu ludzie <a href="https://www.rmf24.pl/fakty/swiat/news-39-cial-w-ciezarowce-wsrod-ofiar-mogla-byc-mloda-wietnamka-w,nId,3299347"><u><b>przed śmiercią słali do swych bliskich SMS-y</b></u></a>, w których skarżyli się na brak powietrza, a także - mając świadomość nieuchronnej śmierci - żegnali się z nimi.</p>
      <p>Wszyscy zmarli - 31 mężczyzn i osiem kobiet - byli Wietnamczykami. Wśród ofiar było 10 nastolatków, w tym dwaj 15-letni chłopcy.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-niewyjasnione-morderstwo-11-latki-probki-dna-pobierane-od-90%2CnId%2C3350848%3Fparametr%3Dembed_linki">Niewyjaśnione morderstwo 11-latki. Próbki DNA pobierane od 900 mężczyzn</a>
        </li>
      </ul>
    </article>
  </body>
</html>