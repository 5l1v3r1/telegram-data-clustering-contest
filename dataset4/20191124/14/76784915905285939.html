<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/telisport/2019/11/24/levi_sivilagkupa_szlalom_ryding_kiesett_kristoffersen_nyert/"/>
    <meta property="og:site_name" content="Index.hu"/>
    <meta property="article:published_time" content="2019-11-24T14:18:00+00:00"/>
    <meta property="og:title" content="Megint történelmet írhatott volna a síző, drámai bukás lett a vége"/>
    <meta property="og:description" content="Ryding nem először szalasztja el a lehetőséget, hogy ő legyen az első világkupagyőztes brit síző."/>
  </head>
  <body>
    <article>
      <h1>Megint történelmet írhatott volna a síző, drámai bukás lett a vége</h1>
      <address><time datetime="2019-11-24T14:18:00+00:00">24 Nov 2019, 14:18</time> by <a rel="author" href="https://index.hu/szerzo/feher_janos" target="_blank">fj</a></address>
      <p>A férfiaknál az idény első szlalomversenyét Henrik Kristoffersen nyerte az alpesisí-világkupában. A norvég mindkét futama elég stabil volt. Dave Ryding pedig újra nagy lehetőséget szalasztott el, hogy ő legyen a britek első világkupagyőztese, megint drámai volt a kiesése. </p>
      <figure>
        <img src="https://kep.cdn.indexvas.hu/1/0/3048/30488/304880/30488077_b87a638bbd9ff01ef9c16a0886b242cf_wm.jpg"/>
        <figcaption>Dave Ryding kiesése után a levi sívilágkupán</figcaption>
      </figure>
      <p>A síszezon Söldenben indult óriás-műlesiklással, és most a finnországi Leviben folytatódott műlesiklással, meglehetősen kemény körülmények között. A második futamban erősen havazott, és a köd miatt sem voltak ideálisak a látási viszonyok. </p>
      <p>Az első futamot a francia Noel Clement nyerte, egy másodpercen belül nyolc versenyző volt. Ryding 39, a svájci Ramon Zenhäusern 66, Kritoffersen 68 századot kapott tőle.</p>
      <p>A második futamban a svéd Kristoffer Jakobsen ment nagyon jól, az övé lett a leggyorsabb pálya, végül a 21. helyről a hatodikig jött előre. </p>
      <p>A későbbi indulók többsége nem találta el igazán a ritmust, a top 10-ben volt néhány kiemelkedő menet. A svéd Andre Myrher és a svájci Daniel Yule síelt meggyőzően. A Söldenben még szenvedő Kristoffersen hátulról a negyedikként indult, és egy kisebb hibával együtt is belendült és ritmusosan teljesítette a pályát, az élre is ugrott.</p>
      <figure>
        <iframe data-src="https://twitter.com/Eurosport_UK/status/1198589002019942400?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zenhäusernak nem sikerült ilyen jól a menete, elszállt a dobogója. Ezután jött Ryding, aki <a href="https://index.hu/sport/telisport/2019/01/02/oslo_varosi_szlalom_hirscher_kiesett_rydin_kaputevesztes_alpesi_si_vlhova/">már többször is volt világkupa-győzelem közelében</a>. Két éve pont Leviben esett ki az első helyről. A brit elég agresszíven kezdett, a felső részen már 75 századra növelte az előnyét Kristoffersennel szemben. A laposabb részen viszont lelassult, már öt tized hátrányban volt, majd a végét túlpörgette, az egyik kapunál kicsúszott és el is bukott, még a pályát sem tudta teljesíteni.</p>
      <related>
        <h4>Kapcsolódó</h4>
        <a href="https://index.hu/sport/telisport/2019/01/02/oslo_varosi_szlalom_hirscher_kiesett_rydin_kaputevesztes_alpesi_si_vlhova/"/>
      </related>
      <p>Clement-n nagy volt a nyomás, de a közel hét tizedmásodperces előny azért tarthatónak tűnt. A francia azonban nem tudta megközelíteni Kristoffersen idejét, kilenc századdal kikapva csak második lett Kristoffersen mögött.</p>
      <p><b>Eredmények, férfi műlesiklás: </b><br/>1. Henrik Kristoffersen (norvég) 1:48,55 p (1. futam 55,23 mp/2. futam 53,32 mp) <br/>2. Clement Noel (francia) 1:48,64 (54,55/54,09) <br/>3. Daniel Yule (svájci) 1:48,73  (55,49/53,24) <br/><br/>A szakági vk állása 1 futam után (még 11 van hátra): 1. Kristoffersen 100 pont, 2. Noel 80, 3. Yule 60 <br/>Az összetett vk állása 2 futam után (még 42 van hátra): 1. Kristoffersen 113 pont, 2. Alexis Pinturault (francia) 100, 3. Mathieu Faivre (francia) és Noel 80-80</p>
      <related>
        <h4>Kapcsolódók (3)</h4>
        <a href="https://index.hu/sport/telisport/2019/11/23/shiffrin_mar_a_ferfiaknal_is_rekorder_lenne_szlalomban/"/>
        <a href="https://index.hu/sport/telisport/2019/11/22/snowboard_europa-kupa_magyar_gyozelem/"/>
        <a href="https://index.hu/sport/telisport/2019/01/02/oslo_varosi_szlalom_hirscher_kiesett_rydin_kaputevesztes_alpesi_si_vlhova/"/>
      </related>
    </article>
  </body>
</html>