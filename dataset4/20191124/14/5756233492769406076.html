<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623164/%D8%B4%D9%86%D8%A7%D8%B3%D8%A7%DB%8C%DB%8C-%D9%88-%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%A2%DA%AF%D9%87%DB%8C-%D8%A7%D8%B3%D8%AA%D8%AE%D8%AF%D8%A7%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="شناسایی و دستگیری کلاهبردار آگهی استخدام"/>
    <meta property="og:description" content="رئیس پلیس فتای فرماندهی انتظامی استان زنجان گفت: فردی که با ترفند استخدام در شرکت‌ها و مراکز دولتی از کاربران و شهروندان، کلاهبرداری می‌کرد، دستگیر شد."/>
  </head>
  <body>
    <article>
      <h1>شناسایی و دستگیری کلاهبردار آگهی استخدام</h1>
      <h2>رئیس پلیس فتای استان زنجان اعلام کرد</h2>
      <address>
        <time datetime="2019-11-24T14:50:00+00:00">24 Nov 2019, 14:50</time>
      </address>
      <p>
        <i>رئیس پلیس فتای فرماندهی انتظامی استان زنجان گفت: فردی که با ترفند استخدام در شرکت‌ها و مراکز دولتی از کاربران و شهروندان، کلاهبرداری می‌کرد، دستگیر شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمدعلی آدینه‌لو با اشاره به شناسایی و دستگیری شخصی که با ترفند استخدام در شرکت‌ها و مراکز دولتی از کاربران و شهروندان کلاهبرداری می‌کرد، اظهار کرد: این متهم با درج و انتشار آگهی‌های تبلیغاتی با عنوان استخدام در شرکت‌ها و مراکز دولتی در شبکه‌های اجتماعی، سایت دیوار و شیپور و بعد از جلب نظر قربانیان، مبالغی به‌عنوان هزینه ثبت‌نام از آن‌ها اخذ کرده و پاسخ‌گوی تلفن همراه نمی‌شد.</p>
      <p>این مسئول ادامه داد: در پی شکایت یکی از شهروندان زنجانی به ‌هویت معلوم مبنی بر کلاهبرداری، وی مدعی شد، از طریق آگهی مندرج در یکی از سایت‌های تبلیغاتی مبنی بر استخدام در یکی از شرکت‌ها، اقدام به واریز وجه به حساب شخصی به هویت معلوم کرده و پس از واریز مبلغ، آگهی‌دهنده گوشی خود را خاموش می‌کند، لذا ضمن تشکیل پرونده، موضوع تا شناسایی و دستگیری عامل یا عاملان کلاهبرداری در دستور کار کارشناسان این پلیس قرار گرفت.</p>
      <p>رئیس پلیس فتای فرماندهی انتظامی استان زنجان افزود: پس از اخذ اظهارات شاکی، با اقدامات فنی و شگرد خاص پلیسی، متهم به هویت معلوم شناسایی و پس از هماهنگی قضایی، نسبت به جلب وی اقدام و همه ادله‌های دیجیتالی متهم توقیف و به پلیس فتای زنجان دلالت شد.</p>
      <p>آدینه‌لو تصریح کرد: متهم پرونده در بازجویی‌های اولیه، منکر هرگونه بزه ارتکابی شد، ولی پس از مواجهه با مدارک و ادله موجود به بزه ارتکابی معترف شد و از طریق یکی از سایت‌های تبلیغاتی، با درج آگهی دروغین با ترفند استخدام در شرکتی، پس از جلب اعتماد قربانیان مبالغی را تحت عنوان بیعانه از آن‌ها دریافت می‌کردم و پس از واریز به حساب، تلفن همراه خود را خاموش می‌کردم.</p>
      <p>وی افزود: شهروندان توجه داشته باشند هرگونه گزینش در شرکت‌ها و سازمان‌های دولتی با شرایط و ضوابط خاص و بر اساس نیازمندی شغلی اداره مربوطه صورت می‌گیرد و اغلب این سازمان‌ها از طریق فراخوان‌های عمومی و یا آگهی در سایت‌های خبری معتبر، نشریات و غیره اقدام به جذب نیروی کاری مورد نیاز خود می‌کنند و نیازی به واسطه و دلال برای پرداخت پول برای استخدام نیست.</p>
      <p>این مسئول با بیان اینکه این قبیل افراد با روش‌های مذکور و ترفندهای مختلف پس از جلب اعتماد قربانیان مبالغی را هر چند جزئی کلاهبرداری می‌کنند، یادآور شد: همشهریان و کاربران در صورت مواجهه با چنین تبلیغاتی، قبل از واریز هرگونه وجه ضمن بررسی آدرس و مجوز شرکت استخدام کننده و حتماً از صحت و سقم این گونه آگهی‌ها اطمینان حاصل کنند.</p>
      <p>رئیس پلیس فتای فرماندهی انتظامی استان زنجان خاطرنشان کرد: شهروندان در صورت مواجهه با هرگونه موارد مشکوک، موضوع را از طریق مرکز فوریت‌های پلیس ۱۱۰ یا وب سایت پلیس فتا به آدرس www.cyberpolice.ir بخش ارتباطات مردمی گزارش کنند.</p>
    </article>
  </body>
</html>