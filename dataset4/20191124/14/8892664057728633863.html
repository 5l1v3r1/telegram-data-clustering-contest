<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/karacsony-gergely-leszedeti-az-antiszemita-plakatokat/kp7j2j6"/>
    <meta property="og:site_name" content="Blikk.hu"/>
    <meta property="article:published_time" content="2019-11-24T14:24:36+00:00"/>
    <meta property="og:title" content="Karácsony Gergely bekeményített - üzent az antiszemita plakátok miatt"/>
    <meta property="og:description" content="Közösségi oldalán adott hangot felháborodásának Karácsony Gergely, miután ő is látta: valakik súlyos antiszemita támadást indítottak az Index két újságírója ellen Budapesten. A főpolgármester azt írta: a fővárosban nincs helye a gyűlöletnek, így követői segítségével igyekszik leszedetni a gyűlölködő plakátokat."/>
  </head>
  <body>
    <article>
      <h1>Karácsony Gergely bekeményített - üzent az antiszemita plakátok miatt</h1>
      <address><time datetime="2019-11-24T14:24:36+00:00">24 Nov 2019, 14:24</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Közösségi oldalán adott hangot felháborodásának Karácsony Gergely, miután ő is látta: valakik súlyos antiszemita támadást indítottak az Index két újságírója ellen Budapesten. A főpolgármester azt írta: a fővárosban nincs helye a gyűlöletnek, így követői segítségével igyekszik leszedetni a gyűlölködő plakátokat.</b>
        </i>
      </p>
      <p>Mint azt a Blikk is megírta, az ismeretlenség homályába burkolózó plakátkészítők <a href="https://www.blikk.hu/aktualis/belfold/antiszemita-tamadas-az-index-ujsagiroi-ellen-miklosi-gabor-dezso-andras/vcgb9zf">nyílt zsidózás formájában, nyilvánosan támadják az Index két újságíróját </a>- Miklósi Gábort és Dezső Andrást -<b> </b>és egyben magát a portált is. Ezek a sértő plakátok azt követően kerültek fel, hogy Miklósi Gábor a Puskás Aréna megnyitóján nem állt fel a Nélküled című dal felhangzásakor, Dezső András pedig egy videómontázst készített, mely az ominózus dal egy koncertfelvételét és hozta össze menekültekről készült fotókkal.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Ezen plakátokról Budapest főpolgármestere, Karácsony Gergely is értesült, aki a Facebook-oldalán adott hangot felháborodásának.</p>
      <p><b>"A mi Budapestünkön ilyen egyszerűen nincs! Nem adunk teret a gyűlöletnek! Arra kérlek, hogy írd meg itt kommentben vagy üzenetben, hogy hol láttál ilyet és holnap az összes ilyen borzalmat leszedetem!"</b> - reagált Karácsony Gergely a Facebook-oldalán, követőit pedig arra kérte: kommentben jelezzék, amennyiben láttak valahol ilyen plakátot a városban, mert leszedeti.</p>
      <p>Sokan azt írták, érdemes lenne megnézni a térfigyelőkamerákat, és akkor hamar kiderülne, ki áll az antiszemita támadás mögött. Volt, aki azt írta: <i>"Felhatalmazás kellene, hogy aki ilyet lát, ő nyugodtan szedje le."</i>, a legtöbben azonban csak háborogtak a plakátokat látva.</p>
      <p><i>"Hihetetlen, hogy mivé züllik ez az ország, igaz csak egy kisebbség, de egyelőre domináns (és bolsevik típusú) kisebbség »jóvoltából«. Szerencsére Budapest jó irányt vett. Köszönjük Karácsony Gergely!"</i> - írta egyikük.</p>
    </article>
  </body>
</html>