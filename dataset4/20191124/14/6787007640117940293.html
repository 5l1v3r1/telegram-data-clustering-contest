<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hvzeeland.nl/nieuws/39861-overtreder-heeft-levende-haai-bij-zich-in-tas/"/>
    <meta property="og:site_name" content="HVZeeland.nl"/>
    <meta property="article:published_time" content="2019-11-24T14:56:00+00:00"/>
    <meta property="og:title" content="Overtreder heeft levende haai bij zich in tas"/>
    <meta property="og:description" content="VLISSINGEN - Een fietser had vannacht wel een erg bijzonder excuus voor het negeren van het rode verkeerslicht: Hij had een levende haai bij zich in een tas."/>
  </head>
  <body>
    <article>
      <h1>Overtreder heeft levende haai bij zich in tas</h1>
      <address><time datetime="2019-11-24T14:56:00+00:00">24 Nov 2019, 14:56</time> by <a rel="author">Roland de Jong</a></address>
      <figure>
        <img src="https://www.hvzeeland.nl/pictures/2/7/2/131272.jpg"/>
        <figcaption>"Geen smoes, maar wel een heel bijzonder excuus", aldus de politie.<cite>© Foto: Politie Zeeland-West-Brabant</cite></figcaption>
      </figure>
      <p>
        <b>VLISSINGEN - Een fietser had vannacht wel een erg bijzonder excuus voor het negeren van het rode verkeerslicht: Hij had een levende haai bij zich in een tas.</b>
      </p>
      <p>Agenten zetten een bericht over het voorval op social media. Hierin wordt beschreven dat de fietser in het holst van de nacht voor rood reed en vervolgens werd staande gehouden voor een controle. Op de vraag waarom de fietser door rood licht reed antwoordde deze dat hij niet op tijd kon remmen omdat hij een vis bij zich had. “We horen veel smoezen en excuses, maar serieus... een vis?!”, zo schrijft de politie.</p>
      <p>“Vervolgens werd het nog gekker, want de fietser zei ons: ‘Het is een haai!’”, zo vervolgen de Vlissingse agenten hun verhaal. De haai (volgens de politie een klein exemplaar) bleek in een kunststof ton te zitten en bedoeld te zijn voor een aquarium. "Geen smoes dus, maar wel een heel bijzonder excuus", aldus de politie, die er even later zelf getuige van was dat het dier in het aquarium werd geplaatst.</p>
      <p>Het opvallende bericht van de Vlissingse agenten is inmiddels overigens ook opgepikt door landelijke media. Onder meer De Telegraaf en Hart van Nederland schrijven over het voorval.</p>
    </article>
  </body>
</html>