<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623163/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D8%A7-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%DA%86%D9%87-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T14:47:00+00:00"/>
    <meta property="og:title" content="قطعی اینترنت با بازار ارز چه کرد؟"/>
    <meta property="og:description" content="اغلب صرافان می‌گویند که قطعی اینترنت سبب کندی کار آن‌ها شده است، اما اخلال جدی در فعالیت شبکه ارزی کشور ایجاد نکرده است."/>
  </head>
  <body>
    <article>
      <h1>قطعی اینترنت با بازار ارز چه کرد؟</h1>
      <address>
        <time datetime="2019-11-24T14:47:00+00:00">24 Nov 2019, 14:47</time>
      </address>
      <p>
        <i>اغلب صرافان می‌گویند که قطعی اینترنت سبب کندی کار آن‌ها شده است، اما اخلال جدی در فعالیت شبکه ارزی کشور ایجاد نکرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی برخی‌ ناآرامی‌ها در تهران و شهرهای دیگر کشور در هفته گذشته، شورای امنیت کشور تصمیم گرفت دسترسی به اینترنت بین‌الملل را محدود کند و این محدودیت حدود یک هفته به طول انجامید.</p>
      <p>در این مدت، دسترسی مردم و کسب و کارها فقط به سایت‌ها و اپلیکیشن‌هایی میسر بود که فضای میزبانی (هاست) آن‌ها در داخل کشور بود و دسترسی به فضاهایی که در خارج از کشور هاست شده بودند، امکان‌پذیر نبود.</p>
      <p>در این میان، برخی کسب و کارها از ایجاد مشکل و کاهش مشتریان‌شان در مدت زمان قطعی اینترنت خبر داده‌اند، اما شبکه بانکی کشور در این مدت مشکلات اندکی را داشت.</p>
      <p>به گفته معاون فناوری‌های نوین بانک مرکزی، در چند ساعت آغازین قطعی اینترنت اختلالاتی در شبکه بانکی کشور ایجاد شد که با مساعدت وزارت ارتباط در کمترین زمان ممکن این مشکلات حل و ارائه خدمات اینترنتی بانک‌ها و سایر کسب و کارهای اینترنتی از سر گرفته شد.</p>
      <p>پیگیری‌های ایسنا از بازار ارز و صرافی‌های مجاز بانک مرکزی نیز حاکی از آن است که گرچه قطعی اینترنت سبب کندی معاملات در بازار ارز شده، اما به طور کلی اخلال زیادی در این شبکه ایجاد نشده است.</p>
      <p>البته برخی از صرافان به ایسنا گفتند که در روزهای ابتدایی مشکلاتی برای فروش ارز داشتند، اما این مشکل در ادامه حل شده و انجام معاملات از سر گرفته شده است.</p>
      <p>برخی از صرافان نیز می‌گویند که مشکل خاصی برای انجام معاملات در بازار ارز نداشتند، چراکه اصل کار صرافی‌ها در سامانه‌های نیما و سنا است که این سامانه‌ها نیز در این مدت وصل بوده است.</p>
      <p>از سوی دیگر اصغر سمیعی، رئیس‌ هیات موسس کانون صرافان درباره تاثیر قطعی اینترنت بر معاملات در بازار ارز به ایسنا، گفت: اینکه مشکل جدی در عملکرد صرافی‌ها برای انجام معاملات ایجاد شده باشد، صحت ندارد و معاملات قانونی صرافی‌ها در این مدت مانند گذشته انجام شد.</p>
      <p>وی افزود: البته این مشکل اندکی سبب کندی کار شد، اما در نهایت کارها انجام می‌شد.</p>
      <p>کامران سلطانی زاده، سخنگوی کانون صرافان ایرانیان نیز در گفت‌وگو با ایسنا، با اشاره به فعالیت سامانه‌های نیما و سنا در زمان قطعی اینترنت، تصریح کرد: با توجه به اینکه سامانه سنا و نیما در اینترنت باز بوده و خیلی از همکاران به اینترنت و این سامانه‌ها دسترسی داشتند، ‌آن‌چنان اخلالی در عملکرد صرافی‌ها در این مدت ایجاد نشد.</p>
      <p>به این ترتیب می‌توان گفت که با توجه به فعالیت صرافی‌ها بر بستر سامانه‌های داخلی، در زمان قطعی اینترنت، مشکل حادی برای فعالیت آن‌ها ایجاد نشده و معاملات در بازار ارز ادامه داشته است.</p>
      <p>هرچند که در این مدت برخی سودجویان کوشیدند به بهانه افزایش قیمت بنزین و قطعی اینترنت، نرخ ارز را صعودی کنند، اما اغلب کارشناسان بر این باورند که این دو عامل، تاثیر مستقیمی بر قیمت ارز ندارد.</p>
    </article>
  </body>
</html>