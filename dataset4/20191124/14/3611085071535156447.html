<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/meksika-uzstadits-tenisa-maca-apmekletibas-rekords/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T14:24:47+00:00"/>
    <meta property="og:title" content="Meksikā uzstādīts tenisa mača apmeklētības rekords"/>
    <meta property="og:description" content="Tenisa spēle starp šveicieti Rodžeru Federeru (ATP 3.) un Vācijas pārstāvi Aleksandru Zverevu (ATP 7.) Meksikas galvaspilsētā Mehiko pulcēja rekordlielu līdzjutēju skaitu."/>
  </head>
  <body>
    <article>
      <h1>Meksikā uzstādīts tenisa mača apmeklētības rekords</h1>
      <address><time datetime="2019-11-24T14:24:47+00:00">24 Nov 2019, 14:24</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Tenisa spēle starp šveicieti Rodžeru Federeru (ATP 3.) un Vācijas pārstāvi Aleksandru Zverevu (ATP 7.) Meksikas galvaspilsētā Mehiko pulcēja rekordlielu līdzjutēju skaitu.</p>
      <p>Cīņu klātienē vērojuši 42 517 skatītāju. Mačs norisinājās slavenajā 1946. gadā uzceltajā “Plaza de Toros Mexico”, kas ir pasaules lielākais buļļu cīņu rings. Blakus atrodas arī viens no vecākajiem futbola stadioniem valstī – “Estadio Azul” durvis vēra vienā gadā ar ringu.</p>
      <p>Mačs noslēdzās ar šveicieša uzvaru trīs setos – 3:6; 6:4; 6:2. Ar emocijām pēc spēles savā “Twitter” kontā dalījās pats Federers: “Vienmēr atcerēšos šo maģisko vakaru. Mēs uzstādījām rekordu kopā. Viva Mexico,” uzrakstīja tenisists. Tāpat Federers atzīmēja, ka viņš 23 gadus nebija apmeklējis Meksiku, kas ir liela kļūda.</p>
      <figure>
        <iframe data-src="https://twitter.com/rogerfederer/status/1198455893412794368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Iepriekšējais rekords tika uzstādīts 2010. gadā. Toreiz Serēnas Viljamsas un Kimas Kleistersas cīņu Beļģijas galvaspilsētā Briselē klātienē noskatījās 35 681 cilvēks.</p>
      <p>38 gadus vecais Federers ir pasaules reitinga trešais numurs. Karjeras laikā viņš 20 reizes triumfējis kādā no “Grand Slam” posmiem. Interesanti, ka “Roland Garros” turnīrā viņš uzvarēja tikai vienu reizi, kamēr katrā no pārējiem lielā četrinieka sacensībām viņš ticis pie panākuma vismaz piecas reizes. Šosezon viņš spēlēja Vimbldonas finālā, kurā tika piedzīvots zaudējums pret Novāku Džokoviču (6:7; 6:1; 6:7; 12:13).</p>
      <p>Tikmēr 22 gadus vecais Zverevs pasaules rangā ieņem septīto pozīciju. Pagaidām “Grand Slam” turnīros viņš ne reizi nav spējis tikt tālāk par ceturtdaļfinālu, abos gadījumos šo posmu sasniedzot “Roland Garros” (2018. un 2019. gadā).</p>
    </article>
  </body>
</html>