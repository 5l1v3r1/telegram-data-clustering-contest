<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/1-od-5-miliona-anasonovic-se-protivila-odluci-studenata-o-blokadi/"/>
    <meta property="og:site_name" content="Krstarica"/>
    <meta property="article:published_time" content="2019-11-24T14:55:04+00:00"/>
    <meta property="og:title" content="1 od 5 miliona: Anasonović se protivila odluci studenata o blokadi"/>
    <meta property="og:description" content="Udruženje &quot;1 od 5 miliona&quot; saopštilo je da je bivša članica Udruženja Jelena Anasonović za list Blic iznela svoje vidjenje protesta, ali i niz neistina. U"/>
  </head>
  <body>
    <article>
      <h1>1 od 5 miliona: Anasonović se protivila odluci studenata o blokadi</h1>
      <address><time datetime="2019-11-24T14:55:04+00:00">24 Nov 2019, 14:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-z28wtw56kj.640x360_rss-1-750x430.jpg"/>
        <figcaption>Foto: Beta</figcaption>
      </figure>
      <p>Udruženje „1 od 5 miliona“ saopštilo je da je bivša članica Udruženja Jelena Anasonović za list Blic iznela svoje vidjenje protesta, ali i niz neistina.</p>
      <p>U saopštenju se dodaje da je Jelena Anasonović napustila Udruženje pre četiri meseca, a neposredni povod bio je taj što je Udruženje bez njene saglasnosti donelo odluku da 19. jula stupi u jednočasovnu blokadu upozorenja Rektorata.</p>
      <p>Odluka o blokadi doneta je unutar Udruženja, i do same realizacije sa time nije bio upoznat niko, a ponajmanje predstavnici opozicionih političkih stranaka, kaže se u saopštenju.</p>
      <p>„Nije nam jasno zbog čega je Jeleni Anasonović tada smetala blokada Rektorata, kao ni to zbog čega je rešila da sa nizom neistina izadje baš sada – na dan kada se proslavlja oslobadjanje prve institucije u Srbiji, ali i obeležava godišnjica dogadjaja koji je pokrenuo lavinu protesta širom zemlje“ saopštilo je udruženje 1 od 5 miliona i pitalo ko ima koristi od toga?</p>
      <p>Uz napomenu da se neće baviti pobijanjem pojedinačnih neistinitih tvrdnji Jelene Anasonović, udruženje je demantovalo samo da je ona organizovala proteste, već gradjani.</p>
      <p>„Svako ko pomisli da je veći od protesta i da ima pravo da ih prisvaja, blati i obezvredjuje postignute rezultate, mora biti svestan da će se prolivena krv svih ljudi prebijanih pre i tokom protesta preslikati na njegove ruke“, saopštilo je udruženje.</p>
      <p>Anasonović je za današnji Blic izjavila da je organizovala proteste iz najdubljih ubedjenja i da se borila da stranke ne preuzmu protest, ali da u tome nije uspela.</p>
      <p>(Beta)</p>
    </article>
  </body>
</html>