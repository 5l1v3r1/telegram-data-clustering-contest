<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/formula-1/856022/f1-formula-e-coraz-bardziej-atrakcyjna-ale-nie-dla-wszystkich-robert-kubica-nawe"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T14:50:47+00:00"/>
    <meta property="og:title" content="F1: Formuła E coraz bardziej atrakcyjna, ale nie dla wszystkich. Robert Kubica nawet o niej nie pomyślał"/>
    <meta property="og:description" content="Za nami inauguracja nowego sezonu Formuły E. Pierwsze wyścigi wygrali Sam Bird i Alexander Sims. Elektryczna seria cieszy się coraz większą popularnością, choć Robert Kubica nie traktował jej jako opcję awaryjną na rok 2020."/>
  </head>
  <body>
    <article>
      <h1>F1: Formuła E coraz bardziej atrakcyjna, ale nie dla wszystkich. Robert Kubica nawet o niej nie pomyślał</h1>
      <address><time datetime="2019-11-24T14:50:47+00:00">24 Nov 2019, 14:50</time> by <a rel="author" href="https://sportowefakty.wp.pl/autor/lukasz-kuczera" target="_blank">Łukasz Kuczera</a></address>
      <h4>Za nami inauguracja nowego sezonu Formuły E. Pierwsze wyścigi wygrali Sam Bird i Alexander Sims. Elektryczna seria cieszy się coraz większą popularnością, choć Robert Kubica nie traktował jej jako opcję awaryjną na rok 2020.</h4>
      <related>
        <a href="https://sportowefakty.wp.pl/formula-1/855747/f1-lukasz-kuczera-rok-po-powrocie-roberta-kubicy-liczby-i-statystyki-ktore-nie-m"/>
      </related>
      <p>W Arabii Saudyjskiej zainaugurowano kolejny sezon . Seria, w której rywalizują wyłącznie samochody elektryczne, przoduje w rankingach wzrostów oglądalności i zainteresowania kibiców. Zjawisko będzie się nasilać, bo elektryczność wydaje się być przyszłością motoryzacji.</p>
      <p>Potwierdza to obecność coraz większej liczby marek w stawce. Od sezonu 2019/2020 do FE dołączyły Mercedes i Porsche. Już wcześniej w elektrycznej serii pojawiły się Audi, BMW, Nissan czy Jaguar.</p>
      <p>
        <b>
          <a href="https://sportowefakty.wp.pl/formula-1/855729/f1-juan-manuel-correa-niemal-stracil-noge-ale-zamierza-wrocic-do-scigania-chce-t">Czytaj także: Juan Manuel Correa chce wrócić do ścigania po fatalnym wypadku</a>
        </b>
      </p>
      <p>- Formuła E robi dokładnie to, co powinna robić. Rozrasta się. Kiedy mistrzostwa stają się coraz głośniejsze, to wszystkie największe nazwiska są chętne w nich rywalizować. To była jedyna seria, którą brałem pod uwagę po zakończeniu przygody z F1 - powiedział w "The Mirror" <a href="https://sportowefakty.wp.pl/wyscigi-samochodowe/felipe-massa">Felipe Massa</a>, który reprezentuje ekipę Venturi.</p>
      <p>Brazylijczyk ma rację pod pewnym względem. Formuła E stała się schronieniem dla kierowców, którym z różnych względów nie wyszło w <a href="https://sportowefakty.wp.pl/formula-1">Formule 1</a>. W tej chwili na listach startowych elektrycznej serii możemy zobaczyć m.in. <a href="https://sportowefakty.wp.pl/wyscigi-samochodowe/brendon-hartley">Brendona Hartleya</a>, <a href="https://sportowefakty.wp.pl/wyscigi-samochodowe/pascal-wehrlein">Pascala Wehrleina</a>, <a href="https://sportowefakty.wp.pl/moto/stoffel-vandoorne">Stoffela Vandoorne'a</a> czy <a href="https://sportowefakty.wp.pl/wyscigi-samochodowe/nyck-de-vries">Nycka de Vriesa</a>.</p>
      <p>Warto jednak zauważyć, że żaden z nich świadomie nie zrezygnował z F1 na rzecz FE. Wybrał rywalizację elektrycznym pojazdem dopiero w momencie, gdy królowa motorsportu pokazała mu drzwi.</p>
      <p>Sam <a href="https://sportowefakty.wp.pl/rajdy-samochodowe/robert-kubica">Robert Kubica</a> nawet nie brał pod uwagę przenosin do elektrycznej serii na rok 2020, po tym jak stało się jasne, że jego przygoda z <a href="https://sportowefakty.wp.pl/wyscigi-samochodowe/williams-martini-racing">Williamsem</a> dobiegnie końca. Bo chociaż FE ciągle się rozrasta i robi kroki naprzód, to nadal ma pewne wady. Pojazdy FE są stosunkowo wolne i jazda nimi nie stanowi większego wyzwania dla tych kierowców, którzy aspirowali do szczytu F1.</p>
      <p>Czego by nie napisać o Massie, to on sam nie wykorzystał swojego potencjału w F1 i po świetnym roku 2008, gdy przegrał walkę o tytuł mistrza świata, stał się średniakiem. Kierowcy z górnej półki, jak chociażby <a href="https://sportowefakty.wp.pl/wyscigi-samochodowe/fernando-alonso">Fernando Alonso</a>, nawet nie popatrzyli w kierunku FE.</p>
      <p>- Koncentruję się na FE, bo widzę przyszłość właśnie w tej serii. Nie mam przekonania, co do innych kategorii wyścigowych. Jestem za to pewien tego, że lada moment każdy kierowca, który nie będzie miał możliwości pozostania w F1, skieruje się do Formuły E. To 100 proc. pewność. Każdy ze stawki FE mógłby odnieść sukces - dodał Massa.</p>
      <p>Ruch Kubicy nieco przeczy słowom Brazylijczyka, bo wiele wskazuje na to, że krakowianina w przyszłym roku zobaczymy w niemieckiej serii <a href="https://sportowefakty.wp.pl/wyscigi-samochodowe/dtm">DTM</a>. I biorąc pod uwagę czas, jaki potrzebny jest na dostosowanie się do realiów nowego świata wyścigowego, spędzi tam więcej niż sezon. Chyba że zapuka do niego ponownie ktoś z ofertą rywalizacji w F1.</p>
      <p>
        <b>
          <a href="https://sportowefakty.wp.pl/formula-1/855661/f1-robert-kubica-w-racing-point-holenderskie-media-sa-tego-pewne">Czytaj także: Robert Kubica w Racing Point i DTM?</a>
        </b>
      </p>
      <p>O FE Kubica najpewniej nie pomyśli, podobnie jak <a href="https://sportowefakty.wp.pl/wyscigi-samochodowe/kimi-raikkonen">Kimi Raikkonen</a>, <a href="https://sportowefakty.wp.pl/wyscigi-samochodowe/lewis-hamilton">Lewis Hamilton</a> czy <a href="https://sportowefakty.wp.pl/wyscigi-samochodowe/sebastian-vettel">Sebastian Vettel</a>, którym wkrótce przyjdzie myśleć o zakończeniu startów w F1. Elektryczną serię odpuścił sobie nawet <a href="https://sportowefakty.wp.pl/wyscigi-samochodowe/nico-hulkenberg">Nico Hulkenberg</a>, który po tym sezonie pożegna się z królową motorsportu. Niemiec, podobnie jak Kubica, celuje w DTM. To pokazuje, że minie jeszcze trochę lat zanim słowa Massy staną się prawdziwe. </p>
      <p>
        <a href="https://twitter.com/Kuczer13">Follow @Kuczer13</a>
      </p>
      <p>WP SportoweFakty</p>
    </article>
  </body>
</html>