<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807169/%DB%B3%DB%B0%DB%B5-%D9%87%D8%B2%D8%A7%D8%B1-%D9%86%D9%81%D8%B1-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AB%D8%A8%D8%AA%E2%80%8C%D9%86%D8%A7%D9%85-%DA%A9%D8%B1%D8%AF%D9%86%D8%AF-%D9%85%D9%87%D9%84%D8%AA-%DB%B1%DB%B0-%D8%B1%D9%88%D8%B2%D9%87-%D8%A8%D8%B1%D8%A7%DB%8C-%D8%AB%D8%A8%D8%AA%E2%80%8C%D9%86%D8%A7%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T14:20:00+00:00"/>
    <meta property="og:title" content="۳۰۵ هزار نفر برای دریافت کمک معیشتی ثبت‌نام کردند/ مهلت ۱۰ روزه برای ثبت‌نام"/>
    <meta property="og:description" content="سخنگوی ستاد اجرایی تبصره ۱۴، اعلام کرد: تا کنون ۳۰۵ هزار نفر در سامانه دستوری #۶۳۶۹* که از ابتدای امروز شروع به کار کرد ثبت‌نام کرده و درخواست دریافت کمک معیشتی شدند."/>
  </head>
  <body>
    <article>
      <h1>۳۰۵ هزار نفر برای دریافت کمک معیشتی ثبت‌نام کردند/ مهلت ۱۰ روزه برای ثبت‌نام</h1>
      <h2>سخنگوی ستاد اجرایی تبصره ۱۴، اعلام کرد: تا کنون ۳۰۵ هزار نفر در سامانه دستوری #۶۳۶۹* که از ابتدای امروز شروع به کار کرد ثبت‌نام کرده و درخواست دریافت کمک معیشتی شدند.</h2>
      <address>
        <time datetime="2019-11-24T14:20:00+00:00">24 Nov 2019, 14:20</time>
      </address>
      <p>به گزارش گروه اقتصادی خبرگزاری دانشجو، حسین میرزایی سخنگوی ستاد اجرایی تبصره 14 امروز عصر در ارتباط زنده با شبکه خبر در مورد ثبت‌نام افرادی که کمک معیشتی حمایتی دریافت نکرده‌اند، گفت: با توجه به راه‌اندازی سامانه کد دستوری #6369* ساعت هشت امروز سه‌شنبه تا کنون حدود 305 هزار نفر از سرپرستان خانوار با ثبت کد ملی خود متقاضی دریافت کمک هزینه‌ معیشتی شدند. </p>
      <p>وی افزود: کسانی که متقاضی دریافت کمک هزینه معیشتی و حمایتی هستند باید کد ملی سرپرست خانوار با شماره تلفن همراهی که به نام خودش باشد را از طریق کد دستوری وارد کرده و تقاضای دریافت کمک هزینه معیشتی باشند. </p>
      <p>وی گفت: البته از امروز اختلال در یکی از اپراتورهای تلفن  همراه یعنی همراه اول به وجود آمده بود  که مشترکان این اپراتور نتوانستند، تقاضای خود را وارد کنند اما از این تعداد افرادی که تاکنون ثبت‌نام کردند 70 درصد مربوط به مشترکان اپراتور ایرانسل، 10 درصد رایتل و 20 درصد مربوط به سایر اپراتورها هستند و با تلاش همکاران سعی می‌شود، امروز اختلال موجود در اپراتور همراه اول نیز برطرف شود و مشترکان این اپراتور نیز بتوانند درخواست خود را ثبت کنند. </p>
      <p>میرزایی خاطر نشان کرد: 10 روز مهلت برای ثبت تقاضای دریافت کمک هزینه معیشتی در سامانه یاد شده در نظر گرفته شده است. </p>
      <p>وی درمورد سوالی که افرادی وضع معیشتی مناسبی ندارند و با این حال به حساب آنان مبلغی واریز نشده است، گفت: در سیستمی که طراحی شده اشتباه وجود ندارد، چون اطلاعات مربوط به کد ملی افراد در آن سیستم ثبت شده و البته ممکن است برخی دستگاه‌های اجرایی اطلاعات افراد را به موقع ثبت نکرده باشند، اما کار آزمون وسع یا توانایی در سامانه جامع رفاه ایرانیان برای هر کد ملی با دو هزار بار تکرار بررسی می‌شود. </p>
      <p>سخنگوی ستاد اجرایی تبصره 14 درمورد افرادی که در فهرست یارانه‌بگیران قرار ندارند گفت: این افراد هم می‌توانند درخواست دریافت کمک هزینه معیشتی بدهند و کد ملی آ‌نان در آزمون وسع قرار می‌گیرد که اگر حائز شرایط باشند، دریافت خواهند کرد. </p>
      <p>وی تاکید کرد: در خواست برای دریافت کمک هزینه معیشتی حق همه مردم است و هر کس که احساس می‌کند به کمک هزینه معیشتی نیاز دارد می‌تواند درخواست ارائه کندو از طریق آزمون وسع بررسی می‌شود، اما افراد یکه قبلا به دلیل آزمون وسع از دریافت یارانه حذف شده و دلیل آن نیز به آنان اطلاع‌رسانی شده دوباره حذف خواهند شد. </p>
      <p>میرزایی تاکید کرد: به هیچ وجه مراجعه حضوری شهروندان به ادارات کار و رفاه اجتماعی در نظر گرفته نشده و مردم از مراجعه حضوری به ادارات خودداری کنند و تنها مرجع اطلاع‌رسانی درمورد کمک  هزینه معیشتی مرکز روابط عمومی وزارت تعاون، کار و رفاه اجتماعی است و متقاضیان فقط می‌توانند کد ملی سرپرست خانوار را با تلفن همراهی که به نام او باشد را از طریق کد دستوری #6369*  مراجعه کنند. </p>
    </article>
  </body>
</html>