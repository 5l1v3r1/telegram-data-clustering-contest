<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-u-zaporizhzhi-smittia-obminiujut-na-podarunky/30289357.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T14:01:52+00:00"/>
    <meta property="og:title" content="У Запоріжжі активісти та бізнес організували обмін сміття на подарунки"/>
    <meta property="og:description" content="Їх надихнув приклад Дніпра"/>
  </head>
  <body>
    <article>
      <h1>У Запоріжжі активісти та бізнес організували обмін сміття на подарунки</h1>
      <address>
        <time datetime="2019-11-24T14:01:52+00:00">24 Nov 2019, 14:01</time>
      </address>
      <p>24 листопада у Запоріжжі відбулася акція «Chystodyaka», організована місцевими активістами та підтримана бізнесом. Під час неї вперше в місті сміття, зібране на 5 різних локаціях, обмінюють на подарунки.</p>
      <figure>
        <img src="https://gdb.rferl.org/A2A068D6-B9D4-4398-95E2-3AB07742E678.jpg"/>
      </figure>
      <p>Як розповіли організатори, їх надихнув приклад аналогічної акції, що відбулася <a href="https://www.radiosvoboda.org/a/news-prybyrannia-u-dnipri/30238767.html">у сусідньому Дніпрі</a> у жовтні цього року . Організатори забезпечили охочих долучитися до заходу робочими рукавичками та мішками для сміття, а також домовились з міською владою про вивіз зібраного сміття. За один мішок неорганічного сміття учасники акції отримують 1 «дяку».</p>
      <p>«Перша умова участі була зареєструватися у google-формі, щоб ми розуміли скільки людей бере участь, і скільки партнерів треба знайти. Після цього – прийти і почати прибирати. Один пакет сміття – це одна «дяка». «Дяки» ви можете обміняти на каву, піцу, на якісь знижки», – розповіла Радіо Свобода координатор однієї з локацій акції Олена Ярова.</p>
      <figure>
        <img src="https://gdb.rferl.org/7651ACFA-3AC0-4DFC-AF64-BDFBD9E689E4.jpg"/>
      </figure>
      <p>Фішки-«дяки» можна обміняти на подарунки від бізнесу, який підтримав проект. Наприклад, за 1 «дяку» можна отримати 2 упаковки мармеладу або гелеву кульку чи чашку кави, за 2 «дяки» – еко-сумка або вхід на експозицію у місцевому музеї зброї тощо. Серед подарунків також є оренда сейфу у банку, фотосесія та місячний курс занять у дитячій розвиваючій школі. Усього долучилося до проекту 18 підприємств міста, максимальна вартість продукції чи послуг яких 10 «дяк».</p>
      <figure>
        <img src="https://gdb.rferl.org/34174A1C-7D66-4750-A53E-3BCCB0E0F4F5.jpg"/>
      </figure>
      <p>Для участі в акції онлайн зареєструвалося 83 людини, ще низка учасників долучилася до заходу вже під час його проведення.</p>
      <p>«Я вважаю, що люди приходять не за подарунками – це екологічно свідомі люди, які хочуть зробити місто кращим. Дуже багато людей писало, що ми хочемо прийти, можна ми просто прийдемо позбираємо сміття», – зазначив організатор акції «Chystodyaka» у Запоріжжі, вчитель ліцею «Вибір» Антон Казанцев.</p>
      <figure>
        <img src="https://gdb.rferl.org/84B6DE11-492A-4D89-9F22-1671D4706F19.jpg"/>
      </figure>
      <p>Наразі організатори заходу планують провести нову акцію «Chystodyaka» навесні і максимально охопити нею всі райони Запоріжжя.</p>
    </article>
  </body>
</html>