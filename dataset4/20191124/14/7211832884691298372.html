<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607303"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T14:58:00+00:00"/>
    <meta property="og:title" content="บาทแข็งพ่นพิษ! นักท่องเที่ยวมาเลเซียเมินภัตตาคารหันมานั่งร้านข้าวแกง"/>
    <meta property="og:description" content="สงขลา-พบพฤติกรรมนักท่องเที่ยวมาเลเซียเปลี่ยนไป จากที่เคยเข้าภัตตาคารหันมานั่งร้านริมทาง เดินซิลมากกว่านั่งรถประจำทาง อ้างเงินริงกิตอ่อนค่าเงินบาทแข็ง"/>
  </head>
  <body>
    <article>
      <h1>บาทแข็งพ่นพิษ! นักท่องเที่ยวมาเลเซียเมินภัตตาคารหันมานั่งร้านข้าวแกง</h1>
      <address><time datetime="2019-11-24T14:58:00+00:00">24 Nov 2019, 14:58</time> by <a rel="author">PostToday</a></address>
      <p>สงขลา-พบพฤติกรรมนักท่องเที่ยวมาเลเซียเปลี่ยนไป จากที่เคยเข้าภัตตาคารหันมานั่งร้านริมทาง เดินซิลมากกว่านั่งรถประจำทาง อ้างเงินริงกิตอ่อนค่าเงินบาทแข็ง</p>
      <p>เมื่อวันที่ 24 พ.ย. นายวิทยา แซ่ลิ่ม ผู้ประกอบการนำเที่ยว อดีตผู้ก่อตั้งสมาคมมัคคุเทศก์อาชีพจ.สงขลา เปิดเผยว่า ช่วงนี้นักท่องเที่ยวของประเทศมาเลเซีย พาครอบครัวเข้ามาท่องเที่ยวพักผ่อน ยัง อ.หาดใหญ่ จ.สงขลา และกระจายไป จ.พัทลุง ตรัง กระบี่จำนวนมาก เริ่มมาตั้งแต่กลางเดือนพ.ย.และจะไปสิ้สุดประมาณต้นเดือนม.ค.2563 ทำให้บรรยากาศธุรกิจเศรษฐกิจค่อนข้างคึกคักขึ้นมาก</p>
      <figure>
        <img src="https://www.posttoday.com/media/content/2019/11/24/FACCA689A7BF414784729FE7521B92D4.jpg"/>
      </figure>
      <p>ทั้งนี้ คาดว่าในช่วงปิดเทอมชาวมาเลเซียจะเข้ามาประมาณ 60 -70 เปอร์เซ็นต์ ทั้งชาวมุสลิม จีน และอินเดีย แต่พฤติกรรมการรับประทานจะเปลี่ยนแปลง จะเข้ารับประทานอาหาร เช่น ร้านข้าวแกง ขาหมู ข้าวมันไก่ และร้านต้มยำไม่นิยมเข้าภัตตาคาร ทำให้ภัตตาคารยอดขายตกไป 80 เปอร์เซ็นต์ในบางแห่ง และนิยมเดินทางเท้าภายในตัวเมือง ไม่ใช้บริการรถรับจ้าง ให้เหตุผลว่า ต้องเซฟค่าใช้จ่าย เพราะเงินริงกิตอ่อนค่า และเงินบาทแข็งค่า</p>
      <p>ด้าน มร.แอนดี้ โลห์ นักธุรกิจชาวรัฐกัวลาลัมเปอร์ มาเลเซีย กล่าวว่า การเดินทางมาพักผ่อนในช่วงเทศกาลปิดเทอมที่ อ.หาดใหญ่ จ.สงขลา มาเป็นครอบครัว โดยมีค่า ใช้ประมาณ 9,000 ริงกิต / คน / ประมาณ 3 วัน โดยได้พักผ่อน ท่องเที่ยว นวดแผนโบราณ นวดฝ่าเท้าวันละ 2 รอบ พร้อมทำเสริมสวย ตัดแต่งผมและทำเล็บ แล้วก็ซื้อสินค้า มีสเตทเลส อาหาร สมุนไพร และในเทศกาลตรุษจีนปี 2563 ก็จะเดินทางมาท่องเที่ยวตรุษจีนที่ อ.หาดใหญ่อีกรอบหนึ่ง</p>
      <figure>
        <img src="https://www.posttoday.com/media/content/2019/11/24/A84C4FDFD0CC40AE8D9310520CFBA938.jpg"/>
      </figure>
    </article>
  </body>
</html>