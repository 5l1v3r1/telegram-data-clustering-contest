<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709789"/>
    <meta property="og:site_name" content="ישראל היום"/>
    <meta property="article:published_time" content="2019-11-24T14:31:45+00:00"/>
    <meta property="og:title" content="מזעזע: מדי אסיר בשואה במותג אופנה"/>
    <meta property="og:description" content="סערה ברשת: חברת אופנה ספרדית הציגה חליפה באלפי שקלים הדומה לבגדי האסירים באושוויץ • המותג מיהר להתנצל ולהסיראופנה"/>
  </head>
  <body>
    <article>
      <h1>מזעזע: מדי אסיר בשואה במותג אופנה</h1>
      <h2>סערה ברשת: חברת אופנה ספרדית הציגה חליפה באלפי שקלים הדומה לבגדי האסירים באושוויץ • המותג מיהר להתנצל ולהסיר את הבגד מהאתר • זו לא הפעם הראשונה שמותג ספרדי מסתבך</h2>
      <address><time datetime="2019-11-24T14:31:45+00:00">24 Nov 2019, 14:31</time> by <a rel="author" href="https://www.israelhayom.co.il/writer_articles?tid=55291" target="_blank">אסף גולן</a></address>
      <p>מותג העל הספרדי <a href="https://www.israelhayom.co.il/article/663135">LOEWE</a>, פרסם חליפת שני חלקים שדומה בצורה מבהילה לחלוטין למדיהם המפורסמים של אסירי מחנות ההשמדה. החליפה הוצעה למכירה ב-1,840 דולר, תחת השם "לכבוש את הדמיון".</p>
      <p>היא תוארה כז'קט ומכנסיים אופנתיים הכוללים כיסים מכותנה עם פסים בשחור ולבן בהשראת בגדי עבודה, עם הלוגו LOEWE Anagram על החזה. הוסבר כי ההשראה לעיצוב של המוצר נלקחה מיצירת האמנות של הצייר, הקדר והסופר הבריטי המנוח ויליאם דה מורגן.</p>
      <figure>
        <embed-post data-src="https://www.instagram.com/p/B5LH3bJnsD6" data-service="Instagram"/>
      </figure>
      <p>מי ששמו לב ראשונים לדמיון המטריד לבגדים ממחנות ההשמדה בשואה היו אנשי Diet Prada, שפרסמו באינסטגרם את תמונת הקולקציה החדשה וציינו את ההשוואה לשואה. "הדמיון היחידי שאנחנו רואים במוצר הזה הוא רק למדים של אסירים במחנות ההשמדה שנמכרים ב-1,840 דולר. למעשה, אין כאן הרבה מה לדמיין כשההשוואה כל כך ברורה ומטרידה". </p>
      <p>הסערה ברשת לא איחרה להתחולל, כשגולשים רבים תקפו את המותג. "מדהים אותי כל כך איך צוות ענק של לפחות 20 אנשים לא שם לב לטעות הזו, לדמיון בין החליפה לאירוע הכי נורא שהתחולל במאה ה-20", כתב גולש אחד. "וואוו זה כל כך מרגיז", כתבה גולשה אחרת. </p>
      <p>תגובת המותג, שתויג בפוסט של Diet Prada, הייתה מיידית. המוצר הוסר מאתר החברה וכן התפרסמה התנצלות בעמוד האינסטגרם של המותג, בה נכתב: "הובא לידיעתנו כי מוצר שלנו, הקשור לאמן הקרמיקה ויליאם דה מורגן יכול להתפרש בצורה לא נכונה, הפוגעת בזיכרון של קדושים מהעבר. אנו מעולם לא התכוונו לכך והסרנו מיד את המוצר מהקטלוג שלנו". </p>
      <p><a href="https://www.israelhayom.co.il/article/631685">זו לא הפעם הראשונה שמותג אופנה מסתב</a>ך ומעצב בגד שמזכיר את השואה. תקלה זהה אירעה לזארה ב-2014 כשהיא מכרה בגד לתינוקות עם פסים וטלאי צהוב. הפסים בחולצה היו לרוחב ולא לאורך והכוכב נקרא כוכב השריף, אך צבעו הצהוב על רקע המדים עורר זעם עצום. בשנת 2007 היא כבר הסירה תיק יד שעוצב עם צלב קרס אחרי תלונות של לקוחה בריטית. גם חברת אסוס מכרה ב-2017 חולצת היריון עם פסים לרוחב הבגד וכיס צהוב. החולצה קיבלה ביקורת קשה בישראל.</p>
    </article>
  </body>
</html>