<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779415/%D8%A8%D9%87-%D9%82%D8%AF%DB%8C%D9%85%DB%8C-%D8%AA%D8%B1%DB%8C%D9%86-%D8%AA%D9%85%D8%AF%D9%86-%D8%A8%D8%B4%D8%B1%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%B3%D9%81%D8%B1-%DA%A9%D9%86%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:59:59+00:00"/>
    <meta property="og:title" content="ایرانگردی: به قدیمی‌ترین تمدن بشری در ایران سفر کنید"/>
    <meta property="og:description" content="شهر شوش در شمال استان خوزستان به عنوان قدیمی ترین شهر ایران شناخته می‌شود. جاذبه‌های توریستی این شهر سالانه گردشگران زیادی را به خود جذب میکند."/>
  </head>
  <body>
    <article>
      <h1>ایرانگردی: به قدیمی‌ترین تمدن بشری در ایران سفر کنید</h1>
      <address><time datetime="2019-11-24T14:59:59+00:00">24 Nov 2019, 14:59</time> by <a rel="author" href="https://www.mehrnews.com/archive?jr=646" target="_blank">عارف چراغی شوی</a></address>
      <p><a href="https://www.mehrnews.com/service/magazine">مجله مهر</a> -  اگر دلتان می‌خواهد نشانه‌هایی از تاریخ و نخستین تمدن بشری در ایران باستان را به خوبی مطالعه کنید نه نیازی است به کتابخانه‌ها سر بزنید و آن در در میان انبوهی از روایتها جستجو کنید و نه حتی به تخت جمشید و دیگر بازمانده‌های تاریخ گذشته مان سر بزنید. کافی است عزم خود را جزم کنید و به شهرستان شوش بروید. شهری که به کهن‌ترین شهر ایران ملقب است. شوش، یکی از شهرهای استان خوزستان و از قدیمی ترین سکونتگاه‌های شناخته شده بشر در جهان است. این شهر ۱۰۵ کیلومتری شمال اهواز قرار دارد. شاید خیلی از ما ندانیم که شوش از معروف ترین شهرهای دنیاست.</p>
      <p>چطور بریم؟</p>
      <p>برای رفتن به شوش هم از راه هوایی می توانید سفر کنید و هم زمینی. اگر سفر هوایی را ترجیح میدهید می بایست با هواپیما به اهواز یا دزفول بروید و از آنجا راهی شوش شوید. اما اگر تمایل داشته باشید که با قطار به این شهر بروید باید بلیت قطاری را به مقصد اهواز را تهیه کنید و در ایستگاه راه‌آهن شهر اندیمشک و یا اهواز پیاده شوید و بقیه مسیر را با تاکسی یا اتوبوس بروید. برای سفر با اتوبوس هم که طبعا ارزان‌ترین راه رسیدن به شوش است، میتوانید به طور مستقیم اتوبوس‌های مقصد شوش از پایانه شهرتان انتخاب کنید.</p>
      <figure>
        <img src="https://media.mehrnews.com/d/2019/11/24/4/3301878.jpg"/>
      </figure>
      <p>جاذبه‌های شهر شوش</p>
      <p>شهر شوش پس از سال‌ها حیات پرفراز و نشیب توام با روزهای پیروزی و شکست، رونق و رکورد و آبادانی و ویرانی، با سقوط هخامنشی در سال ۳۳۲ ق. م به مرور در سراشیبی افول افتاد و در قرون میانه اسلامی رونق خود را به کل از دست داد و به روستای کوچکی گرداگرد آرامگاه دانیال نبی (ع) تبدیل شد. برای بازدید از این شهر دیدنی ابتدا بهتر است سری به مقبره دانیال نبی بزنید. دانیال نبی از پیامبران بنی‌اسرائیل بود که به همراه عده‌ای از ساکنان قوم یهود به ایران آمد و شهر شوش را برای زندگی انتخاب کرد. محل دفن او به طور دقیق مشخص نیست، اما به گفته بیشتر تاریخ‌دانان جسد مومیایی او در شرق رودخانه شاوور در شوش به خاک سپرده شده است. زیگورات چغازنبیل نیز از جاذبه های دیگر این شهر است. بنایی آجری و خشتی معروفی است که در شوش می‌توانید آن را ببینید. همچنین می‌تواند در این سفر به کاخ آپادانا و کاخ شاوور و به موزه‌ی هفت‌ تپه سر بزنید. قلعه شوش یا آکروپل نیز بر روی بلندترین نقطه تپه‌های شهر شوش بنا شده و شکل آن ذوزنقه‌ای است و همانند قلعه‌های قرون‌وسطا طراحی شده است.</p>
      <figure>
        <img src="https://media.mehrnews.com/d/2019/11/24/4/3302286.jpg"/>
      </figure>
      <p>جالب است بدانید این شهر در روزگاران گذشته پایتخت چند هزار ساله دولت و تمدن ایلام بود. اهمیت این شهر در ایران باستان به قدری بود که در زمان امپراتوری هخامنشیان نیز به عنوان پایتخت زمستانی استفاده می‌شد.</p>
      <p>
        <b> </b>
      </p>
      <p>
        <b> </b>
      </p>
    </article>
  </body>
</html>