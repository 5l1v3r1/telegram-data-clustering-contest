<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779885/%D8%AF%D8%B3%D8%AA%DA%AF%DB%8C%D8%B1%DB%8C-%DB%B2%D9%86%D9%81%D8%B1%DB%8C-%DA%A9%D9%87-%D8%A7%D8%AA%D9%88%D8%A8%D8%A7%D9%86-%DA%A9%D8%B1%D8%AC-%D8%B1%D8%A7-%D8%A8%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T14:23:52+00:00"/>
    <meta property="og:title" content="رئیس پایگاه دوم پلیس امنیت عمومی خبر داد دستگیری ۲نفری که اتوبان کرج را بستند"/>
    <meta property="og:description" content="رئیس پایگاه دوم پلیس امنیت عمومی از شناسایی دو تن از سرشبکه‌های غرب پایتخت خبر داد."/>
  </head>
  <body>
    <article>
      <h1>رئیس پایگاه دوم پلیس امنیت عمومی خبر داد دستگیری ۲نفری که اتوبان کرج را بستند</h1>
      <address>
        <time datetime="2019-11-24T14:23:52+00:00">24 Nov 2019, 14:23</time>
      </address>
      <p>به گزارش <a href="https://www.mehrnews.com/">خبرگزاری مهر</a>، سرهنگ علی محمدی گفت: در تاریخ بیست و هفتم ماه آبان سال جاری با تماس تلفنی تعدادی از شهرندان مبنی بر ضرب و جرح عمدی، ایجاد رعب و وحشت برای شهروندان و انسداد بزرگراه تهران -کرج توسط تعدادی از افراد شرور تیمی از ماموران پایگاه دوم برای بررسی موضوع به آدرس اعلامی اعزام شدند.</p>
      <p>رئیس پایگاه دوم پلیس امنیت عمومی تهران بزرگ با اشاره به اینکه این افراد شرور با انسداد اتوبان، ایجاد سر و صدا و عربده کشی موجب رعب و وحشت شهروندان شده بودند، گفت: این متهمان قبل از حضور ماموران در محل، متواری شده بودند.</p>
      <p>وی تصریح کرد: در تحقیقات پلیسی مشخص شد که افراد تخریب کننده، از افراد شرور و از اراذل و اوباش سابقه‌دار یکی از محلات غرب تهران می‌باشند که به همراه سایر همدستان‌شان پس از حضور در ناآرامی‌های اخیر، در اتوبان تهران - کرج برای خودنمایی اقدام به تخریب خودروها و عربده کشی کرده‌اند.</p>
      <p>رئیس پایگاه دوم پلیس امنیت عمومی تهران بزرگ گفت: همچنین در تحقیقات بعدی به دست آمد که دو متهم اصلی این پرونده برای رهایی از قانون، پس از ارتکاب جرم به یکی از شهرستان‌های اطراف تهران گریخته‌اند.</p>
      <p>محمدی گفت: با شناسایی مخفیگاه متهمان و اخذ نیابت قضائی، تیمی از ماموران پایگاه دوم پلیس امنیت عمومی برای دستگیری آنان به مخفیگاه متهمان در حوالی پیکان شهر کرج اعزام و موفق شدند هر دو لیدر ناآرامی‌های اخیر را در یک عملیات غافلگیرانه دستگیر کنند. در حال حاضر تحقیقات پلیسی برای دستگیری سایر متهمان این پرونده ادامه دارد.</p>
    </article>
  </body>
</html>