<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/michal-wojcik-o-decyzji-sadu-w-olsztynie-to-powinno-byc-zbadane,987876.html"/>
    <meta property="og:site_name" content="TVN24"/>
    <meta property="article:published_time" content="2019-11-24T14:18:00+00:00"/>
    <meta property="og:title" content="Wiceminister o decyzji sądu w Olsztynie: nie jestem od dyscyplinarek, ale to powinno być zbadane"/>
    <meta property="og:description" content="To jest prosta droga do anarchii. W moim przekonaniu - ja nie jestem od postępowań dyscyplinarnych - ale to powinno być zbadane - powiedział w Kawie na ławę wiceminister sprawiedliwości Michał Wójc..."/>
  </head>
  <body>
    <article>
      <h1>Wiceminister o decyzji sądu w Olsztynie: nie jestem od dyscyplinarek, ale to powinno być zbadane</h1>
      <address><time datetime="2019-11-24T14:18:00+00:00">24 Nov 2019, 14:18</time> by <a rel="author">ads/adso</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/d255dbe5-33f2-426d-86ae-fd0a8f4c251b.jpeg?type=1&amp;srcmode=0&amp;srcx=7/50&amp;srcy=0/1&amp;srcw=49/50&amp;srch=49/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/9fc2d846-6531-4a8c-9bc9-cd4f56c6a877-480p.mp4"/>
          <figcaption>Wójcik: nie jestem od postępowań dyscyplinarnych, ale to...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/39a85c1a-cc82-42cc-8a03-d1fb7bdda641-480p.mp4"/>
          <figcaption>Śmiszek: niezawisły sędzia może podjąć taką decyzję</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a69ba515-1c31-49af-b3da-c290bb251e28-480p.mp4"/>
          <figcaption>Tober: chciałbym, żeby pani marszałek Sejmu powiedziała: "Są...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/d5dafd2b-ea7b-4a7c-b2e2-eec8b4f5fbad-480p.mp4"/>
          <figcaption>Sąd w Olsztynie wzywa Kancelarię Sejmu do przesłania list...</figcaption>
        </figure>
        <figcaption>Wójcik: nie jestem od postępowań dyscyplinarnych, ale to powinno być zbadane<cite>Foto: tvn24 | Video: tvn24</cite></figcaption>
      </slideshow>
      <h3>To jest prosta droga do anarchii. W moim przekonaniu - ja nie jestem od postępowań dyscyplinarnych - ale to powinno być zbadane - powiedział w "Kawie na ławę" wiceminister sprawiedliwości Michał Wójcik. Komentował w ten sposób decyzję olsztyńskiego sądu dotyczącą list poparcia sędziów do nowej Krajowej Rady Sądownictwa. - Zaczyna się grożenie sędziom - komentowali przedstawiciele opozycji.</h3>
      <p>Sąd Okręgowy w Olsztynie, rozpatrujący apelację w sprawie, w której orzekał sędzia nominowany przez nową Krajową Radę Sądownictwa, <a href="https://www.tvn24.pl/po-wyroku-tsue-sad-w-olsztynie-wezwal-kancelarie-sejmu-do-przeslania-list-poparcia-do-krs,987623,s.html">chce sprawdzić - po wtorkowym wyroku Trybunału Sprawiedliwości Unii Europejskiej - czy sędzia ten spełnia wymogi niezależności i niezawisłości</a>.</p>
      <related>
        <a href="https://www.tvn24.pl/wiadomosci-z-kraju,3/sad-wzywa-kancelarie-sejmu-pod-rygorem-skazania-na-grzywne-jest-reakcja-z-wiejskiej,987623.html"/>
      </related>
      <p>Sąd wezwał dyrektora Kancelarii Sejmu - pod rygorem "skazania na grzywnę" - do dostarczenia w ciągu tygodnia utajnionych list poparcia kandydatów do KRS.</p>
      <p>
        <b>
          <a href="https://www.tvn24.pl/wiadomosci-z-kraju,3/po-wyroku-tsue-sad-w-olsztynie-wezwal-kancelarie-sejmu-do-przeslania-list-poparcia-do-krs,987623.html">CZYTAJ WIĘCEJ O DECYZJI OLSZTYŃSKIEGO SĄDU &gt;&gt;&gt;</a>
        </b>
      </p>
      <p>W sprawie ujawnienia list Naczelny Sąd Administracyjny wydał pod koniec czerwca prawomocny wyrok. Wskazał, że listy poparcia sędziów kandydujących w 2018 roku do Krajowej Rady Sądownictwa są informacją publiczną i powinny zostać przez Kancelarię Sejmu ujawnione. Do tej pory wyrok nie został wykonany, chociaż termin minął 19 sierpnia.</p>
      <h3>"Nie jestem od postępowań dyscyplinarnych, ale to powinno być zbadane"</h3>
      <p>- To jest prosta droga do anarchii. Nie może być tak, że jeden sędzia kwestionuje status innego sędziego - skomentował w "Kawie na ławę" wiceminister sprawiedliwości Michał Wójcik (Solidarna Polska, klub PiS). - W moim przekonaniu - ja nie jestem od postępowań dyscyplinarnych - ale to powinno być zbadane - dodał.</p>
      <p>Na tę wypowiedź zareagowali inni goście programu. - Zaczynamy grozić sędziom - skomentowała Izabela Leszczyna (KO). - Zaczyna się... - dodał Krzysztof Śmiszek (Lewica).</p>
      <p>- To jest niebezpieczne, to jest prosta droga do anarchii - powtórzył Wójcik. - My na to nie możemy pozwolić i nie pozwolimy - zapowiedział.</p>
      <related>
        <a href="https://www.tvn24.pl/wiadomosci-z-kraju,3/sa-jeszcze-sedziowie-w-olsztynie,987781.html"/>
      </related>
      <p>Jego zdaniem decyzja olsztyńskiego sądu "podważa status sędziego". - Ktoś się postawił ponad władzą ustawodawczą, wykonawczą i ponad prezydentem naszego kraju - ocenił.</p>
      <h3>"Niezawisły sędzia może podjąć taką decyzję"</h3>
      <p>Do wypowiedzi Wójcika odniósł się Śmiszek. - Pan minister zarzuca sądowi, że działa niezgodnie z prawem. Wydaje mi się, że trzeba przypomnieć podstawową rzecz, jaka reguluje działanie sędziego - to jest niezawisłość i niezależność - podkreślił.</p>
      <p>Jego zdaniem "niezawisły sędzia może podjąć taką decyzję, jeśli ma wątpliwości prawne co do wyroku poprzedniej instancji".</p>
      <p>- Sędzia olsztyński działał w moim przekonaniu absolutnie w interesie społecznym i publicznym. Państwo zapominacie, że ta niezawisłość i niezależność w działaniach sędziego jest rzeczą świętą dla polskiej demokracji - zwrócił się do Wójcika.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/11af793a-2e8f-4091-8cdd-9d2c62666846.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Śmiszek: niezawisły sędzia może podjąć taką decyzję<cite>Wideo: tvn24</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/sa-jeszcze-sedziowie-w-olsztynie,987781.html"/>
        <a href="https://www.tvn24.pl/wiadomosci-z-kraju,3/jest-bardzo-duza-obawa-co-do-niezawislosci-osob-ktore-orzekaja-w-polskich-sadach,987693.html"/>
        <a href="https://www.tvn24.pl/wiadomosci-z-kraju,3/sad-wzywa-kancelarie-sejmu-pod-rygorem-skazania-na-grzywne-jest-reakcja-z-wiejskiej,987623.html"/>
      </related>
    </article>
  </body>
</html>