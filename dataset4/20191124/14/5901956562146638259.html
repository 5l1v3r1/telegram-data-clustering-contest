<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/po-enem-letu-je-zaroko-preklicala-252461"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T14:34:00+00:00"/>
    <meta property="og:title" content="Po enem letu je zaroko preklicala"/>
    <meta property="og:description" content="Lani je komedijantka Rosie O'Donnell snedla besedo. No, vsaj tako se je zdelo. Po dveh propadlih zakonih je namreč sama sebi obljubila, da nikoli več ne bo nevesta, a se je to spremenilo, ko je ..."/>
  </head>
  <body>
    <article>
      <h1>Po enem letu je zaroko preklicala</h1>
      <h2>Rosie O‘Donnell in Elizabeth Ronney sta se razšli. Zaradi igralkine avtistične hčerke še nista delali poročnih načrtov.</h2>
      <address><time datetime="2019-11-24T14:34:00+00:00">24 Nov 2019, 14:34</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1705753.jpg"/>
          <figcaption>Mala Dakota je Elizabeth počasi že sprejemala za svojo novo mamico. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705754.jpg"/>
          <figcaption>Za Rosie upanje umre zadnje, zato čez ljubezen z Elizabeth še ni naredila križa. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705752.jpg"/>
          <figcaption>Rosie in Dakota imata le njima lastno rutino. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705751.jpg"/>
          <figcaption>Po enem letu zaroke je vsega konec. FOTO: Guliver/Cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1705750.jpg"/>
          <figcaption>Ni mogla verjeti, da njena bivša zaročenka ni poznala Barbre Streisand. FOTO: instagram</figcaption>
        </figure>
      </slideshow>
      <p>Lani je komedijantka <b>Rosie O'Donnell</b> snedla besedo. No, vsaj tako se je zdelo. Po dveh propadlih zakonih je namreč sama sebi obljubila, da nikoli več ne bo nevesta, a se je to spremenilo, ko je v njeno življenje povsem nepričakovano vdrla precej mlajša policistka<b> Elizabeth Rooney</b>, v katero se je O'Donnellova čez glavo zaljubila in jo že po enem letu ljubezni na daljavo oktobra lani zasnubila. Zdaj pa je Rosie, namesto da bi že slišala skorajšnje donenje poročnih zvonov, zaroko preklicala.</p>
      <h3>Ni še slišala za Barbro Streisand</h3>
      <p>Ko sta se predlani zaljubili, je marsikaj govorilo proti njima. Prvi kamen spotike je bila njuna 23-letna starostna razlika, a sta jo uspešno preskočili. »Govorim ji, da sem prestara zanjo, ona pa le odvrača, da zaradi svojega poklica vsak dan nosi glavo na prodaj, torej se je povsem sposobna odločiti, s kom se želi videvati in koga ljubiti,« je dejala Rosie in priznala, da je prvič v razmerju s precej mlajšo žensko in da se čudi, da se tako odlično ujemata. Čeprav se ji je skoraj zaletelo, ko je ugotovila, da se njeni dragi niti sanja ne, kdo je <b>Barbra Streisand</b>. »Tedaj sem jo primorala gledati Barbrin film Smešno dekle.«</p>
      <figure>
        <img src="https://www.slovenskenovice.si/images/slike/2019/11/21/1705752.jpg"/>
        <figcaption>Rosie in Dakota imata le njima lastno rutino. FOTO: instagram</figcaption>
      </figure>
      <p>Druga stvar, zaradi katere bi njuna ljubezen lahko začela veneti, pa je bilo 300 kilometrov zračne razdalje med njima. »Najina ljubezen je ljubezen na daljavo,« je dejala O'Donnellova, ki si je življenje ustvarila v New Yorku, medtem ko si je Elizabeth svoje zgradila v Bostonu, saj je članica tamkajšnje policije. A ju tudi to ni zmotilo ali ohladilo njunega odnosa. Nasprotno. Njuna čustva so le rasla, dokler se jeseni lani na policistkini roki ni zalesketal zaročni prstan.</p>
      <h3>Izbrisala fotografije z instagrama</h3>
      <p>Obljubili sta si, da si skupaj ustvarita življenje. A se jima vseeno ni mudilo s poroko, kaj to, še načrtovati je nista začeli. Menda predvsem zaradi Rosiejine najmlajše hčerke <b>Dakote</b>, saj sta mladozaročenki želeli, da se deklico počasi vpelje v spreminjajočo se družinsko dinamiko. »Imam petletno hčerko z avtizmom, s katero sva se navadili na točno določeno vsakodnevno in življenjsko rutino. Zgolj midve. Elizabeth naju obišče na pet dni in nekaj dni ostane. Je počasen proces, a je čudovito slišati Dakoto, kako že govori, da ima dva starejša brata in dve sestri ter dve mamici,« je pojasnjevala Rosie, čemu odlaša pri načrtovanju velikega dne. »Počasi se torej navaja, a ko imaš otroka s posebnimi potrebami, se vsega lotiš z drugačnim tempom kot sicer. Z Elizabeth sva se strinjali, da je za vse najboljše, če s poroko nekoliko počakava.«<br/><br/>Eno leto sta bili zaročeni, zdaj pa je vsega konec. Elizabeth je nekdanji ljubimki že nehala slediti na instagramu, s svojega profila pa je izbrisala vse fotografije, na katerih je bila z ljubljeno. V zvezdniški krogih je to precej jasen znak, da je odnosa nepreklicno konec. A temu navkljub naj bi Rosie menila, da vse ni izgubljeno – čeprav naj bi bila ona tista, ki je zaroko preklicala. »Ugotavljava, kako in kaj. Oziroma to vsaj poizkušava. Kar je težko že za običajnega človeka z običajno službo, a še precej težje, če si pod medijskim drobnogledom. Toda sem človek, ki ne izgubi upanja kar tako, zatorej tudi zdaj upam na najboljše.«</p>
      <blockquote>2 leti sta se ljubili.</blockquote>
    </article>
  </body>
</html>