<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594369/%E0%A6%8F%E0%A6%95%E0%A6%87-%E0%A6%97%E0%A6%BE%E0%A6%A8%E0%A7%87-%E0%A6%B8%E0%A7%88%E0%A7%9F%E0%A6%A6-%E0%A6%86%E0%A6%AC%E0%A7%8D%E0%A6%A6%E0%A7%81%E0%A6%B2-%E0%A6%B9%E0%A6%BE%E0%A6%A6%E0%A7%80-%E0%A6%93-%E0%A6%86%E0%A6%B8%E0%A6%BF%E0%A6%AB-%E0%A6%86%E0%A6%95%E0%A6%AC%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T14:16:00+00:00"/>
    <meta property="og:title" content="একই গানে সৈয়দ আব্দুল হাদী ও আসিফ আকবর"/>
    <meta property="og:description" content="কিংবদন্তি কণ্ঠশিল্পী সৈয়দ আব্দুল হাদীকে বরাবরই আইডল মানেন আসিফ আকবর। দুজনার মধ্যকার দীর্ঘ সু-সম্পর্কের কথাও অনেকের জানা। এ-ও জেনে থাকবেন, সৈয়দ আব্দুল হাদীর গাওয়া যে কোনও গান গাইবার আগাম অনুমতি দিয়ে রেখেছেন আসিফ আকবরকে। যেমন নজির সচরাচর মেলে না।  তবে এসব পুরনো ভালোবাসার চিত্র ছাপিয়ে..."/>
  </head>
  <body>
    <article>
      <h1>একই গানে সৈয়দ আব্দুল হাদী ও আসিফ আকবর</h1>
      <address><time datetime="2019-11-24T14:16:00+00:00">24 Nov 2019, 14:16</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1100x0x1/uploads/media/2019/11/24/1f56961648e8586ae6842cfb03b9c172-5dda925dbe3aa.jpg"/>
        <figcaption>রেকর্ডিংয়ে সৈয়দ আবদুল হাদী ও কিশোর, ডানে আসিফ আকবর (ফাইল ছবি)</figcaption>
      </figure>
      <p><b>কিংবদন্তি কণ্ঠশিল্পী সৈয়দ আব্দুল হাদীকে বরাবরই আইডল মানেন আসিফ আকবর। দুজনার মধ্যকার দীর্ঘ সু-সম্পর্কের কথাও অনেকের জানা। </b><br/>এ-ও জেনে থাকবেন, সৈয়দ আব্দুল হাদীর গাওয়া যে কোনও গান গাইবার আগাম অনুমতি দিয়ে রেখেছেন আসিফ আকবরকে। যেমন নজির সচরাচর মেলে না।  <br/>তবে এসব পুরনো ভালোবাসার চিত্র ছাপিয়ে একেবারে নতুন কিছু নিয়ে হাজির হচ্ছেন দুই প্রজন্মের অন্যতম এই দুই শিল্পী। প্রথমবারের মতো দুজনে কণ্ঠ দিলেন একই গানে। নাম ‘বাবা (কথোপকথন)’। এটি মূলত সাজানো হয়েছে বাবা ও ছেলের মধ্যকার সম্পর্কের কথোপকথন দিয়ে। যেখাবে বাবার কথাগুলো গাইলেন সৈয়দ আবদুল হাদী আর ছেলের কথাগুলো আসিফ আকবরের কণ্ঠে।<br/>সুহৃদ সুফিয়ানের কথায় গানটির সুর-সংগীত করেছেন চলতি প্রজন্মের অন্যতম কণ্ঠশিল্পী ও সংগীত পরিচালক কিশোর দাশ। <br/>তিনি বলেন, ‘জীবনে কিছু কিছু মুহূর্তের অনুভূতি এতোটাই রোমাঞ্চকর, যা ভাষায় প্রকাশ করা যায় না। আজ (২৪ নভেম্বর) তেমন কিছু মুহূর্তের মধ্য দিয়ে আমি অতিক্রম করেছি। কারণ, সৈয়দ আব্দুল হাদী স্যারের কণ্ঠ ধারণ করেছি আমি। এটা আমার সংগীত জীবনে অনেক বড় প্রাপ্তি।’<br/>কিশোর আরও জানান, এই বিশেষ গানটির সুর-সংগীত করার পেছনে মূল কৃতিত্ব আসিফ আকবরের।<br/>জানা গেছে, গানটির ভিডিও নির্মাণ নিয়ে প্রযোজনা প্রতিষ্ঠান ধ্রুব মিউজিক স্টেশনের বড় পরিকল্পনা রয়েছে। আর পুরো প্রজেক্টটি প্রকাশ হবে শিগগিরই।</p>
      <footer>/এমএম/</footer>
    </article>
  </body>
</html>