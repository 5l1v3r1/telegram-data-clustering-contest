<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549660.html/%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%DA%AF%D8%B1%D8%A7%D9%86%DB%8C--%D9%86%D9%87-%D8%A8%D9%87-%D8%A7%D8%BA%D8%AA%D8%B4%D8%A7%D8%B4--%D9%85%D8%B1%D8%AF%D9%85-%D9%85%D8%A7%D8%B2%D9%86%D8%AF%D8%B1%D8%A7%D9%86-%D9%88-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%86%DB%8C%D8%B2-%D8%A8%D9%87-%D9%BE%D8%A7-%D8%AE%D8%A7%D8%B3%D8%AA%D9%86%D8%AF-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T14:33:00+00:00"/>
    <meta property="og:title" content="اعتراض به گرانی، نه به اغتشاش/ مردم مازندران و کرمانشاه نیز به پا خاستند+تصاویر"/>
    <meta property="og:description" content="در هفتمین روز از خروش ملت بیدار ایران اسلامی، امروز نوبت به مردم کرمانشاه و مازندران رسید."/>
  </head>
  <body>
    <article>
      <h1>اعتراض به گرانی، نه به اغتشاش/ مردم مازندران و کرمانشاه نیز به پا خاستند+تصاویر</h1>
      <h2>اختصاصی دانا/ معجزه حضور (6)؛</h2>
      <address>
        <time datetime="2019-11-24T14:33:00+00:00">24 Nov 2019, 14:33</time>
      </address>
      <p>در هفتمین روز از خروش ملت بیدار ایران اسلامی، امروز نوبت به مردم کرمانشاه و مازندران رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در هفتمین روز از خروش ملت بیدار ایران اسلامی، امروز نوبت به مردم کرمانشاه و مازندران رسید تا با حضور خود آشوب‌های اشرار را که جهت اعتراضات مردمی به روند اجرایی گران شدن بنزین را به سمت اغتشاش و آشوب کشاندند به شدت محکوم کنند.</p>
      <p> </p>
      <p>
        <b>مازندران</b>
      </p>
      <p>به گزارش <a href="http://www.bloghnews.com/">بلاغ</a>، بار دیگر ملت شریف و ولایتمدار دیار علویان، در روزهای پس از فتنه و آشوبِ ارازل و اوباش و اغتشاشگران که با استفاده از اعتراض‌های آرام مردمی و تحت آموزش ها و حمایت های مستقیم امپریالیسم بین الملل به امنیت و ارزشهای ملت بزرگ ایران دست درازی و اهانت کردند، با فریادی رسا و خروشان، فضای استان‌مان را غرق طنین حمایت از آرمان‌های مقدس امام راحل(ره) و مقام معظم رهبری کرده و با جوشش عظیم حضور خود صحنه‌های غرور آفرین و حماسه ای دیگر را خلق کردند.<br/><br/>استکبار جهانی به سرکردگی آمریکای جنایتکار و عوامل منحوس رژیم صهیونیستی و عمال غربی و سعودی با همکاری اوباش داخلی که به خیال واهی خود هر از گاهی می پندارند که با توطئه و دسیسه می‌توانند در صفوف راسخ و خلل ناپذیر امت واحده رخنه و شکافی ایجاد نمایند ، بار دیگر با یاس و وناامیدی مجبور به ترک صحنه گردیدند.<br/><br/>متاسفانه در وقایع تلخ روزهای گذشته شاهد بودیم که عده قلیلی از فریب خوردگان و اوباش با ایجاد اغتشاش و جو ناامنی فضای جامعه را متاثر از هنجار شکنی و ناآرامی نمودند.</p>
      <p>اما مانند گذشته، تدبیر مقام معظم رهبری و راهبری هوشمندانه معظم‌له و هوشیاری و بصیرت ملت انقلابی و ولایی ایران و جانفشانی نیروهای انقلابی و مدافعان حریم وطن و امنیت کشور همواره سدی در برابر توطئه های و فتنه های دشمنان شد.</p>
      <p>مسئول نمایندگی ولی فقیه در سپاه کربلا:</p>
      <p>
        <b>دشمن در تمامی توطئه‌ها و اغتشاشات شکست خورده است/مردم امروز مشت محکمی بر دهان استکبارگران و اشرار زدند</b>
      </p>
      <p>حجت‌الاسلام یدالله غلامی در راهپیمایی امنیت و اقتدار در ساری، اظهار کرد: مردم در راهپیمایی اقتدار و امنیت مشت محکمی بر دهان استکبارگران و اشرار زدند، استکبار جهانی هیچ‌گاه خیر مردم ایران را نمی‌خواهد.<br/> <br/>وی افزود: با استکبار جهانی هیچگاه نمی‌شود وارد مذاکره شد چون عمق دشمنی آنها با مسلمانان بسیار زیاد است، در چهار دهه گذشته انقلاب اسلامی دشمن تمام تلاش خود را برای براندازی کشور گذاشت، تحریم کرد، اغتشاش راه انداخت، جنگ ایجاد کرد و به تهاجم فرهنگی و شبیه خون فرهنگی روی آورد، راهبرد دشمن در اغتشاشات براندازی جمهوری اسلامی بوده است.<br/><br/>غلامی تصریح کرد: دشمن در تمامی توطئه‌ها و اغتشاشات شکست خورده است او در مذاکرات هسته‌ای می‌خواست قلب ایران اسلامی را هدف بگیرد، خوشبختانه ابرقدرت‌های جهانی رو به افول هستند، خاورمیانه و غرب آسیا قلب دنیا است و ایران توانسته قلب جهان را از تسخیر آمریکا خارج کند.<br/><br/>مسؤول نهاد نمایندگی ولی فقیه در سپاه کربلا  با اشاره به اینکه برجام تاکتیک دشمن بود تا برجام‌ها دوم و سوم را اجرا کند، بیان کرد: آنها می‌خواهند ایران اسلامی از گروه‌های مقاومت در منطقه حمایت نکند اما خودشان ۷ تریلیون در منطقه هزینه می‌کنند و نفت آسیا را به غارت می‌برند، دشمن با برجام می‌خواست ایران اسلامی را رو به افول بکشانند اما با درایت رهبری شکست خوردند.<br/><br/>وی تأکید کرد: ایران اسلامی در منطقه نفوذ اعتقادی و در قلب مسلمانان جهان قرار دارد، آمریکا تجربه شکست در هشت سال جنگ تحمیلی را دارد، با برجام و خارج شدن از آن می‌خواست موج نارضایتی را در کشور ایجاد کند، همه مردم باید بدانند رهبر معظم انقلاب کلیات طرح را حمایت کردند اما جزئیات آن بر عهده مسؤولان است که باید به خوبی اجرا کنند.<br/><br/>غلامی خاطرنشان کرد: همه مردم ما باید بدانند در قضایای اخیر رهبر انقلاب از اصل و کلیات طرح حمایت کرد که قاعده و سیره رهبری این است که مسؤولان را در روزهای آشوب و فتنه حمایت کند تا بتواند کشور را اداره کند.<br/> <br/>مسؤول نهاد نمایندگی ولی فقیه در سپاه کربلا گفت: جزئیات طرح سهمیه‌بندی بنزین به عهده مسؤولان بوده و هست، رهبری خواستار حل مشکلات و حل فشارهای مردم از مسؤولان شد، دموکراسی ما آشپرخانه‌ای نیست که برای بیگانه غذا سرو کند، دموکراسی ما طبیبانه است که شاید به مزاج مریض خوش نیاید اما به نفع اوست، که برای ما خیر و برکت به دنبال دارد.<br/><br/>وی اضافه کرد: پذیرفتن قطعنامه به مزاج برخی‌ها خوش نیامد ولی امروز همه راز تصمیمات را که چگونه برای ما پیروزی به ارمغان آورد، پذیرفتند، رهبری ما در حل مشکلات مردم در فشارهای اقتصادی تلاش می‌کنند تا برخی را در عرصه اقتصادی با سودجویی‌ها مردم را اذیت نکنند.<br/> <br/>غلامی در ادامه گفت: از نظر کارشناسان طرح اصلاح قیمت بنزین نباید در قیمت اجناس و تورم اثرگذار باشد البته در راستای عدم افزایش محصولات مسؤولان ما باید با جدیت تلاش و هوشمندانه عمل کنند که نکند تا نقد موضوع پیش آمده به دشمنان منتقل شود، منتقدان هم باید از سوءاستفاده نفوذی‌ها و اوباش باید باخبر بوده و مواظبت کنند.<br/><br/>وی افزود: مسؤولان، سیاسیون، شخصیت‌های حقیقی و حقوقی کشور باید از این ملت اطاعت از ولایت و گوش به فرمان بودن را یاد بگیرند چرا که در سراسر کشور سنگ تمام گذاشتند، به‌خصوص در مازندران مردم خودشان، شهیدان، بزرگان مسؤولان‌شان را رو سفید کردند.<br/> <br/>مسؤول نهاد نمایندگی ولی فقیه در سپاه کربلا یادآور شد: ملت با بصیرت و انقلابی ما حاضر نمی‌شوند از انقلاب‌شان صرف‌نظر کنند در این راه می‌مانند تا اصل انقلاب با امنیت حفظ بماند.<br/><br/>مسئول نمایندگی ولی فقیه در سپاه کربلا در پایان گفت: انتظار ما از مردم این است که امروز همان‌طور که با بصیرت ایستاده‌اید با همین نگاه با دشمنان داخلی هر کجا که هستند مقابله کنید و با فریاد مرگ بر فتنه‌گر بر دهان‌شان بزنید.</p>
      <p> </p>
      <p>در راستای حمایت از منویات رهبری معظم انقلاب، امروز یکشنبه سوم آذر نوبت مردمان دیار علویان بود تا با حضور گسترده و انقلابی در سراسر استان و در حمایت از نظام مقدس جمهوری اسلامی برگ زرین دیگری در تاریخ ولایتمداری و ولایت باوری رقم زند و با حضوری مقتدرانه و فعال، پاسخ کوبنده ای به دشمنان خارجی و ایادی داخلی و خائنان دادند.<br/><br/>مردم آگاه و ولایتمدار در مازندران، امروز با مشت‌های گره کرده و با سر دادن شعار‌های مرگ بر آمریکا، مرگ بر اسراییل، مرگ بر آشوبگر، آمده‌اند تا با اعلام برائت از اغتشاشگران، انزجارشان را از اقدامات خبیثانه آشوبگران اعلام و از امنیت و اقتدار کشور حمایت کنند.<br/> <br/>مردم مرکز استان یک‌بار دیگر به میدان آمدند تا به دشمنان و فتنه‌انگیزان اعلام کنند که از آرمان‌های انقلاب اسلامی پا پس نمی‌گذارند.<br/><br/>این راهپیمایی هم‌زمان با هفته بسیج، با حضور پرشور مردم ولایت‌مدار شهرستان ساری و بسیجیان همیشه در صحنه از میدان شهید قاسمی شروع و به صحن امامزاده یحیی ساری ختم شد.<br/><br/>حضور گرم مردم ساری در راهپیمایی امنیت و اقتدار موجب شد تا سرمای شدید هوا کمتر خودنمایی کند، در بین مردم حاضر در صفوف راهپیمایی کودکان و نوجوانانی به چشم می‌خورند آمدند تا به دعوت رهبر این انقلاب لبیک بگویند.<br/><br/> مازندرانی‌ها امروز حماسه مشت‌های گره‌کرده‌شان را در حالی به منصه ظهور و بروز گذاشتند که شعارشان مرگ بر فتنه‌گر، مرگ بر آمریکا، مرگ بر اسرائیل و جانم فدای رهبر بود تا یک‌بار دیگر نشان دهند که خط و صف خود را از فتنه گران و آشوب‌طلبان جدا ساخته‌اند و منویات رهبر معظم انقلاب اسلامی سرلوحه آنان است.<br/> <br/>«ما همه باهم هستیم؛ پشت ولایت هستیم» و «ما با ولایت زنده‌ایم تا زنده‌ایم رزمنده‌ایم» از دیگر شعارهای راهپیمایان مازندرانی در راهپیمایی امروز است.<br/> <br/>مردم انقلابی و ولایتمدار استان مازندران بار دیگر به میدان آمدند تا تجدیدعهد و پیمانی دوباره با، ولی امر زمان خود امام خامنه‌ای بستند و از سخنان و بیانات حکیمانه رهبر معظم انقلاب حمایت خود را اعلام کنند و مشت محکمی بر دهان یاوه‌گویان و فتنه گران بکوبند.<br/> <br/>مردم دیار علویان با برگزاری این راهپیمایی با صدایی رسا به معاندان و اغتشاشگران و فتنه گران گفتند که حامی اقتدار، عزت و امنیت کشورشان هستند به احدی اجازه نمی‌دهند این امنیت و آسایش را در جامعه خدشه‌دار کنند.</p>
      <p>یکی از شهروندان ساروی حاضر در این راهپیمایی با بیان اینکه مردم پای نظام و ولایت‌فقیه ایستادند و از نظام و کشور دفاع می‌کنند گفت: مردم ما بارها در بزنگاه‌های مختلف نشان داده‌اند که برای تحقق اهداف انقلابشان جان هم می‌دهند.<br/> <br/>محمد جوادیان به ایستادگی مردم و پشتیبانی‌شان از ولایت‌فقیه اشاره کردوافزود: رهبر معظم انقلاب اسلامی خط قرمز و فصل‌الخطاب ما هستند چراکه با هوشیاری و درایت توانستند بابیان چند جمله کوتاه کشتی انقلاب را به‌خوبی در این روزهای طوفانی هدایت کنند.<br/> <br/>مجید احمدی دیگر شهروند قائم شهری بابیان اینکه امروز مردم ما بار دیگر در میدان حضور دارند تا بگویند که دشمنان هیچ غلطی نمی‌توانند کنند، گفت: یک مطالبه درون اقتصادی هیچ ارتباطی به دشمنان و معاندان ندارد، ممکن است در درون کشورمان اختلاف‌نظرهایی وجود داشته باشد که در درون هر خانواده‌ای نیز پیش می‌آید اما این دلیل نمی‌شود که دیگر کشورها به خود اجازه دخالت و سوءاستفاده دهند.<br/> <br/>یکی از شهروندان آملی نیز در این راهپیمایی با محکوم کردن اغتشاشگران گفت: فتنه گران باید بدانند در اغتشاشات جز به این که به خود ضربه زدند چیزی عاید آن‌ها نشد و در این راه نقشه‌های دشمن نیز نقش بر آب شد.<br/>حسین اقبالی افزود: مردم آمل بار دیگر نشان دادند که توطئه های دشمنان در این کشور کارساز نبوده و همواره به شکست خواهد انجامید.</p>
      <p>وی با اشاره به اینکه مشکلات اقتصادی زیاد است اما این به معنی دل کندن مردم از نظام اسلامی و ولایت فقیه نبوده و تا پای جان مقابل مشکلات خواهند ایستاد اظهارداشت: مردم به هیچ عنوان با افرادی که به دنبال اغتشاش، آشوب و تخریب اموال عمومی هستند همراهی نکرده و نمی‌کنند.<br/> <br/>فاطمه یونسی دیگر شهروند نکایی نیز گفت: مردم همیشه درصحنه کشورمان در برابر حفاظت از انقلاب تاکنون جانفشانی‌های بسیار زیادی کردند و مسئولان باید قدردان این موضوع باشند و برای رفع مشکلات اقتصادی مردم تمام تلاش خود را به کار گیرند.</p>
      <p> </p>
      <figure>
        <img src="http://newsroom.dana.ir/content/upload/2bd7c3f8-1439-4eb7-9dcb-3a0dacb2b798.jpg"/>
      </figure>
      <figure>
        <img src="http://newsroom.dana.ir/content/upload/27e91d94-26a0-446c-bf1c-ad74cd6bf52e.jpg"/>
      </figure>
      <figure>
        <img src="http://newsroom.dana.ir/content/upload/b0564361-079c-49b7-83d7-d4788823a4eb.jpg"/>
      </figure>
      <figure>
        <img src="http://newsroom.dana.ir/content/upload/9a6d688c-91b1-445e-8054-1835338b9312.jpg"/>
      </figure>
      <figure>
        <img src="http://newsroom.dana.ir/content/upload/54a5df9b-47d0-4b00-a221-7eb021c688ef.jpg"/>
      </figure>
      <p> </p>
      <p>
        <b>کرمانشاه</b>
      </p>
      <p>به گزارش<a href="http://www.mersadnews.ir/"> شبکه اطلاع رسانی مرصاد</a>، راهپیمایی حمایت از اقتدار و امنیت کشور صبح امروز یکشنبه سوم آذرماه با حضور گسترده مردم ولایتمدار و انقلابی کرمانشاه برگزار شد و در آن مردم انزجار خود را از هرگونه ناامنی و اغتشاش در کشور اعلام کردند.</p>
      <p>مردم کرمانشاه راهپیمایی خود را از چهارراه مدرس آغاز و تا میدان آزادی ادامه دادند؛ آنها آمده بودند تا بگویند با وجود شرایط سخت اقتصادی و تحریم های ناجوانمردانه همچنان پشت نظام و رهبری ایستاده اند.</p>
      <p>از هر طیف و جناحی در این راهپیمایی باشکوه دیده می شد و همه یکصدا شعار سرمی دادند و ضمن مرزبندی با اشرار و اغتشاشگران بار دیگر بصیرت، هوشیاری و وفاداری خود به آرمانهای انقلاب را به رخ دشمنان این مرز و بوم کشیدند.</p>
      <p>حضور اقوام، مذاهب و اقشار مختلف مردم بابصیرت کرمانشاه در این تجمعات جلوه‌های خاصی به راهپیمایی حمایت از امنیت و اقتدار کشور در شهرهای مختلف استان کرمانشاه بخشیده بود.</p>
      <p>مرزنشینان انقلابی شهرستانهای استان کرمانشاه با وجود سرمای هوا به خیابانها آمدند تا ضمن تجدید بیعت با آرمانها صف خود را از آشوبگران جدا کرده و به حمایت از امنیت و اقتدار کشور تاکید کردند.</p>
      <p>کرمانشاهی‌ها نه تنها در صیانت از مرزهای جغرافیایی بلکه در حراست از آرمانهای والای انقلاب همواره پیشتاز بوده اند؛ مردم ولایتمدار استان با این تجمع اعلام کردند که همچون همیشه در صحنه حضور دارند و هیچگاه صحنه دفاع از نظام را خالی نمی‌کنند.</p>
      <p>مردم انقلابی کرمانشاه با سردادن شعارهای «مرگ بر آمریکا»، «انتقاد انتقاد حقوق ملت ماست»،«ملت بر اغتشاشگر»، «این همه لشکر آمده به عشق رهبر آمده» و... حساب خود را از آشوبگران جدا کردند، اما همچنان مطالبات به حق خود را کاملا رسا اعلام کردند تا نشان دهند راه و رسم اعتراض در یک جامعه مدنی آشوب و تخریب اموال عمومی نیست.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در کرمانشاه:</p>
      <p>
        <b>مسئولان بر عهد با ولایت و مردم پایبند باشند / دشمن به دنبال ایجاد اختلاف بین مسئولان است</b>
      </p>
      <p>حجت الاسلام شمس الله جلیلیان صبح امروز در تجمع باشکوه مردمی حمایت از امنیت و اقتدار کشور اظهار داشت: مردم ولایت مدار و همیشه در صحنه و صبور استان کرمانشاه علی رغم تمام مشکلات پشتیبان ولایت بوده و هستند.</p>
      <p>وی افزود: در راهپیمایی امروز از همه اقشار آمدند و با حضور با صلابت خود بار دیگر با آرمان های امام راحل، انقلاب و چهل سال اطاعت از ولایت تجدید بیعت کردند.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه بیان داشت: در حوادث اخیر آمریکا، سلطنت طلبان عیاش و بی غیرت پشت نقاب ها ایستاده و به عده ای اراذل و اوباش دلخوش کردند که به انقلاب ضربه بزنند.</p>
      <p>حجت الاسلام جلیلیان بیان داشت: اگر چهار نفر ناآگاه و جاهل شیشه ها را شکستند و به اموال عمومی آسیب زدند اینها از مردم نیستند بلکه عده ای فرصت طلب هستند که به خیال خام خود قصد ضربه زدن به انقلاب را داشتند که با بصیرت و هوشیاری مردم این نقشه ها نقش بر آب شد.</p>
      <p>وی گفت: اگر نگاهی به تاریخ آمریکا داشته باشیم خواهیم دید که آمریکا هیچ گاه  به این زبونی وخواری نبوده است، سخنان متناقض رییس جمهور دیوانه آمریکا،  شکست متوالی طرح های حمایت از اسراییل و تقابل با ایران اسلامی، بی نتیجه بودن هزینه های فراوان آنها و در معرض نابودی قرارگرفتن حیفا و تلاویو همه بیانگر این است که آمریکا ابهت گذشته را ندارد.</p>
      <p>مسئول دفتر نمایندگی ولی فقیه در استان کرمانشاه اظهار داشت: امروز شاهد آن هستیم که یک دو قطبی در جهان بین آمریکا و از سوی دیگر رهبر معظم انقلاب شکل گرفته است.</p>
      <p>حجت الاسلام جلیلیان تصریح کرد: دشمنان نقشه های خود را  نقش بر آب دیدند و خیال کردند می توانند بر اقدامات چند نفر از اراذل که اموال را مورد تهاجم قرار دادند موج سواری کنند و دنبال اهدافشان باشند.</p>
      <p>وی ایجاد اختلاف بین مسئولان و  ایجاد دو قطبی بین مردم و مسئولان را از اهداف دشمن برشمرد و بیان داشت: بار دیگر عنایت خداوند بود که با  نعمت ولایت  و رهبری حکیمانه، فرزانه و شجاعانه با قاطعیت تمام به میدان آمدند و توطئه دشمن خنثی شد.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه با اشاره به حمایت رهبر معظم انقلاب اسلامی از سران قوا گفت: رهبر انقلاب حکیمانه گره فتنه را گشودند و مردم نیز متوجه وظیفه خود شدند.</p>
      <p>حجت الاسلام جلیلیان تصریح کرد: رهبر معظم انقلاب اسلامی اجرای شتابزده و ناشیانه بنزین را پشتیبانی کردند و توطئه دشمنان بار دیگر خنثی شد.</p>
      <p>وی با تاکید بر اینکه در همان روزهای اول نیروهای انقلابی و مردمی صف خود را اشرار جدا کردند، بیان داشت:  صف اشرار از مردم رنج دیده از مسائل اقتصادی جدا است.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه عنوان کرد: قرار است سود سهمیه بندی بنزین سر سفره مردم رنج دیده مشخص باشد و مسئولان باید حواشان جمع باشد و بر عهد با ولایت و مردم پایبند باشند و نگذارند مردم در فشار و تنگنای اقتصادی باشند.</p>
      <p>حجت الاسلام جلیلیان گفت: مسئولان کاش با تدبیر بیشتری این طرح ها را ایجاد کنند.</p>
      <p> </p>
      <figure>
        <img src="http://newsroom.dana.ir/content/upload/dedf1f6d-88d4-4943-8b49-2dea56b63ed6.jpg"/>
      </figure>
      <figure>
        <img src="http://newsroom.dana.ir/content/upload/13dbc8bb-e114-4649-8279-020eadabf2c4.jpg"/>
      </figure>
      <figure>
        <img src="http://newsroom.dana.ir/content/upload/c48474b5-0147-4c94-a7cf-58402141470a.jpg"/>
      </figure>
      <figure>
        <img src="http://newsroom.dana.ir/content/upload/d109a68e-2f7c-4f74-8861-9d34a70850c4.jpg"/>
      </figure>
      <figure>
        <img src="http://newsroom.dana.ir/content/upload/b80af207-a954-4735-9c05-468cd60d19c0.jpg"/>
      </figure>
      <figure>
        <img src="http://newsroom.dana.ir/content/upload/c915be3f-54fd-4316-abe7-ddc1aa7c57f5.jpg"/>
      </figure>
      <figure>
        <img src="http://newsroom.dana.ir/content/upload/111ebe3e-a9b2-4890-ab18-e34631cf8cae.jpg"/>
      </figure>
      <figure>
        <img src="http://newsroom.dana.ir/content/upload/a7758f1a-17c0-43bc-92d7-8a574d163f29.jpg"/>
      </figure>
      <p>انتهای پیام/</p>
    </article>
  </body>
</html>