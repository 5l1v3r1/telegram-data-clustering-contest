<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-40-bin-konut-enerji-kimlik-belgeli-216093h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T14:18:19+00:00"/>
    <meta property="og:title" content="Bursa'da 40 bin konut enerji kimlik belgeli"/>
    <meta property="og:description" content="Türkiye genelinde Enerji Kimlik Belgesi bulunan bina sayısı 1 milyona yaklaşırken, Bursa'da söz konusu rakam 40 bin 805 olarak kaydedildi. "/>
  </head>
  <body>
    <article>
      <h1>Bursa'da 40 bin konut enerji kimlik belgeli</h1>
      <h2>Türkiye genelinde Enerji Kimlik Belgesi bulunan bina sayısı 1 milyona yaklaşırken, Bursa'da söz konusu rakam 40 bin 805 olarak kaydedildi. </h2>
      <address>
        <time datetime="2019-11-24T14:18:19+00:00">24 Nov 2019, 14:18</time>
      </address>
      <p>Enerji Kimlik Belgesi (EKB) olan binalar, sera gazı salınımını daha önceki yıllarda yapılan binalara oranla yüzde 60 azalttı.</p>
      <p>Çevre ve Şehircilik Bakanlığı yetkililerinden edinilen bilgiye göre, 2011'de uygulamaya alınan EKB, yapı ruhsatı alan tüm binalara, bu alanda uzmanlık eğitimi almış, yetkilendirilmiş mühendis ve mimarlar tarafından veriliyor. Ülke genelinde 5 bin 100 belge oluşturmaya yetkili firma bulunuyor ve bu firmalarda 6 bin 400 yetkili uzman görev alıyor. Mevcut veya yeni bina için EKB uzmanlığı almak isteyen firma ile kişiler, gerekli eğitimleri Çevre ve Şehircilik Bakanlığı'nın yetkilendirdiği kuruluşlardan alabiliyor. Ayrıca 1 Kasım 2017'den sonra düzenlenen kimlik belgeleri e-Devlet üzerinden de görülebiliyor. Ekim 2019 itibarıyla EKB düzenlenmiş bina sayısı 920 bine ulaşırken, bu binaların 150 bini eski, 770 bini ise 2011 sonrası yapılan binalardan oluşuyor. Eski binalara mantolama zorunluluğu bulunmuyor ancak EKB alınması yasal bir zorunluluk olarak uygulanıyor.</p>
      <p>
        <b>ÇEVRECİ BİNALAR ARTTI</b>
      </p>
      <p>En çok EKB'li bina 165 bin 983 ile İstanbul'da yer alırken, bunu 87 bin 806 ile Ankara ve 71 bin 278 ile İzmir takip ediyor. Bursa ise 40 bin 805 bina ile dördüncü sırada bulunuyor. Bursa'yı 38 bin 135 ile Antalya, 35 bin 709 ile Kocaeli, 31 bin 502 ile Muğla, 27 bin 182 ile Konya, 25 bin 487 ile Eskişehir ve 23 bin 968 ile Balıkesir izliyor. Bakanlık tarafından zorunlu hale getirilen EKB, ülke genelinde çevreci binaların sayısının artmasını, sera gazı salınımının azaltılmasını sağladı. Bu kapsamda ülke genelinde 2011 yılından sonra inşa edilen 770 bin bina, sera gazı salınımını daha önceki yıllarda yapılan binalara oranla yüzde 60 azalttı.</p>
      <p>
        <b>EKB NEDİR?</b>
      </p>
      <p>EKB, binalarda enerji ile enerji kaynaklarının etkin ve verimli kullanılmasını, enerji israfının önlenmesini, çevrenin korunmasını sağlamak için asgari olarak binanın enerji ihtiyacı ve enerji tüketim sınıflandırması, sera gazı salımı seviyesi, yalıtım özellikleri, ısıtma veya soğutma sistemlerinin verimiyle ilgili bilgileri içeriyor. Buzdolabı, çamaşır makinesi gibi beyaz eşyalardaki ya da klimalardaki enerji performans sınıflandırmaları artık binalar için de geçerli kabul ediliyor. A sınıfı en verimli, G sınıfı en düşük verimli seviyeyi belirtiyor.</p>
    </article>
  </body>
</html>