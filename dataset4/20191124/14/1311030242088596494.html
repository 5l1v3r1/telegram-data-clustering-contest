<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626082/%E0%A6%9C%E0%A7%87%E0%A6%B2%E0%A6%BE-%E0%A6%93-%E0%A6%89%E0%A6%AA%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%A4%E0%A6%A8%E0%A7%8D%E0%A6%A4%E0%A7%8D%E0%A6%B0-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE-%E0%A6%95%E0%A7%87%E0%A6%A8%E0%A7%8D%E0%A6%A6%E0%A7%8D%E0%A6%B0-%E0%A6%B8%E0%A7%8D%E0%A6%A5%E0%A6%BE%E0%A6%AA%E0%A6%A8%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T14:02:00+00:00"/>
    <meta property="og:title" content="জেলা ও উপজেলায় স্বতন্ত্র পরীক্ষা কেন্দ্র স্থাপনে নির্দেশ কেন নয়"/>
    <meta property="og:description" content="পিইসি, জেএসসি, এসএসসি, এইচএসসি, ডিগ্রিসহ পাবলিক ও বিভিন্ন নিয়োগ পরীক্ষায় জেলা-উপজেলা সদরে স্বতন্ত্র পরীক্ষা কেন্দ্র স্থাপনের নির্দেশ কেন দেওয়া হবে না, তা জানতে চেয়ে রুল দিয়েছেন হাইকোর্ট।"/>
  </head>
  <body>
    <article>
      <h1>জেলা ও উপজেলায় স্বতন্ত্র পরীক্ষা কেন্দ্র স্থাপনে নির্দেশ কেন নয়</h1>
      <address><time datetime="2019-11-24T14:02:00+00:00">24 Nov 2019, 14:02</time> by <a rel="author">নিজস্ব প্রতিবেদক, ঢাকা</a></address>
      <p>পিইসি, জেএসসি, এসএসসি, এইচএসসি, ডিগ্রিসহ পাবলিক ও বিভিন্ন নিয়োগ পরীক্ষায় জেলা-উপজেলা সদরে স্বতন্ত্র পরীক্ষা কেন্দ্র স্থাপনের নির্দেশ কেন দেওয়া হবে না, তা জানতে চেয়ে রুল দিয়েছেন হাইকোর্ট।</p>
      <p>এক রিটের প্রাথমিক শুনানি নিয়ে বিচারপতি এফ আর এম নাজমুল আহাসান ও বিচারপতি কে এম কামরুল কাদেরের সমন্বয়ে গঠিত হাইকোর্ট বেঞ্চ আজ রোববার এ রুল দেন। শিক্ষা সচিব, গণপূর্ত সচিব ও জাতীয় বিশ্ববিদ্যালয়ের পরীক্ষা নিয়ন্ত্রকসহ বিবাদীদের চার সপ্তাহের মধ্যে রুলের জবাব দিতে বলা হয়েছে।</p>
      <p>সুপ্রিম কোর্টের আইনজীবী সরদার জাকির হোসেন গত আগস্টে ওই রিটটি করেন। আদালতে রিটের পক্ষে তিনি নিজেই শুনানি করেন। রাষ্ট্রপক্ষে ছিলেন সহকারী অ্যার্টনি জেনারেল এম সাইফুল আলম।</p>
      <p>পরে সরদার জাকির হোসেন প্রথম আলোকে বলেন, সরকারি কোটালিপাড়া ইউনিয়ন ইন্সটিটিউশন কেন্দ্রে পিইসি, জেএসসি, এসএসসি, এইচএসসি ও ডিগ্রি তিনটি বর্ষের পরীক্ষা হয়। ফলে বছরজুড়ে শিক্ষা প্রতিষ্ঠানটিতে ক্লাস বন্ধ থাকে। অন্যান্য জেলা-উপজেলা সদরের শিক্ষা প্রতিষ্ঠানেও পরীক্ষা হওয়ার কারণে ক্লাস হয় না। এতে শিক্ষার্থীরা ক্ষতির মুখে পরছে। সংবিধান অনুসারে শিক্ষার্থীদের শিক্ষার অধিকার আছে এবং একজনের শিক্ষার জন্য অপরজনের শিক্ষাকে ক্ষতিগ্রস্ত করা যাবে না-এসব যুক্তিতে রিটটি করা হয়।</p>
    </article>
  </body>
</html>