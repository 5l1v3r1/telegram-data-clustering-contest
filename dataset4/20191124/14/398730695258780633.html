<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/per-hakan-borjesson-mitt-basta-kop-var-en-drink-i-baren-till-kvinnan-som-blev-min-fru/"/>
    <meta property="og:site_name" content="DN.SE"/>
    <meta property="article:published_time" content="2019-11-24T14:06:45+00:00"/>
    <meta property="og:title" content="Per Håkan Börjesson: Lotter är den sämsta affären du kan göra"/>
    <meta property="og:description" content="Företagsledaren och investeraren Per Håkan Börjesson är vd för Investment AB Spiltan."/>
  </head>
  <body>
    <article>
      <h1>Per Håkan Börjesson: Lotter är den sämsta affären du kan göra</h1>
      <address><time datetime="2019-11-24T14:06:45+00:00">24 Nov 2019, 14:06</time> by <a rel="author" href="https://www.dn.se/av/ida-yttergren/" target="_blank">Ida Yttergren</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/16/ed010201-1e00-4c6c-8fe3-050afa014213/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 1 av 2</b>
            <cite>Foto: Johan Ruterhagen</cite>
          </figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/db882ca6-03ee-4139-8556-79c5cf6264cc/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Per Håkan Börjesson</figcaption>
        </figure>
      </slideshow>
      <p>
        <b>Företagsledaren och investeraren Per Håkan Börjesson är vd för Investment AB Spiltan. Han har skrivit flera böcker om hur man blir rik, bland annat ”Så här blir du miljonär i hängmattan”. </b>
      </p>
      <p>
        <b>Hur bor du?</b>
      </p>
      <p>– I en bostadsrätt i Stockholms innerstad.</p>
      <p>
        <b>Vad sparar du till?</b>
      </p>
      <p>– Första bostaden till mina ofödda barnbarn. Då kan man vara långsiktig även när man är 65 år.</p>
      <p>
        <b>Ditt bästa köp?</b>
      </p>
      <p>– En drink i baren på hotell Continental i Örebro till min blivande hustru. Vi är fortfarande gifta 30 år senare.</p>
      <p>
        <b>Ditt sämsta köp?</b>
      </p>
      <p>– Jag spekulerade i att samlarfrimärken skulle gå upp i värde i slutet av 1980-talet. Några år senare var det ingen som var intresserad av frimärken längre. (Att spekulera är att köpa något som man tror någon vill betala mer för i framtiden, att investera är att köpa något som ger löpande intäkter).</p>
      <p>
        <b>Vad lägger du mest pengar på?</b>
      </p>
      <p>– Resor, god mat och vin, gärna i sällskap med andra. Upplevelser och umgänge med familj och vänner ger minnen för livet.</p>
      <p>
        <b>Vad gjorde du med din första lön?</b>
      </p>
      <p>– År 1980 köpte jag andelar i Expressway Health &amp; Tennis Club i New York som senare gick i konkurs. Om jag i stället köpt aktier i Warren Buffetts Berkshire Hathaway hade dessa varit värda flera miljoner i dag.</p>
      <figure>
        <img src="https://cached-images.bonnier.news/cms30/UploadedImages/2019/11/16/af33cf78-c94c-4d78-80b5-0e0da58b2a72/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Per Håkan Börjesson<cite>Foto: Spiltan</cite></figcaption>
      </figure>
      <p>
        <b>Har du något du lägger mer pengar på än du känner att du kanske borde?</b>
      </p>
      <p>– Nej, jag lever ungefär samma liv som tidigare även om ekonomin har förbättrats.</p>
      <p>
        <b>Hur stor del av din inkomst lägger du på boendet?</b>
      </p>
      <p>– Ungefär 35 procent men historiskt har värdeökningen på bostaden varit en god affär. </p>
      <p>
        <b>Hur länge skulle du klara dig om du slutar jobba?</b>
      </p>
      <p>– Jag kommer aldrig att sluta arbeta. Att gå i pension är farligt för hälsan.</p>
      <p>
        <b>Har du tagit smålån?</b>
      </p>
      <p>– Aldrig.</p>
      <p>
        <b>Köper du lotter? Spelar du på andra spel, i så fall vad?</b>
      </p>
      <p>– Lotter är den sämsta affären du kan göra. I bästa får du tillbaka 50 procent av vad du satsat i vinster. Det enda undantaget är lotterier på välgörenhetsevenemang när de skänkta vinsterna ibland är mer värda än lotteriintäkterna.</p>
      <p>
        <b>Vad impulsköper du?</b>
      </p>
      <p>– Kvällstidningar. Journalistiken är inte så bra men den är underhållande. Det är också intressant att få reda på vad andra läser.</p>
      <p>
        <b>Hur ofta tar månadslönen slut innan månaden är slut?</b>
      </p>
      <p>– Aldrig. Jag har alltid likvida medel tillgängliga om jag skulle behöva. Men kommer från Västergötland där vi säger ”lite räcker, mycket går åt” så köper aldrig dyra prylar. Det finns alltid någon som har finare.</p>
      <p>
        <b>Vad skulle du göra om du oväntat fick 100 miljoner kronor?</b>
      </p>
      <p>– Starta en stiftelse som skulle utbilda svenska folket i långsiktigt sparande. Det är faktiskt sant att alla svenskar kan bli miljonärer.</p>
      <p>
        <b>Vad skulle du ge dina barn för ekonomiska råd?</b>
      </p>
      <p>– Se till att kostnaderna är lägre än intäkterna varje månad och spara till exempel 10 procent när pengarna kommer in. Spara antingen långsiktigt i aktier, passiva indexfonder med låga avgifter eller i aktiva fonder som verkligen är aktiva.</p>
      <p>
        <b>Pensionssparar du? Hur?</b>
      </p>
      <p>– Ja. Inkomstpension som är en räntefordran på svenska staten, PPM-sparande i Spiltan fonder och tjänstepension via arbetet i Spiltans gemensamma pensionsstiftelse.</p>
    </article>
  </body>
</html>