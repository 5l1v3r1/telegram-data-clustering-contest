<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pocet-zakazek-loni-vzrostl-69-procentum-pokryvacu-a-klempiru-v-cr/1824665?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T14:11:00+00:00"/>
    <meta property="og:title" content="Počet zakázek loni vzrostl 69 procentům pokrývačů a klempířů v ČR"/>
    <meta property="og:description" content="Praha - Počet zakázek loni meziročně vzrostl 69 procentům pokrývačů a klempířů v Česku. Proti roku 2017 tento podíl klesl o tři procentní body. Zhruba čtvrtině loni zakázky stagnovaly, pět procent řemeslníků vykázalo pokles. Vyplývá to z průzkumu portálu krytiny-strechy.cz, kterého se zúčastnila necelá stovka střechařských firem z České republiky."/>
  </head>
  <body>
    <article>
      <h1>Počet zakázek loni vzrostl 69 procentům pokrývačů a klempířů v ČR</h1>
      <address><time datetime="2019-11-24T14:11:00+00:00">24 Nov 2019, 14:11</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Počet zakázek loni meziročně vzrostl 69 procentům pokrývačů a klempířů v Česku. Proti roku 2017 tento podíl klesl o tři procentní body. Zhruba čtvrtině loni zakázky stagnovaly, pět procent řemeslníků vykázalo pokles. Vyplývá to z průzkumu portálu <a href="https://www.krytiny-strechy.cz/technicke_info-k-navrhovani-strech/stresni-krytiny/22098-jak-se-meni-trh-v-oboru-strech-a-stresnich-krytin-a.html#.XdZHZ9WLrDd">krytiny-strechy.cz</a>, kterého se zúčastnila necelá stovka střechařských firem z České republiky.</p>
      <p>Nejčastěji měli zákazníci zájem o pálené tašky, kterým patřilo 24 procent trhu. Následovaly plechové tašky se 17 procenty. Betonové tašky měly podíl 16 procent. Zbytek patřil trapézovým plechům, plastovým šablonám nebo asfaltovým šindelům. O rok dříve měly největší podíl plechové tašky.</p>
      <p>Střešní krytiny pokrývači a klempíři nejvíce používali na opravu střechy v rodinných domech (40 procent). Dalších 28 procent při novostavbách rodinných domů. Opravám střech bytových domů patřilo 14 procent, 12 procent připadalo na opravu střechy v průmyslových objektech.</p>
      <p>Podle pokrývačů a klempířů bylo pro třetinu zákazníků nejdůležitějším faktorem při nákupu střešní krytiny doporučení, 32 procent vybíralo podle ceny, necelá pětina podle kvality a 12 procent podle referencí. Zatímco cenové kritérium mělo podobnou váhu jako předloni, výběr podle doporučení meziročně stoupl téměř o deset procentních bodů.</p>
      <p>Tři čtvrtiny zákazníků si podle průzkumu nechaly loni dělat střechu na klíč, zbytek si pořídil materiál ve vlastní režii.</p>
      <p>Téměř dvě třetiny firem a řemeslníků měly zakázky do 50 kilometrů od svého sídla, jen osm procent firem bylo ochotno přijmout zakázky do 200 kilometrů. Ochota dojíždět za prací po celé zemi zůstala meziročně zhruba stejná.</p>
      <p>Podle odhadu provozovatele portálu krytiny-strechy.sz Martina Smutného v Česku aktivně působí 5000 pokrývačských a klempířských firem, ve kterých pracuje asi 12.000 lidí. Výrobců střešních krytin je podle něj zhruba stovka a zaměstnávají kolem 5000 lidí. Největšími výrobci jsou Bramac a Wienerberger se značkou Tondach s ročním obratem kolem miliardy korun. S odstupem následují firmy Satjam, KM Beta, Lindab nebo Ruukki.</p>
    </article>
  </body>
</html>