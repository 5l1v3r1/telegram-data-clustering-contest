<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291625,kim-kardashian-wspomina-met-gale-2013-wszyscy-smiali-sie-z-jej-sukni"/>
    <meta property="og:site_name" content="na:Temat"/>
    <meta property="article:published_time" content="2019-11-24T14:57:10+00:00"/>
    <meta property="og:title" content="&quot;Płakałam przez całą drogę do domu&quot;. Kim Kardashian wspomina swoją niesławną suknię-kanapę"/>
    <meta property="og:description" content="Minęło sześć lat, ale ona wciąż nie może o tym zapomnieć. Kim Kardashian West wyznała, że żarty z jej słynnej kwiecistej sukni z Met Gali, kreacji nazywanej czule &quot;kanapą&quot;, doprowadziły ją do łez. Kim nie darował nawet nieżyjący już komik i aktor Robin Williams."/>
  </head>
  <body>
    <article>
      <h1>"Płakałam przez całą drogę do domu". Kim Kardashian wspomina swoją niesławną suknię-kanapę</h1>
      <address><time datetime="2019-11-24T14:57:10+00:00">24 Nov 2019, 14:57</time> by <a rel="author">Aleksandra Gersz</a></address>
      <p>Minęło sześć lat, ale ona wciąż nie może o tym zapomnieć. Kim Kardashian West wyznała, że żarty z jej słynnej kwiecistej sukni z Met Gali, kreacji nazywanej czule "kanapą", doprowadziły ją do łez. Kim nie darował nawet nieżyjący już komik i aktor Robin Williams.<br/><br/><br/><a href="https://natemat.pl/248923,kim-kardashian-studiuje-prawo-tak-przynajmniej-stwierdzil-kanye-west">Kim Kardashian West</a> ma już w show biznesie niezagrożoną pozycję, ale nie zawsze tak było. Jeszcze kilka lat temu była bardziej celebrytką znaną z reality show i sekstaśmy, niż gwiazdą i globalnym fenomenem. A to oznaczało, że była doskonałym celem nie tylko dla internetowych hejterów, ale również dla żądnych krwi mediów.<br/><br/>Tak było w 2013 roku, kiedy Kim pojawiła się na Met Gala – jednym z najbardziej prestiżowych wydarzeń w świecie mody. Kardashian jest teraz jego stałym gościem, ale wtedy, sześć lat temu, pojawiła się na tym ekstrawaganckim balu w Metropolitan Museum of Art w Nowym Jorku, jedynie jako osoba towarzysząca swojego przyszłego męża, rapera <a href="https://natemat.pl/272419,kim-kardashian-i-kanye-west-maja-czwarte-dziecko-surogatka-urodzila-syna">Kanye Westa</a>.</p>
      <figure>
        <iframe src="https://www.youtube.com/embed/-M2c5SDJzNo" width="780" height="439" data-service="Youtube" scrolling="no"/>
      </figure>
      <p>– Kanye występował na gali, ale nie zostałam zaproszona osobiście. Byłam tylko jego plus jeden. I nie miałam z tym problemu, bo tak naprawdę nigdy nie marzyłam, że będę na Met Ball. Wiem, że wtedy nikt tak naprawdę mnie tam nie chciał – wspominała w internetowym wywiadzie dla "Vogue". Kardashian miała jednak problem z czymś innym – krytyką jej sukienki.<br/><br/>Celebrytka, który była wtedy w ósmym miesiącu ciąży, pojawiła się bowiem na gali w długiej sukni Givenchy w kwiaty. Internauci i portale plotkarskie miały używanie, powstało tysiące memów. Mówiono, że kreacja wygląda jak obicie kanapy, nazywano nawet Kim "wielorybem". Kardashian była załamana.</p>
      <figure>
        <img src="https://cdn.natemat.pl/ed38a916a890770e924d40824ac81c2c,1600,1600,0,0.jpg"/>
        <figcaption>
          <cite>Fot. Screen z Twittera</cite>
        </figcaption>
      </figure>
      <p>– Byłam w zaawansowanej ciąży, bardzo opuchnięta i rozdęta. (...) Płakałam przez całą drogę do domu, bo po prostu nie mogłam w to uwierzyć. Wszystkie te memy były o mnie i tej kanapie. Chyba nawet Robin Williams napisał na Twitterze, że wyglądam jak pani Doubtfire... Po prostu płakałam – wyznała Kardashian. Na szczęście te czasy Kim ma już za sobą – teraz jej kreacje na Met Gali robią furorę.<br/><br/><br/><i>źródło: <a href="https://www.youtube.com/watch?v=8Knj8-MKFn8">Vogue</a></i></p>
    </article>
  </body>
</html>