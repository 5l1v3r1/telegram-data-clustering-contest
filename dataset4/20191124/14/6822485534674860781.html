<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T14:50:00+00:00"/>
    <meta property="og:title" content="واریز نشدن یارانه بنزینی؛ دولت اشتباه می‌کند یا مردم؟"/>
    <meta property="og:description" content="به گزارش"/>
  </head>
  <body>
    <article>
      <h1>واریز نشدن یارانه بنزینی؛ دولت اشتباه می‌کند یا مردم؟</h1>
      <address>
        <time datetime="2019-11-24T14:50:00+00:00">24 Nov 2019, 14:50</time>
      </address>
      <p>سومین مرحله از واریز یارانه بنزینی دولت نیز به پایان رسید اما ظاهرا مشکلات اجرایی این طرح تازه آغاز شده است.</p>
      <p>به گزارش <b>الف</b> پس از گرانی بنزین در بامداد ۲۴ آبان قیمت هر لیتر بنزین سهمیه‌ای به ۱۵۰۰ تومان و قیمت هر لیتر بنزین آزاد هم به سه هزار تومان رسید.</p>
      <p>براساس اعلام سازمان برنامه و بودجه ۲۹ تا ۳۰ هزار میلیارد تومان درآمد حاصل از افزایش قیمت بنزین بین  ۱۸ میلیون خانوار (۶۰ میلیون نفر) تقسیم می‌شود. </p>
      <p>پس از افزایش قیمت بنزین، رئیس سازمان برنامه و بودجه گفت: از محل افزایش قیمت بنزین ۲۹ تا ۳۰ هزار میلیارد تومان درآمد خواهیم داشت که ظرف کمتر از ۱۰ روز به حساب خانوارهای واجد شرایط پرداخت می‌شود.</p>
      <p>پس از گذشت سه روز از افزایش قیمت بنزین سخنگوی دولت در نشست با اصحاب رسانه از واریز یارانه کمک معیشت خانوارها خبر داد و گفت:  این یارانه در سه مرحله ، دوشنبه ۲۷ آبان، مرحله دوم، پنجشنبه ۳۰ آبان و مرحله سوم شنبه دوم  آذر پرداخت می‌شود. </p>
      <p>به گفته ربیعی کمک معیشتی دولت برای خانوار پنج نفر و بیشتر ۲۰۵ هزار تومان در نظر گرفته شده و به خانوار یک نفره  نیز از ۵۵ هزارتومان اختصاص یافته است.</p>
      <p>سازمان برنامه و بودجه کشور پیش از این اعلام کرده بود که سهم خانوار دو نفره ۱۰۳ هزار تومان، خانوار سه نفره ۱۳۸ هزار تومان و خانوار چهار نفره ۱۷۲ هزارتومن است و برای خانوارهای پنج نفره و بیشتر نیز ۲۰۵ هزار تومان یارانه پیش‌بینی شده است. </p>
      <p>به گفته سخنگوی دولت کارگران، بازنشستگان، معلمان، نیروهای تامین اجتماعی، عشایر و افراد وابسته به صندوق‌ها و حقوق‌بگیران ثابت مشمول دریافت یارانه نقدی هستند. این نکته ای است که در اظهارات سخنگوی ستاد حذف یارانه پردرآمدها نیز شنیده شد. به گفته وی: «فرایند شناسایی خانوارهای مشمول طرح کمک معیشتی تا حد زیادی مشابه خانوارهای مشمول دریافت یارانه نقدی است. به این صورت که بر اساس داده‌های پایگاه اطلاعات رفاه ایرانیان و از طریق آزمون وسع، خانوارها به ترتیب از کم درآمدترین تا پردرآمدترین طبقه‌بندی شده و هفت دهک کم درآمد برای دریافت کمک معیشتی دولت مد نظر قرار خواهند گرفت. شنیده‌های دنیای اقتصاد در روزهای اخیر نیز نشان می‌داد که متر شناسایی، مجموعه‌ اطلاعات از دارایی‌های مالی و سرمایه‌ای افراد، همچون ارزش و تعداد املاک، ارزش و تعداد خودرو، گردش حساب سالانه و میزان تراکنش‌های مالی ماهانه است. در کنار این ها، برخی شاخص‌ها همچون تعداد سفرهای خارجی در سال نیز احتمالا در شناسایی افراد غیرمشمول دخیل خواهد بود.»</p>
      <p>نکته ای که در زمان اعلام جزییات طرح حمایت معیشتی دولت مورد تاکید قرار گرفت عدم ارتباط این یارانه با یارانه ماهیانه‌ ای است که پس از اجرای طرح هدفمندی رسانه ها به مشمولان این طرح پرداخت می شود.</p>
      <p>هر چند به طور طبیعی یکی از راه های شناسایی ۶۰ میلیون نفری که یارانه معیشتی باید به حساب آنها وارد شود در نظر گرفتن همان کسانی است که در حال حاضر یارانه  قبلی را دریافت می ‌کنند اما علیرغم این موضوع از صبح امروز که واریز مرحله سوم این یارانه به اتمام رسیده است گزارشات متعدد مردمی از این نکته حکایت می‌کند که برای بسیار از یارانه بگیرها یارانه معیشتی دولت واریز نشده.</p>
      <p>مخاطبان الف نیز در پیام های متعددی به این موضوع اشاره کرده اند:</p>
      <p>
        <b>قطع هست ساعت ۱۱ و ۳۴ دقیقه یکشنبه</b>
        <br/>
        <b>بعد از وارد کردن کد ملی مدام میپرسه ثبت نهایی شماره تلفن همراه .. و هرچی شماره تلفن وارد میکنم باز هم همینو میپرسه ! سامانه داغانه</b>
      </p>
      <p>
        <b>*6369*1*codemeli*1#</b>
        <br/>
        <b>سامانه افتضاحیه. شامل چندین مرحله هر کدام با احتمال قطعی بالا. من خیلی طول کشید تا بتونم شماره ملی را ثبت کنم</b>
      </p>
      <p>
        <b>این چطور پرداخت به 60 ملیون نفره که من حداقل بگیر و پدر بازنشسته ام با حقوق زیر 2 ملیون روشامل نشده و  برای هیچ کداممون ریالی واریز نشده ؟</b>
      </p>
      <p>
        <b>کارگر ساختمانی هستم که بیمه هم ندارم<br/></b>
        <b>فقط یک تیبا دارم عصرها کار میکنم</b>
        <br/>
        <b>این پول به حسابم چرا نیامد؟!؟</b>
        <br/>
        <b>دقیقا ملاک چی بوده که برای فردی مث من واریز نشده؟؟؟؟؟</b>
      </p>
      <p>
        <b>من کارمند رسمی دولتم. معلولیت دارم و دارای کارت معلولیت بهزیستی هستم. حقوقم 3 میلیون است. ماشینم پراید است. برای من نریختند!!! از خیلی ها پرسیدم واریز نشده به حسابشون.</b>
      </p>
      <p>
        <b>... از صبح هرچی این کد دستوری رو شماره گیری می کنم ، میزنه External application down  این یعنی چی آخه؟</b>
      </p>
      <p>
        <b>بیکارم و مستاجر،با یک خودرو ایرانی مدل پائین با حقوق بیمه بیکاری زندگی میکنم.چیزی برام واریز نشد.هدفم نالیدن نبود،هدف افشای  ریا کاری بود</b>
      </p>
      <p>
        <b>الان ساعت چند روز یک شنبه است؟</b>
        <br/>
        <b>از ساعت ۸  صبح یکشنبه سوم آذرماه درخواست شماره ملی سرپرست خانوار خود را  به کد دستوری #۶۳۶۹* ارسال کنند.</b>
        <br/>
        <b>هنوز فعال نیست</b>
      </p>
      <p>
        <b>از صبح هرچی ستاره شصت و سه شصت و نه مربه میگیرم مینویسه این سرویس برای شما فعال نیست!!؟</b>
        <br/>
        <b>به کجا باید شکایت کنیم؟</b>
      </p>
      <p>
        <b>مسخره مردم نکنین اینه که قطع هست ... ساعت 10:51</b>
      </p>
      <p>
        <b>متاسفانه بنظر می رسد دولت در این موضوع هم صداقتی از خود نشان نداده است. اولا این کد را که شماره گیری می کنید پیغام عدم فعالیت برای شما ارسال می شود. در ثانی چگونه کسی که جزو سبد اول یارانه است جزو سبد دوم قرار نگرفته است؟ از مجلس و دستگاه ای نظارتی خواهش می شود لیست اسامی پرداخت شده 60 میلیون نفر را از وزارت رفاه اخذ و بصورت رندوم چک بفرماییند. در اداره 150 نفری ما نزدیک به 100نفر نگرفته اند. مگه همچین چیزی ممکنه؟ حقوق کارمند جماعت مگر چقدره؟</b>
      </p>
      <p>
        <b>من نمیدانم به 60میلیون واریز کردید؟اولا 4دلار این همه منت ندارد.دوما مااز هر کسی پرسیدیم گفت به مانریختند. ازجمله خود بنده.</b>
      </p>
      <p><b>من از ساعت ۸ دارم سعی میکنم ولی هر بار ی بهونه میاره این سیستم </b><br/><br/>در یکی از گزارشات مردمی رییس یک بانک از مراجعات متعدد کارمندان خود می گوید که علیرغم دریافت یارانه طرح هدفمندی، یارانه معیشتی جدید دولت را دریافت نکرده اند. </p>
      <p>نکته مهمتر اما اخلال در سامانه ای است که از امروز قرار بود معترضان با ارسال کد دستوری به آن نسبت به اعتراض و احیانا ثبت نام خود در این طرح اقدام کنند.<br/><br/>وزارت تعاون، کار و رفاه اجتماعی در اطلاعیه‌ای درباره مشمولان طرح حمایت معیشتی اعلام کرد:‌ افرادی که در فهرست مشمولان طرح حمایت معیشتی دولت قرار نگرفته‌اند، می‌توانند از اواسط هفته آینده از طریق کد دستوری #۶۳۶۹* از وضعیت خود مطلع شوند.<br/><br/>از آنجا که هنوز این سامانه دچار مشکل است جزییات مربوط به نحوه کار آن نیز روشن نیست.</p>
      <p>همچنین هنوز معلوم نیست که ۶۰ میلیون نفری که یارانه بنزینی را دریافت کرده اند چگونه شناسایی شده اند و آیا واقعا کسانی که مستحق دریافت آن هستند این یارانه  را دریافت کرده اند یا خیر.</p>
      <p>برخی گزارش‌ها در خبرگزاری ها  نیز اساسا از برخی اشتباهات در واریز یارانه حکایت دارد. به عنوان مثال خانواده دو نفره ای که یارانه خانواده ۵ نفری را دریافت کرده اند!<br/><br/>به نظر می رسد دولت باید هر چه زودتر باید نسبت به رفع مشکل سامانه مورد نظر اقدام کند و با توضیحات بیشتر ذهن عموم مردم را درباره فرایند شناسایی افراد مشمول یارانه بنزینی روشن کند. در حال حاضر معلوم نیست حجم خطاهای احتمالی چقدر است و اساسا آیا این دولت است که اشتباه کرده یا کسانی که معترض اند بر اساس معیارهای دولت مشمول دریافت یارانه بنزینی نمی شوند؟!</p>
    </article>
  </body>
</html>