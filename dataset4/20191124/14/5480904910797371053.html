<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-sbirce-potravin-se-vybralo-382-tun-zbozi-je-to-rekord/1824681?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T14:52:00+00:00"/>
    <meta property="og:title" content="Při Sbírce potravin se vybralo 382 tun zboží, je to rekord"/>
    <meta property="og:description" content="Praha - Při podzimní Sbírce potravin vybrali dobrovolníci 330 tun potravin a 52 tun drogistického zboží. V historii sbírky jde o rekord. Ředitelka České federace potravinových bank Veronika Láchová v tiskové zprávě dnes uvedla, že za sedm let, kdy se potravinové sbírky konají, byla tato letošní podzimní nejrozsáhlejší. Do charitativní akce se zapojilo i nejvíce prodejen, a to 754, a také největší počet dobrovolníků - 4500. Díky tomu měl podle Láchové každý možnost darovat potraviny v bezprostřední blízkosti svého bydliště."/>
  </head>
  <body>
    <article>
      <h1>Při Sbírce potravin se vybralo 382 tun zboží, je to rekord</h1>
      <address><time datetime="2019-11-24T14:52:00+00:00">24 Nov 2019, 14:52</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Při podzimní Sbírce potravin vybrali dobrovolníci 330 tun potravin a 52 tun drogistického zboží. V historii sbírky jde o rekord. Ředitelka České federace potravinových bank Veronika Láchová v tiskové zprávě dnes uvedla, že za sedm let, kdy se potravinové sbírky konají, byla tato letošní podzimní nejrozsáhlejší. Do charitativní akce se zapojilo i nejvíce prodejen, a to 754, a také největší počet dobrovolníků - 4500. Díky tomu měl podle Láchové každý možnost darovat potraviny v bezprostřední blízkosti svého bydliště.</p>
      <p>Potravinové banky následně rozvezou pomoc lidem, kteří ji potřebují. Jsou mezi nimi senioři, matky samoživitelky, děti z dětských domovů, handicapovaní, ale i lidé bez domova.</p>
      <p>Až do 3. prosince mohou lidé darovat potraviny a drogerii, i když budou nakupovat také on-line. Příspěvky podle federace přislíbil i rekordní počet firem a různých komunit.</p>
      <p>Potravinová sbírka se letos v ČR poprvé konala dvakrát ročně. Zapojily se do ní řetězce jako například Albert, Billa, dm drogerie markt, Kaufland, Lidl, Globus nebo Tesco Stores a také e-shopy iTesco a Rohlik.cz.</p>
      <p>Sbírka potravin volně navazuje na předchozí Národní potravinové sbírky, které ve spolupráci s Českou federací potravinových bank pořádala organizace Byznys pro společnost. Od letošního roku akce pokračuje pod názvem Sbírka potravin a společně s potravinovými bankami akci nově pořádá Svaz obchodu a cestovního ruchu ČR (SOCR ČR).</p>
      <p>Prezident SOCR Tomáš Prouza připomněl, že darování potravin potřebným je jedním z důležitých nástrojů, jak omezit plýtvání s potravinami. "Aktuální výsledky prokázaly, že nový koncept organizovat sbírku dvakrát ročně je správný, o to více, když se doplní o čísla z on-line darování, které jsme letos nabídli poprvé," řekl. Dodal, že řetězce kromě účasti na sbírkách posílají zboží do potravinových bank po celý rok, dobrovolně poskytují své logistické kapacity a pomáhají při organizaci i řízení těchto projektů.</p>
      <p>Například Rohlik.cz do sbírky připravil šest balíčků po 150, 300, 500 a 700 korunách, z nichž si mohli zákazníci vybrat. Jsou v nich trvanlivé potraviny, hygienické potřeby, drogerie a čistící prostředky. "Tento balíček volilo 35 procent zákazníků Rohlik.cz, jedná se o nejpopulárnější variantu pomoci," uvedl komerční ředitel e-shopu Olin Novák. Akci spustil 20. listopadu, potrvá do 3. prosince. Zatím vybral tři tuny zboží.</p>
      <p>Třeba obchodní řetězec Tesco tak jako v minulosti navýšil vybrané dary svých zákazníků o 20 procent v hotovosti. Tyto peníze budou podle výkonného ředitele firmy Patrika Dojčinoviče následně využity na provoz potravinových bank.</p>
    </article>
  </body>
</html>