<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/uritsen-okosan-nehany-evtized-alatt-a-pottyantostol-a-sci-fik-vilagaig-jutottunk/187236"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="Ürítsen okosan! Néhány évtized alatt a pottyantóstól a sci-fik világáig jutottunk"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Ürítsen okosan! Néhány évtized alatt a pottyantóstól a sci-fik világáig jutottunk</mark>
      </h1>
      <address><time datetime="2019-11-24T14:00:00+00:00">24 Nov 2019, 14:00</time> by <a rel="author">Bors</a></address>
      <p>Sokunk gyermekkorának tragikus emléke a nagyi budija. Néhány évtizeddel ezelőtt még pöcegödörbe ürítettek a népek, aztán jött a szippantós kocsi, és elvitte a felesleget, cserébe hosszú órákra otthagyva látogatása emlékét: a rettenetes bűzt. Küzdeni kellett eleinte a hányingerrel, később már csak a legyekkel, télen a hideggel, éjjel a vaksötéttel, maradjunk annyiban, nem volt könnyű dolga annak, akire rátört a szapora.</p>
      <p>Mostanra ennek a világnak jobbára vége, s beléptünk a kristálytiszta, önpucoló, szagtalanítós wc-királyság korába.</p>
      <p>Miután van már okostelefonunk, okostévénk, okosporszívónk, lassan az egész lakásunk okosabb lesz nálunk, úgyhogy nem maradhat ki a trendből az okostalett sem.</p>
      <p>Az okos-wc-k piaca Japánból indult hódító útjára, de kezd az egész világon terjedni.</p>
      <figure>
        <img src="http://media.borsonline.hu/cikk/20/192850/gallery-picture/645w/2032883_unnamed.jpg"/>
      </figure>
      <p>A belépő szint az okoswc-khez olyan <b>800 ezer forint </b>körül kezdődik, ennyi pénzért azonban nem a szimpla fajanszot kapjuk meg, hanem azt is, hogy jelzi a tulajnak, ha túl kemény víz, kellene neki némi vízlágyító vagy vízkőoldó. Persze, csak ha kifogy a vegyszer, merthogy magától mér, vizsgál és megoldja a problémát, a pottyantás közben piros villogással tudatja, milyen ügyesen boldogul.<br/>De ezen kívül van benne <b>fenékmosó</b>: egy kis cső kijön a kerámiából, és kimossa a hátsót, hogy aztán a rejtett <b>szárítórendszer</b>rel fejezze be a műveletet. Mindezt okostelefonnal lehet állítgatni, nagyon nem mindegy ugye, hogy kivel van dolga.</p>
      <figure>
        <img src="http://media.borsonline.hu/cikk/20/192850/gallery-picture/645w/2032885_unnamed4.jpg"/>
      </figure>
      <p>Innentől kezdve van már ezer féle, de a csúcsok csúcsa a japán Toto cég terméke. A gyárnak egyébként saját <b>wc-múzeum</b>a van, szóval biztosan ért a témához. A királyokat megillető trón nem kevesebb mint <b>négy millió forint</b>nak megfelelő összegbe kerül.</p>
      <p>Itt már tényleg nincs más dolgunk, mint letolni a gatyát: a fedél automatikusan működik a szenzorai révén, automatikusan öblít, ha kicsit hűvösebb a helyiség, fűti az ülést és persze szintén megejti az alvázmosást, de nem is akárhogyan. Alacsony feszültségű elektromos töltésű, sós vizet használ, ami savas pH-értékével elpusztítja a baktériumokat, így nemcsak mi leszünk fertőtlenítve, hanem a toalett is, úgyhogy még takarítani se nagyon kell.</p>
    </article>
  </body>
</html>