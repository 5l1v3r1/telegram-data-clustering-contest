<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2006536/binlerce-israilli-portekiz-pasaportu-al%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-24T14:00:00+00:00"/>
    <meta property="og:title" content="On binlerce İsrailli Portekiz pasaportu alıyor"/>
    <meta property="og:description" content="Emel Şehade İsrail vatandaşları başta olmak üzere dünyanın dört bir yanındaki binlerce Yahudi, Portekiz pasaportu ve daha birçok fırsat elde etmelerini sağlayacak olan yeni Portekiz yasalarından yararlanıyor. Yarım seneyi geçmeyen kısa bir süre içeri"/>
  </head>
  <body>
    <article>
      <h1>On binlerce İsrailli Portekiz pasaportu alıyor</h1>
      <address>
        <time datetime="2019-11-24T14:00:00+00:00">24 Nov 2019, 14:00</time>
      </address>
      <p><b>Emel Şehade</b><br/><br/>İsrail vatandaşları başta olmak üzere dünyanın dört bir yanındaki binlerce Yahudi, Portekiz pasaportu ve daha birçok fırsat elde etmelerini sağlayacak olan yeni Portekiz yasalarından yararlanıyor. Yarım seneyi geçmeyen kısa bir süre içerisinde 32 bin 622’si, yani yüzde 72’si İsrail’den olmak üzere dünyanın dört bir yanından 45 bin 86 Yahudi, pasaport başvurusunda bulundu.<br/><br/>Yahudilerin Portekiz pasaportu almaları konusundaki telaşlı çabalar, İspanya ve Portekiz’den sınır dışı edilmelerindeki tarihi adaletsizliğin düzeltilmek istenmesinden yola çıktı. Ancak bu durum ve İsrail’den yapılan göçlerin ülkeye yapılan göçlerden daha fazla olması, siyasetçiler ve güvenlik sektörü arasında endişe uyandırdı. Böylece Siyonistlerin Arap azınlığına karşılık Yahudi oranını yükseltme planları başarısız oldu.<br/><br/><b>Güvenlik, ekonomik ve siyasi istikrarsızlık</b><br/><br/>İsrailli “Paspotgo” şirketine göre, Yahudilerin başvurduğu ya da elinde bulundurduğu pasaportlar arasında yalnızca Portekiz’in değil, birçok ülkeninki bulunuyor. Tahminlere göre yaklaşık yarım milyon İsrailli; Letonya, Polonya ve Almanya’dan pasaport alabiliyor.  <br/><br/>Portekiz yasalarından faydalanmak başta olmak üzere, Yahudileri Portekiz pasaportu almaya iten nedenler arasında siyasi yetkililerin uyarıları ve açıklamalarından ya da dış tehditlerden kaynaklanan korkunun getirdiği güvenlik sebepleri de yer alıyor. Zirâ artık İsrailliler kesin tarihi belli olmayan bir savaşın kaçınılmaz olduğunu biliyor.  <br/><br/>Söz konusu güvenlik ve siyasi sebepler, son dört yılda önemli bir göç dalgası olduğuna işaret eden verilere yansıdı. 2015 yılında 149’u yani yüzde 32’si İsrailli olmak üzere dünyanın dört bir yanındaki 466 Yahudi; 2016’da da 2 bin 21’i yani yüzde 40’ı İsrailli olmak üzere 5 bin 100 Yahudi bu tür başvurularda bulunmuştu. Bu rakam 2017 yılında ise 3 bin 999’u yani yüzde 57’si İsrailli olmak üzere 7 bin 44 Yahudi’ye çıkmıştı.  <br/><br/>Geçen sene 10 bin 953’ü yani yüzde 79’u İsrailli olmak üzere toplam 14 bin 872 Yahudi’nin başvurusuyla bu hızlı yükseliş devam etti. Bu rakam 2019’un başından bu yana ise 15 bin 500’ü, yani yüzde 84’ü İsrailli olmak üzere 18 bin 604’e çıktı.<br/><br/>Yükseliş devam ediyor<br/><br/>Şarku’l Avsat’ın Independent Arabia’dan aktardığı habere göre Beklentiler önümüzdeki dönemde bu rakamların daha da artması yönünde. “Paspotgo” şirketi avukatı Muti Cohen, Portekiz pasaportu almak isteyen İsraillilerin önünde herhangi bir risk bulunmadığına dikkat çekti.<br/><br/>İsrailli uzmanlara göre, Portekiz ve İspanya, iki ülkede de uzun süre yaşamış ve engizisyon mahkemelerinde yargılanan Yahudilere vatandaşlık veriyor. İspanya yasaları, Yahudilere 28 farklı Avrupa Birliği ülkesinde çalışma ve yaşama hakkıyla beraber İspanyol pasaportu edinmeleri için üç yıl veriyor.</p>
    </article>
  </body>
</html>