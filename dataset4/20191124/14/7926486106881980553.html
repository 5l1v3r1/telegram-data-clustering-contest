<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013118/%DA%86%D8%B1%D8%A7-%D8%A8%D8%B1%D8%A7%DB%8C-%D9%88%D8%A7%D9%85-%D9%87%D8%A7%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D9%88%D8%AB%DB%8C%D9%82%D9%87-%D9%84%D8%A7%D8%B2%D9%85-%D8%AF%D8%B1%DB%8C%D8%A7%D9%81%D8%AA-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T14:52:34+00:00"/>
    <meta property="og:title" content="چرا برای وام‌های میلیاردی وثیقه لازم دریافت نمی‌شود؟"/>
    <meta property="og:description" content="نماینده مردم خمینی‌شهر در تذکری به وزیر اقتصاد گفت: که چگونه بانک‌ها برای پرداخت ۱۰ میلیون تومان وام، درخواست ضامن کارمند، گواهی کسر از حقوق می‌کنند ولی برای پرداخت صدها میلیارد به مفسدان اقتصادی خیر؟"/>
  </head>
  <body>
    <article>
      <h1>چرا برای وام‌های میلیاردی وثیقه لازم دریافت نمی‌شود؟</h1>
      <h2>تذکر ابطحی به وزیر اقتصاد:</h2>
      <address>
        <time datetime="2019-11-24T14:52:34+00:00">24 Nov 2019, 14:52</time>
      </address>
      <p>
        <i>نماینده مردم خمینی‌شهر در تذکری به وزیر اقتصاد گفت: که چگونه بانک‌ها برای پرداخت ۱۰ میلیون تومان وام، درخواست ضامن کارمند، گواهی کسر از حقوق می‌کنند ولی برای پرداخت صدها میلیارد به مفسدان اقتصادی خیر؟</i>
      </p>
      <p>به گزارش مشرق، تذکرات کتبی نمایندگان و مسؤولان اجرایی کشور در جلسه علنی امروز عصر مجلس (یکشنبه ۳ آذر ۹۸) از سوی هیأت رئیسه قرائت شد که این تذکرات به شرح زیر است:</p>
      <blockquote>بیشتر بخوانید:<br/><a href="https://www.mashreghnews.ir/news/1013002/%D8%B1%D8%B4%D8%AF-%D8%AD%D8%A7%D8%B4%DB%8C%D9%87-%D9%86%D8%B4%DB%8C%D9%86%DB%8C-%D9%88-%D8%A8%DB%8C-%D8%AA%D9%88%D8%AC%D9%87%DB%8C-%D9%87%D8%A7%DB%8C-%D8%AF%D9%88%D9%84%D8%AA-%D8%A8%D9%87-%D8%A7%DB%8C%D9%86-%D9%85%D9%86%D8%A7%D8%B7%D9%82">رشد حاشیه‌نشینی و بی‌توجهی‌های دولت به این مناطق<br/></a><a href="https://www.mashreghnews.ir/news/1012939/%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D9%87%D8%A7-%D8%A7%D8%B5%D9%84%D8%A7-%D9%86%D8%A8%D8%A7%DB%8C%D8%AF-%D9%88%D8%B2%DB%8C%D8%B1-%D8%A8%D8%A7%D8%B4%D9%86%D8%AF-%D8%AF%D8%B1-%D9%85%D8%AC%D9%84%D8%B3-%D8%AC%D9%84%D9%88%DB%8C-%D8%B4%D9%81%D8%A7%D9%81%DB%8C%D8%AA">احمد توکلی: هزار میلیاردی‌ها اصلاً نباید <i>وزیر</i> باشند</a></blockquote>
      <p>نصرالله پژمانفر نماینده مردم مشهد در تذکری به وزیر جهاد کشاورزی عنوان کرد که با توجه به قیمت‌گذاری نامناسب گندم فروش این محصول استراتژیک در سال جاری به نهادهای دولتی کاهش قابل ملاحظه‌ای داشته است چرا وزارت جهاد در خصوص قیمت‌گذاری گندم اقدامی پایدار و مبنایی صورت نداده تا هر ساله شاهد این گونه اعمال سلیقه‌ها نباشیم.</p>
      <p>سیدناصر موسوی لارگانی نماینده مردم فلاورجان به رئیس جمهور و وزرای تعاون، کار و رفاه اجتماعی و کشور لزوم مقابله با تکدی‌گری در سطح شهرها و اقدام کارشناسی با مشورت جامعه‌شناسان برای کاهش این معضل، و به وزیر امور اقتصادی و دارایی اصلاح سیستم سپرده‌گذاری بانکی را متذکر شد. </p>
      <p>نماینده مردم اردبیل به وزیر صنعت، معدن و تجارت لزوم جلوگیری از افزایش قیمت‌ها در بازار به بهانه افزایش قیمت بنزین را متذکر شد و در تذکری به رئیس جمهور عنوان کرد که چرا نظارت مناسبی برای کنترل قیمت‌ها در بازار توسط دولت صورت نمی‌گیرد و به بهانه قیمت بنزین افزایش محسوسی را در قیمت کالاها در بازار را شاهد هستیم. </p>
      <p>سیدمحمدجواد ابطحی نماینده مردم خمینی‌شهر در تذکری به وزیر صنعت عنوان کرد که آقای وزیر به مردم وعده دادید قیمت‌ها را افزایش ندهید چگونه توقع دارید وقتی دو شرکت خودروساز تحت مدیریت شما از فروش محصولات خود خودداری می‌کنند و به تعهداتشان عمل نمی‌کنند قیمت خودروها در بازار افزایش پیدا نکند.</p>
      <p>وی در تذکری به وزیر امور اقتصادی و دارایی عنوان کرد که چگونه بانک‌ها برای پرداخت ۱۰ میلیون تومان وام آن هم با سود ۱۸ درصد به مردم درخواست ضامن کارمند، گواهی کسر از حقوق را چک می‌کنند ولی برای پرداخت صدها میلیارد تومان به مفسدان اقتصادی و ابربدهکاران بانکی هیچ تعهد و وثیقه مناسبی نمی‌گیرند. </p>
      <p>نادر قاضی‌پور و علیرضا محجوب نمایندگان ارومیه و تهران در تذکری به وزرای فرهنگ و ارشاد اسلامی و صنعت و معدن و تجارت خواستار اقدامات اجرایی لازم برای ایجاد بازار هنر برای همه هنرمندان به ویژه پیشکسوتان و نخبگان هنر کشور شدند.</p>
      <p>منبع: فارس</p>
    </article>
  </body>
</html>