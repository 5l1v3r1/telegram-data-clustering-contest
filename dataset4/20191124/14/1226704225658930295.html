<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/taliban-zautocil-na-kontrolne-stanovi/431965-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T14:40:00+00:00"/>
    <meta property="og:title" content="Taliban zaútočil na kontrolné stanovište afganských vojakov"/>
    <meta property="og:description" content="Incident sa odohral v okrese Kajran. Do oblasti nasadili v nedeľu ráno posily a útok bojovníkov Talibanu sa podarilo odraziť. Vládni vojaci zneškodnili 20 útočníkov."/>
  </head>
  <body>
    <article>
      <h1>Taliban zaútočil na kontrolné stanovište afganských vojakov</h1>
      <h2>Incident sa odohral v okrese Kajran. Do oblasti nasadili v nedeľu ráno posily a útok bojovníkov Talibanu sa podarilo odraziť. Vládni vojaci zneškodnili 20 útočníkov.</h2>
      <address><time datetime="2019-11-24T14:40:00+00:00">24 Nov 2019, 14:40</time> by <a rel="author">TASR</a></address>
      <p>Kábul 24. novembra (TASR) - Príslušníci afganského fundamentalistického hnutia Taliban zaútočili na kontrolné stanovište afganských bezpečnostných zložiek v provincii Dájkundí a zabili najmenej osem vojakov, píše v nedeľu agentúra AP.</p>
      <p>Podľa guvernéra provincie Dájkundí v strednom Afganistane utrpeli pri niekoľkohodinovom boji zranenia ďalší štyria vojaci.</p>
      <p>Incident sa odohral v okrese Kajran. Do oblasti nasadili v nedeľu ráno posily a útok bojovníkov Talibanu sa podarilo odraziť. Vládni vojaci zneškodnili 20 útočníkov.</p>
      <p>Hnutie sa k zodpovednosti za útok na kontrolné stanovište prihlásilo prostredníctvom svojho hovorcu Karího Júsufa Ahmadího. Ten spochybnil informáciu o počte zabitých bojovníkov Talibanu, ktorú médiám poskytol guvernér. Dodal, že pri útoku vojakom zhabali zbrane a muníciu.</p>
      <p>Taliban priamo kontroluje alebo ovplyvňuje približne polovicu Afganistanu. Takmer denne podniká po celej krajine útoky na afganské bezpečnostné zložky alebo na členov štátnej i regionálnej vlády, dodala agentúra AP.</p>
    </article>
  </body>
</html>