<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962838/"/>
    <meta property="og:site_name" content="Sanook"/>
    <meta property="article:published_time" content="2019-11-24T14:00:54+00:00"/>
    <meta property="og:title" content="ผู้ใหญ่บ้านคนดังเมืองโคราชหายตัวไปนาน 3 วัน ล่าสุด พบศพขึ้นอืดคาเครื่องแบบ"/>
    <meta property="og:description" content="พบศพผู้ใหญ่บ้านชื่อดังเมืองโคราช เสียชีวิตคาเครื่องแบบ 3 วัน ระหว่างเดินทางไปเข้าเวรภายในที่ว่าการอำเภอ ตำรวจเร่งหาสาเหตุการเสียชีวิต"/>
  </head>
  <body>
    <article>
      <h1>ผู้ใหญ่บ้านคนดังเมืองโคราชหายตัวไปนาน 3 วัน ล่าสุด พบศพขึ้นอืดคาเครื่องแบบ</h1>
      <address>
        <time datetime="2019-11-24T14:00:54+00:00">24 Nov 2019, 14:00</time>
      </address>
      <p>
        <b>พบศพ<a href="http://www.sanook.com/news/7942978/">ผู้ใหญ่บ้าน</a>ชื่อดังเมืองโคราช เสียชีวิตคาเครื่องแบบ 3 วัน ระหว่างเดินทางไปเข้าเวรภายในที่ว่าการอำเภอ ตำรวจเร่งหาสาเหตุการเสียชีวิต</b>
      </p>
      <p>ผู้สื่อ<a href="https://www.sanook.com/news/">ข่าว</a>รายงานว่า (24 พ.ย.) เมื่อเวลา 18.50 น. ร.ต.อ.จิรวัฒน์ ประยูรพันธ์ ร้อยเวรสอบสวน สภ.ห้วยแถลง จังหวัดนครราชสีมา รับแจ้งมีคนพบศพผู้เสียชีวิตอยู่ป่าหญ้าข้างทาง ถนนสายบ้านจอมศรี-ม่วงใหญ่ ตำบลงิ้ว อำเภอห้วยแถลง</p>
      <p>ที่เกิดเหตุ พบศพ  นายสมจิตร อายุ 58 ปี เป็นผู้ใหญ่บ้าน บ้านจอมศรี หมู่ที่ 4 ตำบลงิ้ว อำเภอห้วยแถลง เสียชีวิตอยู่ในป่าหญ้าข้างทางซึ่งเป็นป่ารกทึบสูงประมาณ 2 เมตร ในสภาพขึ้นอืด สวมเครื่องแบบผู้ใหญ่บ้าน</p>
      <p>ห่างออกไปประมาณ 5 เมตร พบรถจักรยานยนต์ ยี่ห้อฮอนด้าเวฟ สีน้ำเงิน หมายเลขทะเบียน 9639 นครราชสีมา ตกอยู่ไหล่ทาง จากการตรวจสอบบริเวณจุดเกิดเหตุ ไม่พบร่องรอยการถูกทำร้าย คาดว่าน่าจะเสียชีวิตมาแล้วไม่ต่ำกว่า 3 วัน</p>
      <p>จากการสอบถาม ญาติของผู้ตาย ทราบว่า ก่อนที่จะมาพบศพผู้ตาย ทางญาติของผู้ตายได้แจ้งความคนหายไว้ที่ สภ.ห้วยแถลง ตั้งแต่วันที่ 22 พ.ย. หลังจากผู้ตายได้แต่งเครื่องแบบผู้ใหญ่บ้านขี่รถจักรยานยนต์ เดินทางไปเข้าเวรภายในที่ว่าการอำเภอห้วยแถลงตามปกติ ในช่วงระหว่างเวลา 18.00 - 21.00 น. หลังออกเวรไม่พบว่าผู้ตายกลับมาบ้านพัก ทางญาติๆ จึงได้ออกตามหา แต่หาไม่เจอ</p>
      <p>จนกระทั่งเวลาผ่านไปถึง 3 วัน ทางชาวบ้านจึงได้ช่วยกันเดินปูพรมหาตามเส้นทางที่ผู้ตายขับรถไปเข้าเวร ก่อนจะมีชาวบ้านมาพบศพผู้ตายอยู่ริมป่าหญ้าข้างทาง สภาพศพขึ้นอืด โดยคาดว่าน่าจะเสียชีวิตมาแล้วไม่ต่ำกว่า 3 วัน</p>
      <p>ทั้งนี้ เจ้าหน้าที่ตำรวจสันนิฐานว่า ผู้ตายน่าจะขี่รถจักรยานยนต์กลับบ้านในช่วงออกเวร แต่อาจจะมาเกิดอุบัติเหตุรถจักรยานยนต์ เสียหลักตกลงข้างทาง ทำให้เสียชีวิตในที่เกิดเหตุ ไม่มีคนเห็นเพราะในจุดเกิดเหตุ มีป่าหญ้ารกทึบมาก อย่างไรก็ตาม ทางเจ้าหน้าที่ตำรวจจะได้สอบสวนหาสาเหตุของการเสียชีวิตที่ชัดเจนอีกครั้ง</p>
    </article>
  </body>
</html>