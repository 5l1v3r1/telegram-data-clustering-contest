<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807157/%D8%B7%D9%88%D9%85%D8%A7%D8%B1-%D8%B4%D9%88%D8%B1%D8%A7%DB%8C-%D8%AA%D8%A8%DB%8C%DB%8C%D9%86-%D8%A8%D8%B3%DB%8C%D8%AC-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%A7%D8%B5%D9%81%D9%87%D8%A7%D9%86-%D9%81%D8%B1%D8%AF%D8%A7-%DA%86%D9%87%D8%A7%D8%B1%D9%85-%D8%A2%D8%B0%D8%B1-%D8%A8%D9%87-%D8%AF%D8%B3%D8%AA-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%85%DB%8C%E2%80%8C%D8%B1%D8%B3%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T14:03:00+00:00"/>
    <meta property="og:title" content="همزمان با اجتماع مردم انقلابی تهران؛ طومار شورای تبیین بسیج دانشجویی اصفهان فردا، چهارم آذر به دست رئیس جمهور می‌رسد"/>
    <meta property="og:description" content="طومار شورای تبیین مواضع بسیج دانشجویی اصفهان که به امضای مردم انقلابی این شهرستان رسیده، فردا و همزمان با اجتماع مردم تهران به دست رئیس جمهور می‌رسد."/>
  </head>
  <body>
    <article>
      <h1>همزمان با اجتماع مردم انقلابی تهران؛ طومار شورای تبیین بسیج دانشجویی اصفهان فردا، چهارم آذر به دست رئیس جمهور می‌رسد</h1>
      <h2>طومار شورای تبیین مواضع بسیج دانشجویی اصفهان که به امضای مردم انقلابی این شهرستان رسیده، فردا و همزمان با اجتماع مردم تهران به دست رئیس جمهور می‌رسد.</h2>
      <address>
        <time datetime="2019-11-24T14:03:00+00:00">24 Nov 2019, 14:03</time>
      </address>
      <p>به گزارش خبرنگار دانشگاه خبرگزاری دانشجو، در حاشیه تجمع مردم و دانشجویان اصفهان در پنج شنبه هفته گذشته، طوماری شورای تبیین مواضع بسیج دانشجویی از سوی مردم به امضا رسید که قرار است این طومار، فردا و همزمان با تجمع مردم ولایتمدار در تهران، به رئیس جمهور اهدا شود. <br/><br/>متن این طومار به شرح زیر است: <br/><br/>ریاست محترم جمهوری<br/>جناب دکتر روحانی<br/>سلام علیکم.<br/>پس از حمد و ثنای خداوند و درود بر رسول اکرم (ص)، جریان دانشجویی به نمایندگی از آحاد مردم شریف، عزیز و صبور ایران اسلامی بر خود لازم می‌داند نکاتی را پیرامون طرح سهمیه بندی بنزین و اتفاقات و جریانات پس از آن، به دولت دوازدهم و علی الخصوص شخص جنابعالی، یادآوری نماید. (که شاید جای طرح بعضی از آنها، نه ۴۱ سال پس از انقلاب اسلامی که در سال‌های اولیه انقلاب و نه به رئیس جمهوری، چون شما که تجربه پذیرش انواع مسئولیت‌ها در نظام مقدس اسلامی را داشته است، که به کارشناسی نو پا و تازه وارد، باید متذکر شد.)</p>
      <p>۱-لازم است به مردم توضیح داده شود که چنین طرحی که حتما خبر خوش آیندی برای طیف قابل توجهی از مردم نیست، چرا باید دقیقا در شب ولادت حضرت رسول اکرم (ص) و نه یک شب زود‌تر و نه یک شب دیرتر مطرح می‌گردد تا شادی و سرور یکی از اعیاد بزرگ مسلمانان را به بُهت و سردرگمی و نگرانی تبدیل نماید.</p>
      <p>۲-لازم است برای مردم روشن شود علت عدم زمینه سازی روانی وآماده سازی جامعه برای اعلام چنین خبر و تصمیم مهمی چه بوده است و چرا رئیس جمهوری که دایه دار احترام به حقوق شهروندی و گرامی داشتن مردم است، خود در این باره با مردم سخن نگفته و مردم را از قبل در اخذ این تصمیم شریک نکرده و مردم را امین و، ولی نعمت خود ندانسته است.</p>
      <p>۳-پر واضح است که اعلام چنین تصمیمی، الزاما با ناآرامی‌ها واعتراضاتی همراه است که حتما زمینه را برای موج سواری دشمنان خارجی و داخلی مردم شریف ایران -که منتظر چنین فرصت‌هایی هستند- پدید می‌آورد. سوال اینجاست چرا دستگاه‌های امنیتی و اطلاعاتی دولت که وظیفه حفظ آرامش وامنیت مردم را به عهده دارند پیش از چنین تصمیم مهمی، اقدام به شناسایی و انهدام باند‌های سودجو وفرصت طلب ننمودند تا از خسارات وآلام مردم بکاهند و مانع از تیر گشودن عده‌ای سفاک فرصت طلب و داعشی مسلک به سوی مردم شوند.</p>
      <p>۴-لازم است مردم بدانند علت حذف کارت سوخت در سال ۹۴ و مواضع جنابعالی وکابینه شما بر ضد سهمیه بندی و اصل طرح کارت سوخت، چه بوده و چه اتفاقی افتاد که حضرتتان با یک چرخش ۱۸۰ درجه‌ای این طرح را لازم واجب دانسته و مهم‌تر از همه اینکه چه کسی باید زیان یک تصمیم غلط را -چه از بُعد مادی که هزاران میلیارد تومان برآورد می‌شود وچه از بُعد روانی و امنیتی به مردم– را بدهد.</p>
      <p>۵-لازم است مردم بدانند چرا در این طرح به سیاست‌های جمعیتی توجهی نشده است و عملا خانواده‌هایی که بیش از سه فرزند داشته باشند از دریافت یارانه برای فرزندان بعدی شان محروم اند؟! این سیاست‌ها ضد جمعیتی نتیجه کدام کار کارشناسی وکدام مشاوره‌های مغرضانه است؟</p>
      <p>۶- از نکات مهمی که همه بخش‌های دولت بر آن تاکید کرده اند، عدم دست اندازی دولت به منابع حاصل از سهمیه بندی بنزین و طرح جدید دولت در این باره است؛ لذا لازم است سازوکاری طراحی شود تا مردم به طور مستقیم و شفاف از درآمد ناشی از این طرح و نحوه هزینه کرد آن اطلاع یافته و ظَن بهره برداری سیاسی یا غیر شفاف از این منابع زدوده شود.</p>
      <p>۷- لازم است در کنار چنین طرح‌هایی که گمان می‌رود به فضل خداوند و همت مسئولین به نفع مستضعفین تمام شود، دولت از دیگر طرح‌ها و لوایحی بگوید و پرده برداری نماید که علاوه بر شوک کمتری که به جامعه وارد می‌نماید، گا‌ها منابع بیشتری را برای خزانه بیت المال به ارمغان خواهد آورد و ذاتا فساد ستیز و عدالت محور است. توجه به اصلاح نظام مالیاتی کشور، از جمله این طرح هاست.</p>
      <p>۸- حداقل از شیوه و زمان اعلام طرح، به نظر می‌رسد همه ابعاد این طرح به صورت جدی و دقیق، کارشناسی نگردیده است و لازم است در تکمیل و اصلاح طرح مذکور، فارغ از گرایشاتِ سیاسیِ کارشناسان، از نظرات کارشناسیِ خبرگانِ فنِ این حوزه، استفاده گردد.</p>
      <p>۹- در این چند روز پس از اعلام و اجرای طرح، دستگاه‌ها و سازمان‌های مختلف مکررا اعلام کرده اند که هرگونه افزایش قیمت غیر قانونی بوده و با آن برخورد می‌شود؛ لذا لازم است دولت دقیقا شفاف نماید چه راه و برنامه عملیاتی و اجرایی برای کسانی دارد که درآمد آن‌ها نسبت عکس با افزایش قیمت بنزین داشته و اکنون برای جبران گرانی قیمت بنزین، راهی جز افزایش نرخ خدماتشان یا کالاهایشان ندارند. رانندگان شریف ناوگان تاکسیرانی و رانندگان خودرو‌های باری سبک بنزین سوز از این دسته اند.</p>
      <p>۱۰- لازم است که رئیس جمهور به سمع مردم شریف ایران برسانند، اعلام عدم اطلاع، یا فعلا عدم اجرای طرح سهمیه بندی بنزین، توسط استانداران و وزرای دولت دوازدهم حتی تا روز قبل از اجرای طرح، ناشی از عجله در تصمیم است یا خدای ناکرده نفاق در گفتار و عمل؟! و چرا باید چنین باشد؟</p>
      <p>۱۱- در نهایت آنکه دولت باید برنامه عملیاتی خود را برای جلوگیری از گرانی کالا‌ها ارائه نموده تا مردم نیز از این شوک روانی موجود خارج شده و بتوانند به اقوال نمایندگان دولت اعتماد نمایند.</p>
      <p>جریان دانشجویی وظیفه خود می‌داند تا دریافت پاسخ سوالات مطرح شده از جنابتان، موضوع را پیگیری نموده و هر زمان جوابی دریافت نمود، آن را به اطلاع مردم ایران رسانده و با مردم در میان گذارد. انشالله</p>
      <figure>
        <img src="https://snn.ir/files/fa/news/1398/9/3/847979_259.jpg"/>
      </figure>
      <figure>
        <img src="https://snn.ir/files/fa/news/1398/9/3/847980_836.jpg"/>
      </figure>
      <figure>
        <img src="https://snn.ir/files/fa/news/1398/9/3/847982_182.jpg"/>
      </figure>
      <figure>
        <img src="https://snn.ir/files/fa/news/1398/9/3/847984_354.jpg"/>
      </figure>
    </article>
  </body>
</html>