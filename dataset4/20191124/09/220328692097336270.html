<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/kmetove-se-gotvyat-za-vdigane-na-mestnite-dantsi-407496.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-24T09:19:00+00:00"/>
    <meta property="og:title" content="Кметове се готвят за вдигане на местните данъци"/>
    <meta property="og:description" content="Това беше очаквано заради липсата на ресурс в общините, казва икономист"/>
  </head>
  <body>
    <article>
      <h1>Кметове се готвят за вдигане на местните данъци</h1>
      <address><time datetime="2019-11-24T09:19:00+00:00">24 Nov 2019, 09:19</time> by <a rel="author">Редактори</a></address>
      <p>Три седмици след местните избори новите градски управници усилено обсъждат бюджета. За да излязат сметките обаче, в голям брой общини пресмятат увеличение на местни данъци и такси.</p>
      <p>Току-що избран, новият кмет на Пловдив, заяви по-ниски данъци за автомобилите. Още тогава обаче стана ясно, че това е трудно за изпълнение.</p>
      <p>„Данъкът трябва да бъде редуциран, макар че Менда Стоянова е на друго мнение”, заяви пред Нова телевизия кметът на града Здравко Димитров.</p>
      <p>„По принцип данъците в Пловдив, сравнени със средното за страната, не са толкова високи”, смята Менда Стоянова, председател на Комисията по бюджет и финанси в НС.</p>
      <p>20 дни по-късно, в града под тепетата вече е време и за още уточнения от заместник-кмета по икономическата политика.</p>
      <p>„Политиката ще бъде да има справедливо облагане, тоест с цел подобряване на въздуха в града, ние ще завишим данъците на тези превозни средства, които замърсяват повече, за сметка на тези, които са по-екологични”, каза още  зам.-кметът на Пловдив Илия Кирчев.</p>
      <p>И в Русе първата заявка на новия градоначалник е да не вдига данъците. По думите е заварил и предложение за вдигане на такса смет.</p>
      <p>„Таксата битови отпадъци засяга всяко домакинство. Трябва да се прави в абсолютно краен случай”, смята Пенчо Милков, кмет на Русе.</p>
      <p>Това означава или общината да се справи с недостиг от 4 и половина милиона лева, или да опре до крайния случай, както още много общини.</p>
      <p>„Разбира се, ще има увеличение. Най-вече, защото таксата за депониране на отпадъци е увеличена от 57 на 95 лева. Това е с решение на НС и Директива на ЕС. Така че няма как да не се отрази в такса смет”, категоричен бе Кирчев.</p>
      <p>По-високата цена за депонирането на боклука ще засегне и Хасковска област.</p>
      <p>„При 80 % събираемост на таксата смет досега общината е събирала около 7 милиона, а от следващата година разходите, които са необходими, за да се изпълняват всички тези дейности, са 9 милиона и 139 хиляди”, каза Станислав Дечев, кмет на община Хасково.</p>
      <p>С очакваното увеличение таксата за един апартамент от 60 квадрата в центъра на Хасково, ще стане 150 лева, вместо досегашните 130.</p>
      <p>Във Велико Търново увеличаване на такса смет няма да има, но ще отпадне отстъпката от 10 %, от която са се ползвали половината от данъкоплатците в старата столица.</p>
      <p>„За централна градска част, ако такса смет е била 76 лева и 80 стотинки става 84 лева и 70 стотинки. Тоест, с 8 лева се увеличава”, поясни Снежана Данева- Иванова, зам.-кмет на Велико Търново.</p>
      <p>А в града на икономиите, се готвят за увеличение на ставката върху сградите.</p>
      <p>„Средно за масовите жилища  е от 5 до 20 лева, в зависимост от местоположението на самия имот, а за селата увеличението е 2, 3 или 5 лева”, каза още Мария Йозова, директор на дирекция „Местни данъци и такси”, Община Габрово.</p>
      <p>Обяснението на Община Габрово е, че от 2008 година досега местните данъци са вдигани веднъж.</p>
      <p>Необходима ли е подобна мярка коментираха в студиото на „Събуди се” Петър Ганев от Института за пазарна икономика и икономическият анализатор Владимир Сиркаров.</p>
      <p>„Това беше очаквано заради липсата на ресурс в общините. Вдигането на местния данък става винаги след изборите. Обикновено данъкът върху недвижимите имоти е най-често увеличаваният”, заяви Ганев.</p>
      <p>„Очаквах по-сериозни увеличения особено след изказването на зам.-министърът на финансите Владислав Горанов, който заяви, че местните данъци у нас са изключително ниски”, поясни Сиркаров. Той коментира и предложението да има по-висок данък за автомобилите, които отделят повече вредни емисии. „Тези мерки няма да доведат до съществени промени в глобалната картина, свързана с борбата срещу мръсния въздух. Не мисля, че от гледна точка на общински бюджет ще има сериозен фискален ефект”, каза още Сиркаров.</p>
    </article>
  </body>
</html>