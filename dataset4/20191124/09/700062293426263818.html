<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714952-tragodia-sth-lamia-epestrefan-apo-gamo-kai-perimene-o-thanatos.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T09:18:00+00:00"/>
    <meta property="og:title" content="Τραγωδία στη Λαμία:Επέστρεφαν από γάμο και περίμενε ο θάνατος"/>
    <meta property="og:description" content="Σφοδρή μετωπική σύγκρουση στη Λαμία τα ξημερώματα της Κυριακής στην είσοδο της πόλης με ένα νεκρό και μια σοβαρά τραυματία. Στο τροχαίο στη Λαμία ενεπλάκησαν δυο"/>
  </head>
  <body>
    <article>
      <h1>Τραγωδία στη Λαμία:Επέστρεφαν από γάμο και περίμενε ο θάνατος</h1>
      <address>
        <time datetime="2019-11-24T09:18:00+00:00">24 Nov 2019, 09:18</time>
      </address>
      <p>Σφοδρή μετωπική σύγκρουση στη Λαμία τα ξημερώματα της Κυριακής στην είσοδο της πόλης με ένα νεκρό και μια σοβαρά τραυματία.</p>
      <p>Στο τροχαίο στη Λαμία ενεπλάκησαν δυο αυτοκίνητα. Στο ένα επέβαινε μια οικογένεια, με τραγική κατάληψη τον θάνατο του πατέρα, ενώ σοβαρά τραυματισμένη είναι η μητέρα και πιο ελαφρά τα δυο κοριτσάκια. Στο άλλο αυτοκίνητο βρίσκονταν δυο νεαροί που τραυματίστηκαν πολύ ελαφρά.</p>
      <p>Η θανατηφόρα μετωπική σύγκρουση έγινε λίγα λεπτά πριν τις 5:00′ τα ξημερώματα στον παράδρομο, λίγο πριν τα φανάρια “Σερδάρη” στη Λαμία. Σύμφωνα με το lamiareport το μαύρο Mercedes, στο οποίο επέβαινε μια τετραμελής οικογένεια από τη Λαμία, ανέβαινε κανονικά με κατεύθυνση προς Λαμία.</p>
      <p>Την ίδια στιγμή από τον παράδρομο που έρχεται από τον Άγιο Τρύφωνα και οδηγεί μπροστά στα συνεργεία, βγήκε το BMW στο οποίο επέβαιναν δυο νεαροί από τη Στυλίδα.</p>
      <p>Τα δυο αυτοκίνητα συγκρούστηκαν μετωπικά με αποτέλεσμα να σκοτωθεί επί τόπου ο 37χρονος οδηγός της Mercedes και να τραυματιστεί σοβαρά η γυναίκα του. Στο αυτοκίνητο επίσης επέβαιναν και τα δυο κοριτσάκια του άτυχου ζευγαριού, ηλικίας περίπου 8-10 ετών, που σύμφωνα με πληροφορίες τραυματίστηκαν, αλλά δεν φαίνεται να κινδυνεύει η ζωή τους.</p>
      <p>Οι δυο νεαροί από το BMW παρά τη σφοδρότητα της σύγκρουσης τραυματίστηκαν πολύ ελαφρά. Οι πληροφορίες λένε ότι η οικογένεια από τη Λαμία επέστρεφε από γάμο και μάλιστα τα δυο κοριτσάκια ήταν και παρανυφάκια. Κανένας δεν μπορούσε να φανταστεί ότι στην επιστροφή τους είχε στήσει καρτέρι ο θάνατος.</p>
      <p>Τον 37χρονο νεκρό οδηγό και τους τραυματίες απεγκλώβισαν άνδρες της 7ης ΕΜΑΚ, της ΠΥ Λαμίας μαζί με το πλήρωμα του ΕΚΑΒ που τους μετέφερε στο νοσοκομείο Λαμίας.</p>
      <p>Στο σημείο βρέθηκε και ο Διοικητής του Τμήματος Τροχαίας Λαμίας, Αστυνομικός Υποδιευθυντής Ανδρέας Κυρίτσης, ο οποίος μαζί με τους αξιωματικούς του, ερευνούν τις ακριβείς συνθήκες κάτω από τις οποίες έγινε το θανατηφόρο τροχαίο.</p>
      <p>
        <a href="http://www.lamiareport.gr/index.php/topika/item/140896-lamia-epestrefan-apo-gamo-kai-perimene-o-thanatos-vinteo-foto">www.lamiareport.gr</a>
      </p>
    </article>
  </body>
</html>