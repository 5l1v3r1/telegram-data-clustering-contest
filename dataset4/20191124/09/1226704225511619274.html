<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/rezort-dopravy-chce-predlozit-materia/431930-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T09:45:00+00:00"/>
    <meta property="og:title" content="Rezort dopravy chce predložiť materiál na vládu ku koncesii letiska"/>
    <meta property="og:description" content="Ministerstvo dopravy a výstavby (MDV) SR to chce stihnúť do konca tohto roka."/>
  </head>
  <body>
    <article>
      <h1>Rezort dopravy chce predložiť materiál na vládu ku koncesii letiska</h1>
      <h2>Ministerstvo dopravy a výstavby (MDV) SR to chce stihnúť do konca tohto roka.</h2>
      <address><time datetime="2019-11-24T09:45:00+00:00">24 Nov 2019, 09:45</time> by <a rel="author">TASR</a></address>
      <p>Bratislava 24. novembra (TASR) – Ministerstvo dopravy a výstavby (MDV) SR chce do konca tohto roka ešte predložiť materiál na vládu v súvislosti s koncesiou bratislavského letiska. Pre TASR to uviedol odbor komunikácie rezortu dopravy.</p>
      <p>Ministerstvo dopravy podľa odboru komunikácie v súčasnosti pracuje na aktualizácii dokumentácie potrebnej na vypracovanie materiálu na rokovanie vlády SR, ktorý sa v súlade s platnými predpismi vyjadruje k vyhláseniu výberu koncesionára pre bratislavské letisko. <i>"MDV chce predmetný materiál predložiť na rokovanie vlády do konca roka 2019," </i>dodal rezort dopravy.</p>
      <p>Koncesný variant by mal byť pre Letisko M. R. Štefánika v Bratislave najlepšou alternatívou. Predmetom koncesnej zmluvy má byť pritom prevádzkovanie, údržba a rozvoj letiska. Vyplýva to z materiálu Návrh projektu verejno-súkromného partnerstva: výber koncesionára pre prevádzku, údržbu a rozvoj Letiska M. R. Štefánika z dielne Ministerstva dopravy a výstavby (MDV) SR, ktorý ešte v decembri minulého roka schválila vláda.</p>
    </article>
  </body>
</html>