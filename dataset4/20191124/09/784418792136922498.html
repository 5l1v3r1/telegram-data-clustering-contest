<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%91%d7%a7%d7%a2%d7%aa-%d7%90%d7%95%d7%a0%d7%95-%d7%9e%d7%90%d7%a9%d7%a8%d7%99%d7%9d-%d7%aa%d7%9b%d7%a0%d7%99%d7%95%d7%aa-%d7%94%d7%aa%d7%97%d7%93%d7%a9%d7%95%d7%aa-%d7%a2%d7%99%d7%a8%d7%95%d7%a0/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T09:39:29+00:00"/>
    <meta property="og:title" content="בקעת אונו: מאשרים תכניות התחדשות עירונית"/>
    <meta property="og:description" content="הותמ&quot;ל אישרה את תכנית הפינוי בינוי של חברת ענב במתחם מוהליבר ביהוד • 336 משפחות תעבורנה מבתים ישנים ובמקומן ייבנו 1,344 יח&quot;ד חדשות • &quot;חלק ניכר מתנופת הבנייה בבקעת אונו בשנים הקרובות תתבסס על פרויקטים של פינוי בינוי שהגיעו לשלב הביצוע&quot;, אומר יזם הפרויקט"/>
  </head>
  <body>
    <article>
      <h1>בקעת אונו: מאשרים תכניות התחדשות עירונית</h1>
      <address><time datetime="2019-11-24T09:39:29+00:00">24 Nov 2019, 09:39</time> by <a rel="author">שאול כהנא</a></address>
      <p>
        <b>הותמ"ל אישרה את תכנית הפינוי בינוי של חברת ענב במתחם מוהליבר ביהוד • 336 משפחות תעבורנה מבתים ישנים ובמקומן ייבנו 1,344 יח"ד חדשות • "חלק ניכר מתנופת הבנייה בבקעת אונו בשנים הקרובות תתבסס על פרויקטים של פינוי בינוי שהגיעו לשלב הביצוע", אומר יזם הפרויקט</b>
      </p>
      <p>הוועדה לקידום מתחמים מועדפים לדיור (הותמ"ל) אישרה את תוכנית מוהליבר ביהוד. התכנית קודמה על ידי עיריית יהוד וחברת ענב וכוללת פינוי של 336 יח"ד ישנות במצב תחזוקתי ירוד לטובת בניית 1,344 יח"ד חדשות. בנוסף, התכנית, שנערכה על ידי משרד בלנדר אדריכלים, כוללת פיתוח שטחי ציבור פתוחים, שטחי מסחר בקומת הקרקע, שדרוג והחלפת תשתיות קיימות, העתקת רח` בן גוריון צפונה והרחבת הרחובות מוהליבר וכצנלסון, כצירים עירוניים פעילים.</p>
      <p>תכנית הפינוי-בינוי קודמה תחילה במסלול יזמי על ידי חברת ענב ובשלב מאוחר יותר, על פי בקשת עיריית יהוד-מונסון, הועברה למסלול רשויות של הרשות להתחדשות עירונית. המתחם נמצא בין רח' מוהליבר ממערב, מושב מגשימים ואזור תעשייה יהוד ממזרח, רח' בן גוריון מצפון ומתחם חברת HP ותחנת כיבוי האש העירונית מדרום.</p>
      <p>'ענב' יוזמת פרויקטים של פינוי בינוי בכל רחבי הארץ בהיקף עצום של למעלה מ-6,000 דירות מתוכננות לביצוע רק בשנתיים הקרובות. בבקעת אונו מקדמת החברה חמישה פרויקטים ענקיים: מוהליבר ביהוד, התאנה בקריית אונו ושלושה פרויקטים יחד עם חברת אשדר – נווה מונסון (שבחלקו כבר מאוכלס וחלק בביצוע מתקדם), ושקד הנמצא בהליך היתרי בניה ומתוכנן לביצוע בשנה הקרובה והצבר בקריית אונו. סה"כ אמורה ענב לפנות בבקעת אונו כ-800 משפחות מדירותיהן הישנות ולבנות במקום כ-2,900 דירות חדשות.</p>
      <h3>בקעת אונו מתחדשת</h3>
      <p>מבדיקת חברת סביבות מגורים, בשני העשורים הקרובים צפויים להתווסף לבקעת אונו למעלה מ-100 אלף תושבים, חלקם על שטחים מפונים של בסיס תל השומר ושל ביה"ח שיבא. תכניות רבות במרחב, שחלקן כבר יצאו אל הפועל וחלקן ימומשו בעתיד, צפויות לצופף ולהרחיב את המרקם האורבני הדליל של בקעת אונו, תוך הוספת עשרות אלפי יחידות דיור בבניה לגובה ומאות אלפי מטרים רבועים של שטחי תעסוקה שהיקפם כיום אינו מספק.</p>
      <p>בין היתר, בקרית אונו אישרו תכנית מתאר שתכפיל את מספר התושבים תוך 20 שנה, מ-40 ל-80 אלף. התכנית מאפשרת הוספתן של 3,600 יח"ד במסגרת התחדשות עירונית. ביהוד-מונוסון כוללת תוכנית האב להתחדשות העירונית בנייה של 5,500 דירות. עיריית גבעת שמואל הפקידה לאחרונה תוכנית מתאר כוללנית המציבה יעד של כ-55 אלף תושבים עד שנת 2040. בסוף 2017 אישרה הותמ"ל תכנית באור יהודה לבניית 2,350 יח"ד על שטח של 340 דונם הממוקם צפונית לדרך 461.</p>
      <p>לדברי אפי כץ, מנכ"ל ובעלים של 'ענב', "חלק ניכר מתנופת הבנייה בבקעת אונו בשנים הקרובות תתבסס על פרויקטים של פינוי בינוי שהגיעו לשלב הביצוע. רשויות התכנון השכילו להבין כי רק תכניות משמעותיות ורחבות היקף של מתחמי פינוי בינוי יכולות להוביל להתחדשות עירונית משמעותית שמשנה מרקם חיים. אנו מאמינים כי כעת לאחר אישור הותמ"ל נוכל לקדם מהר יותר את התכנית במתחם מוהליבר, ונפעל ככל הניתן כך שבשנה הקרובה נקבל את היתרי הבניה".</p>
    </article>
  </body>
</html>