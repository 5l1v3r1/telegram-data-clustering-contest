<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177621/"/>
    <meta property="og:site_name" content="Doctors Only"/>
    <meta property="article:published_time" content="2019-11-24T09:06:00+00:00"/>
    <meta property="og:title" content="יותר מ-84% מתלמידי ישראל אינם עוסקים מספיק בפעילות גופנית"/>
    <meta property="og:description" content="נתוני ה-WHO על 1.6 מיליון ילדים ומתבגרים מצביעים על &quot;מגיפה עולמית&quot;: רוב הילדים בגילאי 17-11 מעדיפים פעילות יושבנית מול מסכים על פני פעילות גופנית"/>
  </head>
  <body>
    <article>
      <h1>יותר מ-84% מתלמידי ישראל אינם עוסקים מספיק בפעילות גופנית</h1>
      <h2>נתוני ה-WHO על 1.6 מיליון ילדים ומתבגרים מצביעים על "מגיפה עולמית": רוב הילדים בגילאי 17-11 מעדיפים פעילות יושבנית מול מסכים על פני פעילות גופנית</h2>
      <address><time datetime="2019-11-24T09:06:00+00:00">24 Nov 2019, 09:06</time> by <a rel="author">מערכת דוקטורס אונלי</a></address>
      <p>הרוב הגדול של תלמידי בתי ספר בגילאי 17-11 בעולם איננו מצוי במידה מספקת בפעילות גופנית בעיקר משום שניכרת בגילאים הללו מגמת עלייה בהעדפת פעילויות פנאי מול מסכים במקום להקדיש זמן לפעילויות ספורט. "מגיפה עולמית" – כך מוגדר המצב הזה בדו"ח ענק חדש שפורסם בסוף השבוע ב-<a href="https://www.thelancet.com/journals/lanchi/article/PIIS2352-4642(19)30323-2/fulltext">The Lancet Child &amp; Adolescent Health.</a></p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177475/">מחקר בריטי: עישון מגביר סיכון לדיכאון, סכיזופרניה והפרעה דו קוטבית</a>
        </li>
        <li>
          <a href="https://doctorsonly.co.il/2019/11/177207/">מחקר אמריקאי נרחב מגלה: לחולי לב סיכון גבוה לחלות בסרטן</a>
        </li>
        <li>
          <a href="https://doctorsonly.co.il/2019/11/177186/">מחקר בינלאומי מצא: לפרוצדורות פולשניות אין יתרון על טיפול תרופתי בחולי טרשת עורקים יציבה</a>
        </li>
      </ul>
      <p>המסמך מבוסס על נתונים שנאספו מ-146 מדינות חברות ארגון הבריאות העולמי. המדגם לצורך ניתוח הנתונים כלל 1.6 מיליון ילדים ומתבגרים, כולם תלמידי בתי ספר. למיעוט בפעילות גופנית יש השלכות על הבריאות וגם על התפתחות המוח, ציינו מחברי הדו"ח בהובלת חוקרים מאימפריאל קולג' בלונדון ואוניברסיטת מערב אוסטרליה.</p>
      <p>המדינות חולקו לקטגוריות בהתאם להכנסה לנפש. ישראל נכללה בין 25 המדינות המערביות עם ההכנסה לנפש הגבוהה ביותר בעולם, ובמילים אחרות: המדינות העשירות והמפותחות ביותר. הדו"ח השווה "אי פעילות גופנית מספקת" גם בין בנים לבין בנות בהתאם לנתונים וכן נעשתה השוואה בין נתוני 2001 ל-2016.</p>
      <p>בעוד שהשיעור הממוצע של אי פעילות גופנית מספקת בקבוצת המדינות שלהן שויכה ישראל הוא 78.2% מכלל בני 17-11 בשנת 2016 לעומת 79.8% בשנת 2001 – הרי שהשיעור בישראל הוא 84.7% – עלייה קלה מ-84.1% בשנת 2001. מבחינה זאת, המצב באוסטרליה, צרפת, איטליה או שווייץ גרוע יותר.</p>
      <p>השיעורים הנמוכים של אי פעילות גופנית מספקת בקבוצת המדינות הזאת נכון ל-2016 נמצאו באירלנד (71.8%) ארה"ב (רק 72%), גרינלנד (73.9%), פינלנד (75.4%), ספרד (76.6%) בריטניה (79.9%).</p>
      <p>בקרב הבנות בישראל, ב-2016 שיעור אי הפעילות הגופנית המספקת עמד על 89.5% ובקרב בנים - 80.1%.</p>
      <p>רק לשם השוואה, לפי הדו"ח בטריטוריה הפלשתינאית, כולל מזרח ירושלים (לפי ההגדרה במסמך), שיעור אי הפעילות המספקת הכולל 84% כאשר בקרב בנים הוא רק 79.5% ובקרב הבנות 84.2%.</p>
      <p>הדו"ח הצביע על כך שבשיעור כלל עולמי קיים פער בין בנים לבנות: כ-85% מכלל הבנות אינן פעילות גופנית במידה מספקת, לעומת 78% מהבנים.</p>
      <p>מחברי הדו"ח ציינו את הבעייתיות המסתמנת מהנתונים: בגילאים הללו יש נטייה גוברת והולכת לפעילות פנאי יושבנית במקום לספורט תחרותי או במסגרות חובבים ופעילויות גופניות במרחב הפתוח. אלו כוללות: הליכה, ריצה, אופניים, משחקי כדור שונים, שחייה, התעמלות, קפיצות ודילוגים בחבל. במדינות שבהן השיעור של אי פעילות מספקת נמוך ביחס לממוצע – כלומר מצביע דווקא על פעילויות רבות בקרב התלמידים – נובע הדבר מדגשים שניתנים בהם לחינוך גופני, נבחרות ספורט ולתחרויות בין בתי הספר.</p>
      <p>עוד ציינו מחברי המסמך כי מתכנני ערים יכולים לסייע רבות בעידוד פעילויות גופניות על ידי כך שיתכננו בניית בתי ספר או מרכזי קניות במרחקי הליכה סבירים משכונות מגורים כדי שהתושבים לא ייאלצו להשתמש בכלי רכב כדי להגיע אליהם.</p>
      <p>ההמלצות לפעילויות גופניות הן לפי קבוצות גיל: לבני 18-5 – 60 דקות יומיות לפחות; לבני 64-19 – 150 דקות של פעילות אירובית מתונה בשבוע לפחות ובקרב בני 65 ומעלה – 150 דקות פעילות אירובית מתונה בשבוע וכן פעמיים בשבוע של תרגילים לחיזוק שרירים.</p>
      <p>חשיבות הפעילות הגופנית לבריאות מודגשת שוב: לבריאות הלב והריאות, לחיזוק שרירים ועצמות, לשיפור הבריאות הנפשית, להתפתחות המוח ולשמירה על משקל גוף תקין. היעדר פעילות מספקת תורמת לסיכון למחלות לב, סוכרת סוג 2 וגם שבץ.</p>
      <p>לקריאה נוספת, ליחצו <a href="https://www.bbc.com/news/health-50466061">כאן</a>.</p>
    </article>
  </body>
</html>