<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Svt2w/proti-vuli-kalouska-marketa-pekarova-adamova-se-stala-predsedkyni-top-09"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T09:02:00+00:00"/>
    <meta property="og:title" content="Proti vůli Kalouska. Markéta Pekarová Adamová se stala předsedkyní TOP 09"/>
    <meta property="og:description" content="Novou předsedkyní TOP 09 se stala poslankyně Markéta Pekarová Adamová. Získala téměř 54 % hlasů. Těsně porazila senátora Tomáše Czernina. Pekarová Adamová tak nyní nahradila europoslance Jiřího Pospíšila ve vedení strany. Nová předsedkyně ve své řeči poděkovala především svému soupeři. Poražený Tomáš Czernin byl kandidát, který byl podporován otci zakladateli a především bývalým předsedou Miroslavem Kalouskem. Senátor Czernin byl nakonec zvolen alespoň jako první místopředseda strany."/>
  </head>
  <body>
    <article>
      <h6 class="kicker">sněm TOP 09</h6>
      <h1>Proti vůli Kalouska. Markéta Pekarová Adamová se stala předsedkyní TOP 09</h1>
      <address><time datetime="2019-11-24T09:02:00+00:00">24 Nov 2019, 09:02</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <slideshow>
        <figure>
          <img src="https://echo24.cz/img/5dda851bffd8fa2b1e664c38/1040/540/FIT?_sig=kZrig7YZeTAFGha_d-sZEaGJGRTZPW0Vx-7Xr-NVcn4"/>
          <figcaption>Nová předsedkyně TOP 09 Markéta Pekarová Adamová spolu s místopředsedy strany<cite>FOTO: Vojtěch Šeliga</cite></figcaption>
        </figure>
        <figure>
          <img src="https://echo24.cz/img/5dda487cffd8fa2b1e6210be/1040/540/FIT?_sig=Mnjd4SlRkMbG4bnIG_prS6GcvMq2Penr0WnBbOlxqAM"/>
          <figcaption>Markéta Pekarová Adamová<cite>Foto: Jan Zatorský</cite></figcaption>
        </figure>
        <figure>
          <img src="https://echo24.cz/img/5dda9370ffd8fa2b1e6766aa/1040/540/FIT?_sig=ad-jBrKj4r68sWBC8IdPSV_rJ0lvRQ2LHJ4HILqDAic"/>
          <figcaption>Nová předsedkyně TOP 09 Markéta Pekarová Adamová.<cite>FOTO: printscreen Youtube/TOP 09</cite></figcaption>
        </figure>
      </slideshow>
      <p>
        <b>Novou předsedkyní TOP 09 se stala poslankyně Markéta Pekarová Adamová. Získala téměř 54 % hlasů. Těsně porazila senátora Tomáše Czernina. Pekarová Adamová tak nyní nahradila europoslance Jiřího Pospíšila ve vedení strany. Nová předsedkyně ve své řeči poděkovala především svému soupeři. Poražený Tomáš Czernin byl kandidát, který byl podporován otci zakladateli a především bývalým předsedou Miroslavem Kalouskem. Senátor Czernin byl nakonec zvolen alespoň jako první místopředseda strany.</b>
      </p>
      <p>Nová šéfka TOP 09 dostala ve volbě předsedy 96 hlasů, Czernin o 15 méně. Hlasovalo 178 delegátů, jeden lístek byl prázdný. Pekarová Adamová se stala čtvrtým předsedou nyní druhé nejmenší opoziční sněmovní strany. TOP 09 by měla vést i do příštích voleb do Sněmovny v roce 2021 a už příští rok do krajských a senátních voleb.</p>
      <figure>
        <iframe data-src="https://twitter.com/DominikFeri/status/1198528893680070656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pekarová Adamová porazila senátora Tomáše Czernina, toho si do čela opoziční strany přál především bývalý předseda a současný šéf poslanců Miroslav Kalousek. Podporu měl také od čestného předsedy Karla Schwarzenberga. Přesto se delegáti rozhodli pro liberální poslankyni.</p>
      <p>„Nemohlo to dopadnout špatně. Tři měsíce otevřeně říkám, že je ideální, aby ti dva spolu vytvořili tandem. Ano, netajím se tím, že jsem ho viděl opačně, ale to nic nemění na tom, že ten tandem vznikl. Věřím, že spolu povedou stranu k větší čitelnosti a atraktivitě pro voliče, uvedl Kalousek pro Echo24.</p>
      <figure>
        <iframe data-src="https://twitter.com/kalousekm/status/1198538319447113730?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ve svém nominačním projevu Pekarová Adamová sdělila, že jí udělalo radost, jak se v poslední době probudila občanská společnost. Zmínila protivládní demonstrace na Letné. Mladé lidi, kterým jsou vlastní hodnoty sametové revoluce, vyzvala, aby rozšířili řady TOP 09. „Přidejte se k nám, jste vítáni,“ vzkázala jim.</p>
      <p>Česká republika podle ní zlenivěla, a to hlavně v tom, že si přestala klást vyšší mety a cíle, které jsou přitom základem odpovědné politiky. Jednou z dalších takových met je pro Pekarovou Adamovou vstup do eurozóny.</p>
      <figure>
        <iframe data-src="https://twitter.com/StetinaEP/status/1198534387291377664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Připojení k eurozóně je posledním krokem, abychom se stali plnohodnotným členem elitního klubu EU,“ zdůraznila. Euro je podle ní další pojistkou proti snahám zavléct ČR „opět někam na východ“.</p>
      <p>Česko podle první místopředsedkyně TOP 09 zaspalo v otázce kvalitního vzdělávání. Další z klíčových témat, která by podle ní strana měla prosazovat, jsou vědecké názory a apely ohledně životního prostředí. TOP 09 by se měla stát vedoucí silou v ochraně přírodních zdrojů, dodala. „TOP 09 má cíl. Společně nejenže vydržíme, ale našeho cíle dosáhneme. My to dáme,“ řekla v závěru svého projevu.</p>
      <p>Prvním místopředsedou TOP 09 zvolili delegáti sněmu senátora Tomáše Czernina. Dosavadní řadový místopředseda byl jediným kandidátem. Czernin obdržel ve volbě 162 ze 176 hlasů. Čtveřice delegátů lístek neodevzdala, dalších deset bylo prázdných. Senátor poděkoval za silný mandát a řekl, že Pekarové Adamové bude oporou za každé situace. Vyzval členy TOP 09, aby „všichni táhli za jeden provaz“. Nová předsedkyně mu po volbě blahopřála a řekla, že se moc těší na spolupráci. Nyní strana volí čtyři řadové místopředsedy.</p>
      <related>
        <a href="https://echo24.cz/a/S3dbq/czernin-nebo-pekarova-adamova-souboj-o-sefa-top-09-je-ve-finale"/>
      </related>
    </article>
  </body>
</html>