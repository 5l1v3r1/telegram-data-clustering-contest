<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30261"/>
    <meta property="og:site_name" content="ערים"/>
    <meta property="article:published_time" content="2019-11-24T09:50:03+00:00"/>
    <meta property="og:title" content="החלה התקנת המנורות החסכוניות ברחובות במסגרת מכרז התאורה הגדול בישראל"/>
    <meta property="og:description" content="בימים אלו החלה חברת ה.ל.ר. בפיילוט התקנת גופי תאורה חסכוניים בשכונת שרונה, כחלק מפרויקט להחלפת עשרות אלפי גופי תאורת רחוב בנורות לד, בשיתוף עם עיריית ראשון לציון"/>
  </head>
  <body>
    <article>
      <h1>החלה התקנת המנורות החסכוניות ברחובות במסגרת מכרז התאורה הגדול בישראל</h1>
      <h2>בימים אלו החלה חברת ה.ל.ר. בפיילוט התקנת גופי תאורה חסכוניים בשכונת שרונה, כחלק מפרויקט להחלפת עשרות אלפי גופי תאורת רחוב בנורות לד, בשיתוף עם עיריית ראשון לציון</h2>
      <address><time datetime="2019-11-24T09:50:03+00:00">24 Nov 2019, 09:50</time> by <a rel="author">אלעד חיימוביץ'</a></address>
      <p>עיריית רחובות החלה במהלך ההתייעלות האנרגטית. לאחר השלמת <u><a href="https://www.arimnews.co.il/news/28121">מכרז התאורה הגדול בישראל,</a></u> בשיתוף עם עיריית ראשון לציון, החלו בעירייה בתהליך להחלפת עשרות אלפי נורות לתאורת לד. המהלך נועד לשיפור תאורת רחובות העיר לצד חסכון משמעותי בהוצאות בשל החיסכון בחשמל, וכפועל יוצא מכך גם תרומה סביבתית. מדובר בפרויקט הגדול ביותר בישראל בתחום גופי התאורה.</p>
      <p>השבוע החלו בפיילוט החלפת נורות הרחוב בתאורת לד ברחובות עמ"י ונפתלי בן אפרים בשכונת שרונה בעיר, ובפארק השעשועים בקרית היובל. לאחר התקנת הנורות, הספק התאורה יימדד ויעקבו מקרוב אחר החיסכון באנרגיה. עם סיום הפקת הלקחים מהתקנות ראשוניות אלו, ימשיכו בשבועות הקרובים בהתקנת תאורה ביתר חלקי העיר.</p>
      <figure>
        <img src="https://www.arimnews.co.il/wp-content/uploads/2019/11/7543209dc9a8e54aeaceecbba98019f1.jpg"/>
        <figcaption>תאורה חסכונית בשכונת שרונה</figcaption>
      </figure>
      <figure>
        <img src="https://www.arimnews.co.il/wp-content/uploads/2019/11/b66cf18b77082103830c301a17267ff7.jpg"/>
        <figcaption>תאורה חסכונית בשכונת שרונה</figcaption>
      </figure>
      <p>לפני מספר שבועות ועדת המכרזים המשותפת לעיריית רחובות ועיריית ראשל"צ בחרה בחברת "מנוליד -חרות מערכות" כספק הראשי למתן שירותי תכנון, אספקה, התקנה, מסירה ושירות של גופי תאורת רחוב חסכוניים בטכנולוגיית LED. מערכות התאורה נשוא המכרז הינן מערכות חכמות וחסכוניות, וכוללות כ-11,000 גופי תאורה חדשים לעיר רחובות. במהלך זה ייקחו שתי הערים חלק אקטיבי בהפחתת פליטת גזי החממה והתייעלות אנרגטית. ההערכות מדברות על חסכון משמעותי של כ-60% מהוצאות החשמל בגין תאורת רחוב, ובממוצע חסכון של כ-25% מסך הוצאות החשמל של העיריות.</p>
      <p>במסגרת הפרויקט ברחובות יותקנו גם מערכות תקשורת על עמודי התאורה ומערכת שליטה ובקרה שתחובר למוקד העירוני.</p>
      <p>רחמים מלול, ראש עיריית רחובות: "מייד עם סיום ההכנות עברנו לפיילוט של התקנת התאורה. המשך ההתקנה ייעשה על הצד הטוב ביותר עם הפקת הלקחים מהשלב הראשוני. מדובר במהלך משמעותי אשר מוכיח למעשה כי רחובות "חושבת סביבה", יביא לחסכון ניכר בהוצאות העירייה ומניח תשתית להרחבת יכולותיה של רחובות כעיר חכמה".</p>
      <p>ניסים סלמן, מנכ"ל ה.ל.ר: "בתום המהלך יפחתו הוצאות העירייה על חשמל ונשפר את רמת התאורה בעיר. כמו כן המהלך כולל הקמת מערך של שליטה ובקרה בגופי התאורה מרחוק וכן התקנת אמצעי תקשורת מתקדמים".</p>
    </article>
  </body>
</html>