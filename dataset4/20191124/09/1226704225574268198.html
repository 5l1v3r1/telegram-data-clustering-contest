<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/van-basten-sa-ospravedlnil-za-nevydaren/431932-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T09:57:00+00:00"/>
    <meta property="og:title" content="Van Basten sa ospravedlnil za nevydarený vtip s nacistickým pozdravom"/>
    <meta property="og:description" content="Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo."/>
  </head>
  <body>
    <article>
      <h1>Van Basten sa ospravedlnil za nevydarený vtip s nacistickým pozdravom</h1>
      <h2>Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</h2>
      <address><time datetime="2019-11-24T09:57:00+00:00">24 Nov 2019, 09:57</time> by <a rel="author">TASR</a></address>
      <p>Amsterdam 24. novembra (TASR) – Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).</p>
      <p>Majster Európy z roku 1988 okomentoval v štúdiu televízie Fox Sports jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami:<i> "Nicht so gut, Sieg Heil, Pfannkuchen"</i>. Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</p>
      <p>Za svoj prešľap sa okamžite ospravedlnil s odôvodnením, že išlo o svojský vtip:<i> "Nemal som v úmysle šokovať ľudí. Chcel som len okomentovať Hansovu nemčinu."</i> Ospravedlnenie pridala aj televízna stanica: <i>"Jeho pripomienky boli neprimerané. Žiaľ, podobná situácia sa nestala prvýkrát."</i></p>
      <p>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.</p>
    </article>
  </body>
</html>