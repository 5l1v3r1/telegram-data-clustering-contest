<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/abd-de-turkiye-icin-yasa-disi-lobicilik-iddiasi-akp-ye-yakin-oldugu-one-surulen-turk-is-insani-da-sorgulandi-890314"/>
    <meta property="og:site_name" content="Onedio"/>
    <meta property="article:published_time" content="2019-11-24T09:43:14+00:00"/>
    <meta property="og:title" content="ABD'de 'Türkiye İçin Yasa Dışı Lobicilik' İddiası: AKP'ye Yakın Olduğu Öne Sürülen Türk İş İnsanı da Sorgulandı"/>
    <meta property="og:description" content="ABD makamları tarafından yasa dışı lobicilik faaliyetlerinde bulunduğu belirlenen bir ABD vatandaşının, Türkiye adına da AKP’ye yakın bir iş insanı ar..."/>
  </head>
  <body>
    <article>
      <h1>ABD'de 'Türkiye İçin Yasa Dışı Lobicilik' İddiası: AKP'ye Yakın Olduğu Öne Sürülen Türk İş İnsanı da Sorgulandı</h1>
      <address><time datetime="2019-11-24T09:43:14+00:00">24 Nov 2019, 09:43</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a> makamları tarafından yasa dışı lobicilik faaliyetlerinde bulunduğu belirlenen bir ABD vatandaşının, Türkiye adına da <a href="https://onedio.com/etiket/adalet-ve-kalkinma-partisi/50187b65295c0432640034e9">AKP</a>’ye yakın bir iş insanı aracılığıyla faaliyet yürütmekle suçlanarak yargılandığı ortaya çıktı. Yasa dışı lobi faaliyetleri yürütmekle suçlanan <a href="https://onedio.com/etiket/amerika-birlesik-devletleri/50187e1bcc161f8ec134216e">Amerikalı</a> ile ilişkide olan Türk iş insanının da FBI tarafından sorgulandığı bildirildi. </h4>
      <figure>
        <img src="https://img-s2.onedio.com/id-5dda49b8e1aed8ba0e81bc19/rev-0/w-500/s-a74791727303c3b2fbbde6dde6d48a590c015910.jpg"/>
      </figure>
      <p><a href="https://www.dw.com/tr/abdde-t%C3%BCrkiye-i%C3%A7in-kay%C4%B1t-d%C4%B1%C5%9F%C4%B1-lobicilik-iddias%C4%B1/a-51382867">DW Türkçe'nin aktardığı habere göre,</a> <a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a>'de federal savcılar, Amerikan seçimlerine yasa dışı yolla yabancı para aktarmakla suçlanan Imaad Zuberi'nin, hakkındaki soruşturmayı engellemek için altı tanığa 6 milyon doları aşkın para teklif ettiğini öne sürdü.</p>
      <p>Savcılığın iddialarına göre Zuberi, Türkiye, Libya ve Sri Lanka hükümetleri için lobicilik faaliyetleri yürüttüğünü Amerikan devletinden gizledi.</p>
      <h3>Suçlamaları kabul etti</h3>
      <figure>
        <img src="https://img-s1.onedio.com/id-5dda4a5d4ff547b30ecf9682/rev-0/w-500/s-5ae8e06e1bf59b3fc9b2225025126aef4d7e7a2e.jpg"/>
      </figure>
      <p><a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a> vatandaşı Zuberi, Los Angeles'ta çıktığı mahkemede; <a href="https://onedio.com/etiket/vergi/57a1d61e0bb1aa6265a7cc2a">vergi</a> kaçakçılığı, kampanya finansmanı ihlali ve yabancı devletler adına kayıt dışı lobicilik suçlamalarını kabul etti.</p>
      <h3>Hillary Clinton'ın en büyük bağışçıları arasındaydı</h3>
      <figure>
        <img src="https://img-s2.onedio.com/id-5dda4b13e1aed8ba0e81bc1f/rev-0/w-500/s-81d88ec54530ec0b190319db178b08e8785e111b.jpg"/>
      </figure>
      <p><a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a> eski Başkanı <a href="https://onedio.com/etiket/barack-obama/50411ba462704586c6cbd5f6">Barack Obama</a> ve Dışişleri eski Bakanı Hillary Clinton'ın en büyük bağışçıları arasında yer alan 49 yaşındaki Zuberi, <a href="https://onedio.com/etiket/2016/58617d276c6c7fdf0e586ce8">2016</a>'daki seçimleri kazanmasının hemen ardından da <a href="https://onedio.com/etiket/donald-trump/582305689c7990e921f3cf23">Donald Trump</a>'ın en cömert destekçilerinden biri olmuştu.</p>
      <h3>Türk iş insanı da sorgulandı</h3>
      <figure>
        <img src="https://img-s1.onedio.com/id-5dda4b6f048a54f90e277d54/rev-0/w-500/s-8c8063e4e83c6d0941423732337b65b800284c10.jpg"/>
      </figure>
      <p>DW Türkçe'nin soruşturma kayıtlarını inceleyen AP ajansından edindiği bilgiye göre, Zuberi'nin faaliyetlerini araştıran FBI, <a href="https://onedio.com/etiket/adalet-ve-kalkinma-partisi/50187b65295c0432640034e9">AKP</a> ile yakın ilişkileri bulunan ve <a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a>'deki Demokrat Parti'ye yaptığı bağışlarla bilinen Murat Güzel isimli Türk iş insanını da sorguladı.</p>
      <p>Kayıtlarda, federal savcılar ve FBI'ın, Güzel'i hem Zuberi'yle hem de bazı ABD'li vekiller ve yabancı yetkililerle yaptığı işler konusunda sorguya çektiği belirtildi. Soruşturma kapsamında, Zuberi'nin bu yıl içinde Güzel'e verdiği 50 bin dolarlık bir çekin de incelendiği kayıtlara geçti. Kayıtlara göre Güzel, savcılığın dokunulmazlık güvencesi üzerine yetkililere bilgi verdi.</p>
      <h3>Ancak mahkeme belgelerine göre, sessiz kalmaları veya yalan ifade vermeleri için para ödendiği ya da teklif edildiği öne sürülen altı tanık arasında Güzel'in de bulunup bulunmadığı net değil.</h3>
      <figure>
        <img src="https://img-s2.onedio.com/id-5dda4bdb76c9f1be0e23de83/rev-0/w-500/s-7d0e346f1138bf15f6abed5fc9907b5475fffa6e.jpg"/>
      </figure>
      <h3>Güzel'in adı Wikileaks'in Aralık 2016'da kamuoyuna ifşa ettiği belgelerde de geçiyordu</h3>
      <figure>
        <img src="https://img-s2.onedio.com/id-5dda4c3fb51eadbc0e595de7/rev-0/w-500/s-c82d9c1b23313eba3558ae059275e261e41d5db2.jpg"/>
      </figure>
      <p>Güzel'in adı, Türkiye Cumhurbaşkanı <a href="https://onedio.com/etiket/recep-tayyip-erdogan/50187b65295c0432640034e7">Recep Tayyip Erdoğan</a>'ın damadı Berat Albayrak'ın e-posta yazışmalarını yayımlayan <a href="https://onedio.com/etiket/wikileaks/503f625acc161f8ec1342458">Wikileaks</a>'in Aralık <a href="https://onedio.com/etiket/2016/58617d276c6c7fdf0e586ce8">2016</a>'da kamuoyuna ifşa ettiği belgelerde de geçiyordu.</p>
      <p>Söz konusu belgelerde Güzel'in 2013 yılından itibaren Albayrak ile yazıştığı görülüyordu. Güzel, bir e-postada eski bir Kongre üyesine bir makalede Türkiye'yi önemli bir müttefik olarak yazdırdığı için övünmüştü.</p>
    </article>
  </body>
</html>