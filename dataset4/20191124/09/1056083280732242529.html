<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301469/%D9%85%D8%B1%DA%A9%D8%B2-%DA%A9%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%A7%D8%B1%D9%88%D9%85%DB%8C%D9%87-%D8%A7%D9%81%D8%AA%D8%AA%D8%A7%D8%AD-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:14:52+00:00"/>
    <meta property="og:title" content="مرکز کشت زعفران در دانشگاه ارومیه افتتاح شد"/>
    <meta property="og:description" content="ایسنا/آذربایجان غربی مرکز کشت زعفران ایروپونیک (هواکشت) دانشگاه ارومیه با حضور رئیس و اعضای هیئت رئیسه این دانشگاه افتتاح شد."/>
  </head>
  <body>
    <article>
      <h1>مرکز کشت زعفران در دانشگاه ارومیه افتتاح شد</h1>
      <address><time datetime="2019-11-24T09:14:52+00:00">24 Nov 2019, 09:14</time> by <a rel="author">المیرا عسگری زاده</a></address>
      <p>ایسنا/آذربایجان غربی مرکز کشت زعفران ایروپونیک (هواکشت) دانشگاه ارومیه با حضور رئیس و اعضای هیئت رئیسه این دانشگاه افتتاح شد.</p>
      <p>دکتر رحیم حب نقی رئیس دانشگاه ارومیه امروز یکشنبه در حاشیه افتتاح این مرکز گفت: این مجموعه با همکاری دانشگاه ارومیه و یک شرکت دانش بنیان از ۳ ماه پیش در دانشگاه شکل گرفته و امروز اولین دوره از زعفران آن در مرحله برداشت قرار دارد.</p>
      <p>دکتر حب نقی بیان کرد: این نوع کشت در راستای کاهش ۴۰ درصدی مصرف آب در حوزه دریاچه ارومیه به عنوان یکی از کشت‌های جایگزین در این حوزه ، موردتوجه قرار گرفته است.</p>
      <p>وی افزود: خرید تضمینی محصول از کشاروزان را هم در فاز توسعه‌ای این محصول در نظر گرفته‌ایم تا کشاورزان دغدغه فروش را نداشته باشند.</p>
      <p>حسین پورعلی رئیس هیات مدیره شرکت دانش بنیان مذکور نیز اظهار کرد: روش کشت ایروپونیک(هواکشت) زغفران، روش جدیدی است که در آن بدون استفاده از آب و خاک، کشت زعفران انجام می‌شود. در حال حاضر یک سالن به مساحت ۴۰۰ مترمربع برای این طرح درنظر گرفته شده است.</p>
      <p>وی  در ادامه، محل تهیه پیازهای زعفران را خراسان رضوی و جنوبی دانست و گفت: یک مزرعه پنج هکتاری نیز در جوار گلخانه کشت زعفران ایجاد کرده‌ایم . در سال‌های آتی نیز در طرح توسعه‌ای این مرکز، پیاز زعفران را خودمان تولید کنیم.</p>
      <p>ظرفیت اسمی این مرکز کشت  ۲۰ تُن پیاز زعفران گلخانه‌ای  و تولید بیش از ۲۰ کیلوگرم کلاله در هر دوره است و این مجموعه به صورت مستقیم برای ۱۰ نفر و غیرمستقیم ۶۰ نفر اشتغالزایی ایجاد کرده است.</p>
      <p>انتهای پیام</p>
      <figure>
        <img src="https://cdn.isna.ir/d/off/orumiyeh/2019/11/24/3/61493152.jpg"/>
      </figure>
    </article>
  </body>
</html>