<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_948539664_Moshten_nokaut_za_Uayldar_i_zakana_kam_Fyuri_Ti_si_sledvashtiyat_(VIDEO)"/>
    <meta property="og:site_name" content="webcafé"/>
    <meta property="article:published_time" content="2019-11-24T09:29:00+00:00"/>
    <meta property="og:title" content="Мощен нокаут за Уайлдър и закана към Фюри: Ти си следващият! (ВИДЕО)"/>
    <meta property="og:description" content="Дългоочакваният реванш е през февруари"/>
  </head>
  <body>
    <article>
      <h1>Мощен нокаут за Уайлдър и закана към Фюри: Ти си следващият! (ВИДЕО)</h1>
      <address><time datetime="2019-11-24T09:29:00+00:00">24 Nov 2019, 09:29</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <video src="https://images.webcafe.bg/2019/11/24/2834.mp4" autoplay=""/>
        <figcaption>Уайлдър нанесе големия си удар в седмия рунд</figcaption>
      </figure>
      <p>Дионтей Уайлдър (42-0-1, 41 КО) нокаутира мощно Луис Ортис и запази титлата си на Световния боксов съвет.</p>
      <p>Реваншът между двамата в Лас Вегас продължи до седмия рунд, когато десен прав на Уайлдър реши всичко - макар че допреди това кубинецът имаше надмощие и водеше в точките и в трите съдийски карти.</p>
      <p>Това беше десета успешна защита на титлата от страна на Уайлдър, който впоследствие потвърди, че следващият му двубой е друг дългоочакван реванш - срещу Тайсън Фюри.</p>
      <p>Иначе Луис Ортис започна по-активно и успя да разкървави веждата на съперника. Дионтей беше предприел изчаквателна тактика и успя да постави капана на съперника си.</p>
      <p>В седмия рунд Уайлдър беше разклатен след ляв прав в главата, но секунди по-късно стовари десния прав, който му донесе победата.</p>
      <p>"Разбира се, че реваншът с Фюри е следващият ми мач, разбрали сме се за февруари месец", призна шампионът след успеха.</p>
      <p>"След това ще преследвам обединяващ двубой за всички титли, защото искам да има само един шампион. Тежката категория е прекалено тясна за толкова много шампиони, а и е объркващо за феновете. Ще има само един шампион, само едно лице, само едно име".</p>
      <related>
        <a href="https://www.webcafe.bg/sportcafe/oshte-sport/id_462587020_Vsichko_zapochna_ot_lyubovta_na_edin_bashta_boresht_se_za_jivota_na_bolnata_si_dashterya"/>
      </related>
    </article>
  </body>
</html>