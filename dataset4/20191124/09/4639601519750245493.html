<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/politics/synedrio-pasok-ta-vlemmata-stis-topothetiseis-geroulanou-kai-androulaki-meta-to-minyma-gennimata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T09:09:20+00:00"/>
    <meta property="og:title" content="Συνέδριο ΠΑΣΟΚ : Τα βλέμματα στις τοποθετήσεις Γερουλάνου και Ανδρουλάκη, μετά το μήνυμα Γεννηματά"/>
    <meta property="og:description" content="Με μεγάλο ενδιαφέρον, ίσως περισσότερο από την πρώτη μέρα, αναμένεται η δεύτερη και τελευταία μέρα του συνεδρίου του ΠΑΣΟΚ"/>
  </head>
  <body>
    <article>
      <h1>Συνέδριο ΠΑΣΟΚ : Τα βλέμματα στις τοποθετήσεις Γερουλάνου και Ανδρουλάκη, μετά το μήνυμα Γεννηματά</h1>
      <h2>Με μεγάλο ενδιαφέρον, ίσως περισσότερο από την πρώτη μέρα, αναμένεται η δεύτερη και τελευταία μέρα του συνεδρίου του ΠΑΣΟΚ</h2>
      <address><time datetime="2019-11-24T09:09:20+00:00">24 Nov 2019, 09:09</time> by <a rel="author">ΤοΒΗΜΑ Team</a></address>
      <p>Με μεγάλο ενδιαφέρον, ίσως περισσότερο από την πρώτη μέρα, αναμένεται η δεύτερη και τελευταία μέρα του συνεδρίου του ΠΑΣΟΚ.</p>
      <p>Αυτό, διότι σήμερα αναμένονται οι τοποθετήσεις των Παύλου Γερουλάνου και Νίκου Ανδρουλάκη, αλλά και η δευτερολογία της Φώφης Γεννηματά, με την οποία θα πέσει και η αυλαία του συνεδρίου.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Χθες, στην εναρκτήρια ομιλία της, η πρόεδρος του ΠΑΣΟΚ και του ΚΙΝΑΛ υπήρξε ιδιαίτερα αιχμηρή απέναντι στους αμφισβητίες της.</p>
      <p>Δεν δίστασε, δε, να προειδοποιήσει εμμέσως ακόμη και με διαγραφές «από Δευτέρα», λέγοντας ότι «θα έχουμε μηδενική ανοχή σε εσωστρέφεια και υπονομεύσεις».</p>
      <p>Επίσης εμμέσως χαρακτήρισε τους Γερουλάνο – Ανδρουλάκη «όψιμους πασοκολάγνους» και τους κατηγόρησε ότι άγονται και φέρονται από τις προσωπικές τους φιλοδοξίες, αλλά και ότι καταφεύγουν σε «λόγια του αέρα» με την ασφάλεια της εκλογής ή της στήριξης, όπως πρόσθεσε η ίδια, από το ΠΑΣΟΚ και το ΚΙΝΑΛ.</p>
      <p>Μάλιστα, έστειλε σαφές μήνυμα λέγοντας πως «όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω».</p>
      <p>Παράλληλα, εξαπέλυσε επίθεση προς τους επικριτές της λέγοντας πως «εκ του ασφαλούς όταν εκλέγονται ή στηρίζονται από το Κίνημα Αλλαγής, αλλά θυμούνται το ΠΑΣΟΚ για να συντηρήσουν μια εσωστρέφεια που δεν λέει κάτι διαφορετικό, θολώνει το στίγμα μας και διχάζει τον κόσμο μας. Καλωσορίζω την αμφισβήτηση. Ζητώ την κριτική. Δεν έχω το αλάθητο. Όποιος άλλωστε δεν τολμά, δεν πετυχαίνει τίποτα και βουλιάζει στη στασιμότητα. Αλλά κάθε πράγμα στον καιρό του».</p>
      <figure>
        <iframe src="https://www.youtube.com/embed/dQA0VESrVZ4" width="640" height="360" data-service="Youtube" scrolling="no"/>
      </figure>
      <h3>Εντολή στη Φώφη μέχρι το 2021</h3>
      <p>Η πλέον σημαντική καταστατική αλλαγή, βέβαια, είναι η παράταση της θητείας της στην προεδρία του ΠΑΣΟΚ και συγκεκριμένα έως το Νοέμβριο του 2021, όταν λήγει η αντίστοιχη θητεία της ως επικεφαλής του ΚΙΝΑΛ.</p>
      <p>Μάλιστα, η κυρία Γεννηματά πέταξε γι’ ακόμη μία φορά το γάντι στους διαφωνούντες επειδή δεν βάζουν θέμα ηγεσίας και προανήγγειλε ουσιαστικά ότι θα διεκδικήσει τότε την επανεκλογή της: «Θα είμαι εκεί και θα τους περιμένω», είπε χαρακτηριστικά, υποστηρίζοντας παράλληλα ότι ήδη έκανε αρκετούς συμβιβασμούς και υποχωρήσεις.</p>
      <figure>
        <iframe src="https://www.youtube.com/embed/zql8ApX7sio" width="640" height="360" data-service="Youtube" scrolling="no"/>
      </figure>
      <h3>«Παρών» ο Κώστας Σημίτης</h3>
      <p>Παράλληλα, απάντηση στα σενάρια που έκαναν λόγο πώς δεν θα παραστεί στο 11ο συνέδριο του ΠΑΣΟΚ, έδωσε ο Κώστας Σημίτης.</p>
      <p>Ο πρώην πρωθυπουργός και πρώην πρόεδρος του κόμματος, βρέθηκε το απόγευμα του Σαββάτου (23/11) στο ΣΕΦ, λίγη ώρα πριν την έναρξη της ομιλίας της κ. Γεννηματά.</p>
      <p>Οι δύο άλλοι πρώην πρόεδροι του ΠΑΣΟΚ, ο Γ. Παπανδρέου και ο Ευ. Βενιζέλος δεν έδωσαν το παρών στο συνέδριο. Ο πρώτος βρίσκεται στο εξωτερικό, ενώ ο δεύτερος, αφού ευχαρίστησε την πρόεδρο του κόμματος για την πρόσκληση, απάντησε πως δεν θα βρεθεί στο ΣΕΦ.</p>
      <figure>
        <iframe src="https://www.youtube.com/embed/--EguHVwjOA" width="640" height="360" data-service="Youtube" scrolling="no"/>
      </figure>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>