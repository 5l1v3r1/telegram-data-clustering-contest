<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/theodorikakos-lynetai-to-provlima-elleipsis-mixanikon-stous-ota/2922094/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T09:03:51+00:00"/>
    <meta property="og:title" content="Θεοδωρικάκος: Λύνεται το πρόβλημα έλλειψης μηχανικών στους ΟΤΑ"/>
    <meta property="og:description" content="Οριστική λύση στην αδυναμία των δήμων να συντάξουν τεχνικές μελέτες για την απορρόφηση κονδυλίων από τα διάφορα χρηματοδοτικά προγράμματα, δίνει το υπουργείο Εσωτερικών με συγκεκριμένη διάταξη του κατέθεσε ο υπουργός Εσωτερικών, Τάκης Θεοδωρικάκος."/>
  </head>
  <body>
    <article>
      <h1>Θεοδωρικάκος: Λύνεται το πρόβλημα έλλειψης μηχανικών στους ΟΤΑ</h1>
      <h2>Οριστική λύση στην αδυναμία των δήμων να συντάξουν τεχνικές μελέτες για την απορρόφηση κονδυλίων από τα διάφορα χρηματοδοτικά προγράμματα, δίνει το υπουργείο Εσωτερικών με συγκεκριμένη διάταξη του κατέθεσε ο υπουργός Εσωτερικών, Τάκης Θεοδωρικάκος.</h2>
      <address><time datetime="2019-11-24T09:03:51+00:00">24 Nov 2019, 09:03</time> by <a rel="author">Newsit Newsroom</a></address>
      <p>Ειδικότερα στο νομοσχέδιο για τον εκσυγχρονισμό της εκλογικής νομοθεσίας, δίνεται η δυνατότητα να συνάπτονται συμβάσεις με φορείς της Γενικής Κυβέρνησης και να χρησιμοποιούνται οι μηχανικοί τους για τη σύνταξη τεχνικών μελετών.</p>
      <p>Επίσης, με άλλη ρύθμιση δημιουργείται Μητρώο Δεδομένων Τοπικής Αυτοδιοίκησης που θα συμβάλει στη χάραξη αποτελεσματικών και στοχευμένων πολιτικών στον χώρο των ΟΤΑ.</p>
      <p>Με τις συγκεκριμένες ρυθμίσεις εφαρμόζεται ένα σύγχρονο και αποτελεσματικό εργαλείο υποστήριξης των δομών τεχνικών υπηρεσιών και υπηρεσιών δόμησης των ΟΤΑ.</p>
      <h3>Σύμφωνα με το οποίο οι ΟΤΑ :</h3>
      <p>α) μπορούν να συνάπτουν σύμβαση «οριζόντιας συνεργασίας» με φορείς της Γενικής Κυβέρνησης, την ΕΕΤΑΑ και τις Αναπτυξιακές τους Εταιρείες και να τους αναθέτουν την τεχνική τους υπηρεσία για διαδικασίες εποπτείας και επίβλεψης δημοσίων συμβάσεων μελετών και έργων.</p>
      <p>β) μπορούν να συνάπτουν σύμβαση με τις ως άνω δομές για την υποστήριξη στην άσκηση των συνήθων αρμοδιοτήτων των τεχνικών υπηρεσιών και των υπηρεσιών δόμησης, με τη δικλείδα ότι η αρμοδιότητα έκδοσης των διοικητικών πράξεων ασκείται από δημόσιο όργανο.</p>
      <p>Αναφορικά με την θέσπιση του Μητρώου Δεδομένων Τοπικής Αυτοδιοίκησης, εκεί θα καταχωρούνται όλα τα στοιχεία που αφορούν την οικονομική και διοικητική λειτουργία των ΟΤΑ, τα στοιχεία του ενεργητικού τους, καθώς και τα αντίστοιχα στοιχεία που αφορούν τα νομικά τους πρόσωπα. Η λειτουργία του Μητρώου θα επιτρέψει για πρώτη φορά από ιδρύσεως ΟΤΑ, τη χάραξη αποτελεσματικών και στοχευμένων πολιτικών τοπικής αυτοδιοίκησης, όπως αναφέρεται σχετικά.</p>
    </article>
  </body>
</html>