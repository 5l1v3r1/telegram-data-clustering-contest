<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf-%cf%86%cf%89%cf%84%ce%bf%ce%b3%cf%81%ce%ac%cf%86%ce%bf%cf%82-%cf%84%ce%bf%cf%85-%ce%ba%ce%b1%cf%81%cf%84%ce%ad%ce%bb-%ce%ba%ce%bf%ce%ba%ce%b1%ce%90%ce%bd%ce%b7%cf%82-%ce%ba%ce%b1%ce%b9-%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T09:35:26+00:00"/>
    <meta property="og:title" content="Ο φωτογράφος του καρτέλ κοκαΐνης και η πλούσια ατζέντα «φωτιά»"/>
    <meta property="og:description" content="Ονόματα και διευθύνσεις από αγοραστές υπεράνω… υποψίας φέρεται να είχε στο κινητό του τηλέφωνο ο 38χρονος φυσιοδίφης με έντονη παρουσία στα social media, ο οποίος είχε μετατρέψει το πατάρι του σπιτιού του σε εργαστήριο παρασκευής ναρκωτικών"/>
  </head>
  <body>
    <article>
      <h1>Ο φωτογράφος του καρτέλ κοκαΐνης και η πλούσια ατζέντα «φωτιά»</h1>
      <address>
        <time datetime="2019-11-24T09:35:26+00:00">24 Nov 2019, 09:35</time>
      </address>
      <p>
        <b>Ονόματα και διευθύνσεις από αγοραστές υπεράνω… υποψίας φέρεται να είχε στο κινητό του τηλέφωνο ο 38χρονος φυσιοδίφης με έντονη παρουσία στα social media, ο οποίος είχε μετατρέψει το πατάρι του σπιτιού του σε εργαστήριο παρασκευής ναρκωτικών</b>
      </p>
      <p>Μακρύ κατάλογο με «ονόματα και διευθύνσεις» από αγοραστές <b>κοκαΐνης </b>υπεράνω… υποψίας φέρεται να είχε στο κινητό του τηλέφωνο ο «μάγειρας» του καρτέλ <b>ναρκωτικών </b>που «ξηλώθηκε» από την Ασφάλεια, όπως αναφέρει το ρεπορτάζ του Έθνους της Κυριακής. Πρόκειται για <b>έναν 38χρονο με έντονη παρουσία στα social media</b>, ο οποίος έκανε χλιδάτη ζωή. Γύριζε όλο τον κόσμο και τραβούσε καλλιτεχνικές -συνήθως υποβρύχιες- φωτογραφίες από διάφορες γωνιές του πλανήτη.</p>
      <p>Το προφίλ του είναι γεμάτο με εντυπωσιακές εικόνες από σπάνια πλάσματα στον βυθό της Ερυθράς Θάλασσας, από καταρράκτες και παγόβουνα στην Ισλανδία, από ναυάγια και θαλάσσιες χελώνες στις Μαλδίβες, από δυσεύρετα ψάρια στη Μάλτα και από υφάλους στο γεωλογικά μοναδικό νησί της Αιγύπτου, Ζαμπαργκάντ. Ο φωτογράφος ζούσε μαζί με τη γυναίκα του σε ένα υπερπολυτελές διαμέρισμα 200 τ.μ. στη Νέα Φιλαδέλφεια.</p>
      <p>του Αλέξανδρου Καλαφάτη</p>
      <p>Στο εσωτερικό του σπιτιού υπήρχε μια «κρυφή» πόρτα, η οποία οδηγούσε σε πατάρι, το οποίο είχε μετατραπεί σε εργαστήριο παρασκευής κοκαΐνης και κάνναβης. Στο διαμέρισμα ξεχώριζαν τα ακριβά και διαλεγμένα διακοσμητικά είδη από τα ταξίδια του, κυρίως από την Αίγυπτο, αλλά και οι στολές καταδύσεων. Οταν τελικά οι αστυνομικοί μπήκαν στο «στρατηγείο» του και κατάλαβε ότι ήρθε το τέλος της δράσης του, <b>γύρισε το κεφάλι προς τη γυναίκα του και είπε: «Μωρό μου. Game over»</b></p>
      <h3>«Αν θες πάρε από άλλον»</h3>
      <p>Η «αυτοπεποίθησή» του για την ποιότητα της «άσπρης» (όπως έλεγαν την κοκαΐνη) που πουλούσε ήταν τέτοια, που πολλές φορές έλεγε στους πελάτες που ήθελαν να διαπραγματευτούν την τιμή της: «Αν θες πάρε από άλλον». Η τιμή του γραμμαρίου άγγιζε τα 100 ευρώ. Ο 38χρονος είχε πελάτες από όλες τις οικονομικές τάξεις. Το κύκλωμα παρέδιδε ναρκωτικά σε Μαρούσι, Νέα Φιλαδέλφεια, Φιλοθέη, Ψυχικό, Γλυφάδα, Βάρη, Σπάτα, Μενίδι, Ανω Λιόσια και στο κέντρο της Αθήνας. Ο κανόνας του φωτογράφου ήταν ότι συνομιλούσε για «δουλειές» αποκλειστικά μέσω Viber και Facebook.</p>
      <p>Αυτός είναι και ο λόγος που οι αστυνομικοί της Ασφάλειας εκτιμούν ότι γνωρίζουν μόνο ένα μικρό μέρος από το εύρος της δράσης του. Κατά τη διάρκεια των ερευνών κατασχέθηκε το κινητό του τηλέφωνο, το οποίο ήταν το βασικό «εργαλείο» του. Δεν βρέθηκαν ατζέντες με το «πελατολόγιό» του, με τις Αρχές να εκτιμούν ότι αυτό βρίσκεται στη συσκευή. Σύμφωνα με πληροφορίες του «Εθνους της Κυριακής», κατά την παρουσία του στον ανακριτή εμφανίστηκε διατεθειμένος να βοηθήσει την έρευνα, δίνοντας «ονόματα και διευθύνσεις» των πελατών του. Ωστόσο, στην παρούσα φάση της διαδικασίας αυτό δεν ενδιέφερε τις δικαστικές Αρχές.</p>
      <p>Ο 38χρονος κρίθηκε προφυλακιστέος και κρατείται στις φυλακές Κορυδαλλού. Από την έρευνα της ΕΛ.ΑΣ. προέκυψε ότι ο φωτογράφος δεν ήταν ο μόνος με… ροπή στη μεγάλη ζωή. Συνεργός του, που είχε τον ρόλο του διακινητή, διατηρούσε λογαριασμό στο Facebook, όπου ανέβαζε φωτογραφίες από πανάκριβα αυτοκίνητα. Σε μια περίπτωση έδειχνε μια ασημί Ferrari με θέα τη θάλασσα, σε άλλη μια σκουρόχρωμη Bentley, ενώ «διαφήμιζε» και τη διαμονή του σε ξενοδοχείο πέντε αστέρων με τεράστια πισίνα. Αίσθηση προκαλεί ότι δημοσίευε ακόμα και φωτογραφίες με όπλα. Οταν ένας διαδικτυακός φίλος του τον ρώτησε περιπαικτικά «τι θα κάνεις με αυτά; Θα ληστέψεις καμιά τράπεζα; Χα, χα», εκείνος απάντησε: «Μπα. Ούτε αυτές έχουν λεφτά τώρα…». Ο δραστήριος στα social media διακινητής συνελήφθη μαζί με ακόμα 22 άτομα, που κατηγορούνται για συμμετοχή σε πολυμελές δίκτυο διακίνησης ναρκωτικών, το οποίο αποτελούνταν από πολλές υποομάδες.</p>
      <h3>100 χρήστες την ημέρα</h3>
      <p>Η ομάδα του φωτογράφου αποτελούσε τη μία οργάνωση που εξαρθρώθηκε. Η δεύτερη μεγάλη ομάδα είχε έδρα το Μενίδι και τη Φυλή. «Εξυπηρετούσε» καθημερινά 100 χρήστες ναρκωτικών και κέρδιζε 1.300-1.500 ευρώ ημερησίως. Κυρίως πουλούσε ηρωίνη σε «ανταγωνιστικές» τιμές (7-8 ευρώ το γραμμάριο). Από τους 22 συλληφθέντες προφυλακίστηκαν οι 10. Η έρευνα ξεκίνησε από το Τμήμα Ασφαλείας Αχαρνών, που συνεργάστηκε με την Υποδιεύθυνση Ασφαλείας Δυτικής Αττικής.</p>
      <p>Οι δικηγόροι των συλληφθέντων, Γιάννης Γλύκας και Παναγιώτης Μαριόλης, υποστηρίζουν στο «Εθνος της Κυριακής» ότι οι κατηγορίες σε βάρος των πελατών τους δεν στοιχειοθετούνται: «Υπάρχουν κενά στη δικογραφία. Οι υποτιθέμενες εγκληματικές οργανώσεις αποτελούνται από μέλη οικογενειών και από πολλές υποομάδες με τον τίτλο ‘‘συμμορία’’.</p>
      <p>Υπάρχουν μάλιστα άτομα που είναι κατηγορούμενα μόνο και μόνο επειδή συγκατοικούσαν με πρόσωπα που μπήκαν στο στόχαστρο των Αρχών.Χαρακτηρίζονται κατηγορούμενοι χάρη σε κάποιες συνομιλίες και χάρη σε κάποιες καταθέσεις φερόμενων αγοραστών. Οι καταθέσεις αυτές δεν μπορούν να σταθούν στο δικαστήριο»</p>
      <h3>Τι άκουσε ο «κοριός»</h3>
      <p>Στην ογκωδη δικογραφία που σχηματίστηκε περιλαμβάνεται πλήθος απομαγνητοφωνημένων συνομιλιών, που καταγράφηκαν από τον «υπερκοριό» της ΕΛ.ΑΣ. Οι… υπηρεσίες που προσέφερε το κύκλωμα περιελάμβαναν «επιτόπια δοκιμή» πριν από την αγορά, ενώ η τιμή διαφοροποιούνταν ανάλογα με την «ποιότητα»:</p>
      <p><b>Διακινητής:</b> Για «θέμα» ένα κιλό 900 ευρώ, ένα χιλιάρικο, για αύριο στα Κάτω Πατήσια. Αμα θέλεις δοκιμάζεις επί τόπου και το παίρνεις για ένα κιλό. Είναι καλό. Αυτό που υπάρχει τώρα δεν το δίνουνε και είναι πολύ καλό, αλλά είναι ελληνικό και έχει τρία χιλιάρικα.</p>
      <p><b>Πελάτης</b>: Και πότε θα το δούμε αυτό;</p>
      <blockquote>«Για ένα κιλό αλβανικό πάμε Κάτω Πατήσια, να το δοκιμάσεις…»</blockquote>
      <p><b>Διακινητής: </b>Αύριο άμα θέλεις και σε ενδιαφέρει για ένα κιλό αλβανικό πάμε επιτόπου μαζί στα Κάτω Πατήσια. Θα έρθει εκεί ένας άνθρωπος. Θα δοκιμάσεις και άμα σου κάνει, το παίρνεις επιτόπου, αρκεί να έχεις τα λεφτά μαζί σου.</p>
      <p>Ο «κοριός» κατέγραψε συνομιλία ανάμεσα σε μέλη της οργάνωσης, στην οποία γίνεται λόγος για τα έντονα παράπονα πελάτη σχετικά με την ποιότητα των ναρκωτικών που του πούλησαν:</p>
      <p><b>Διακινητής Α:</b> Με πήρε ο… και με έκανε Τούρκο. Γιατί πήρε λέει τα 65 και τα 15-17 λέει «σκόρπια» και «κλαδιά», και δεν έχει μέσα λέει σκόρπια και κλαδιά, και εγώ λέει αυτά τα πληρώνω.</p>
      <p><b>Διακινητής Β</b>: Ποιος, μωρέ;</p>
      <p><b>Διακινητής Α:</b> Ο… από την Κηφισιά. Και δύο φορές έχει γίνει λέει. Και δεν ξέρω τι μου λέτε, εγώ θα συνεννοούμαι με τον… που δεν γίνονται αυτά (…) Ρε φίλε, του λέω, τι λες. Ενα πράγμα έχω, δεν καταλαβαίνω τι μου λες. Οι «πελάτες» είχαν συχνή επικοινωνία με τους διακινητές και χρησιμοποιούσαν συνεχώς κωδικές ονομασίες για τα «γεύματα», όπως ονόμαζαν τα ναρκωτικά. Μάλιστα βαθμολογούσαν την ποιότητα του «προϊόντος»:</p>
      <p><b>Πελάτης: </b>Θέλω ένα 30άρι, θα σε δω σε κάνα μισάωρο; Διακινητής: Θα με δεις στις 9.30. Θα σου δώσω το 30άρι. Θα σου δώσω και κάτι άλλο να δεις. Γεύμα. Θα ’ναι πλούσιο το γεύμα σήμερα. Πελάτης: Ναι, εντάξει. Για χθες κοίταξε να δεις. Ητανε πιο light. Διακινητής: Ξέρω εγώ τι σου λέω. Δεν παίζουν και καλύτερα.</p>
      <p><b>Πελάτης</b>: Γι’ αυτό σου είπα εφτά, εξίμισι, εφτά του βάζω. Ητανε χαλαρό. Τα μέλη της οργάνωσης προσπαθούσαν με κάθε τρόπο να πείσουν για την αξία της «πραμάτειας» τους, ενώ ήταν καλοί και στις διαπραγματεύσεις:</p>
      <p><b>Διακινητής</b>: Αυτό που σου λέω εγώ τώρα δεν το έχεις ξαναδεί στη ζωή σου. Αστο. Αφού σου λέω εγώ τώρα άστο. Δεν έχω ξαναδεί εγώ σου λέω τώρα.</p>
      <p><b>Πελάτης:</b> Και πόσο πάει αυτό; Διακινητής: Δυόμισι μου το δίνει εμένα αυτός, δεν το κατεβάζει ούτε φράγκο κάτω. Και είναι δικό του, σου λέω θα πάθεις πλάκα. Εγώ το πήρα και έπαθα πλάκα.</p>
      <p><b>Πελάτης</b>: Τι λες μωρέ μαλ…</p>
      <p><b>Διακινητής</b>: Ασε τώρα σου μιλάω, κοίτα τα χέρια σου και μίλα.</p>
      <p><b>Πελάτης: </b>Ελα να σου πω, θέλω τέτοιο, θέλω. Το τούρμπο ρε μου τελείωσε. Ο πολυτελής βίος ορισμένων εκ των συλληφθέντων δεν κρυβόταν.</p>
      <p>Σε μία από τις συνομιλίες, μέλος του κυκλώματος διαπραγματεύεται την ενοικίαση μεγάλης μονοκατοικίας στην Ανάβυσσο, έναντι 2.000 ευρώ τον μήνα.</p>
      <p><b>Διακινητής</b>: Ενδιαφέρομαι για Ιούνιο, Ιούλιο και Αύγουστο. Θα μπορούσαμε να κλείσουμε ένα ραντεβού να μιλήσουμε από κοντά, να τη δούμε κιόλας;</p>
      <p><b>Διαχειριστής:</b> Φυσικά, να μιλήσω με τον ιδιοκτήτη, γιατί εγώ είμαι ο διαχειριστής.</p>
      <p><b>Διακινητής</b>: Το ενοίκιο είναι αυτό που φαίνεται στην αγγελία, έτσι;</p>
      <p><b>Διαχειριστής:</b> Ε, είναι 2.000 ευρώ τον μήνα. Και υπάρχει η πιθανότητα να πέσει ίσως λίγο.</p>
    </article>
  </body>
</html>