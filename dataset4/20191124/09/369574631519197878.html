<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/policie-na-zapade-nemecka-hleda-vraha-23-let-stareho-zlocinu/r~7240382c0e9e11ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-24T09:43:06+00:00"/>
    <meta property="og:title" content="Kvůli staré vraždě 11leté dívky německá policie nyní odebírá DNA 800 mužům"/>
    <meta property="og:description" content="Jedenáctiletou Claudii Rufovou v roce 1996 kdosi unesl, znásilnil a zavraždil. Stovkám mužů teď policie odebírá DNA."/>
  </head>
  <body>
    <article>
      <h1>Kvůli staré vraždě 11leté dívky německá policie nyní odebírá DNA 800 mužům</h1>
      <address>
        <time datetime="2019-11-24T09:43:06+00:00">24 Nov 2019, 09:43</time>
      </address>
      <p>Policisté pozvali stovky mužů ze čtvrti Hemmerden do místní základní školy, kde jim začali odebírat vzorky slin. Celkem jsou naplánovány čtyři termíny, kromě soboty a neděle také příští víkend. Podle vyšetřovatelů je ochota lidí zúčastnit se odběru velká.</p>
      <p>Jak bude odběr vypadat, informovali policisté na videu. Upozornili například, že odebrané vzorky budou po testování zničeny. Podle policie je sice krajně nepravděpodobné, že by se nechal otestovat samotný pachatel, mohl by ale přijít některý z jeho příbuzných.</p>
      <p>Ohořelé tělo zavražděné jedenáctileté dívky našli v roce 1996 dva dny po jejím zmizení ve městě Euskirchen u Bonnu, tedy zhruba 50 kilometrů jižně od Grevenbroichu. Už v roce 2010 se Claudiina vraha policisté pokoušeli najít při hromadném sběru vzorků DNA od 350 mužů. Nebyli ale úspěšní. Nyní podle vyšetřovatelů pracují s novými hypotézami a důkazy.</p>
      <p>Ke spolupráci s policií spoluobčany před časem vyzval také otec zavražděné dívky Friedhelm Ruf. "Pachatel se příliš dlouho mohl schovávat mezi námi," řekl.</p>
    </article>
  </body>
</html>