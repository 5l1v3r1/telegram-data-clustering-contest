<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/mani-cuadrado-quotidiani-d-accordo-errore-grave-ma-non-e-colpa-d-64587?utm_medium=pagina"/>
    <meta property="og:site_name" content="il BiancoNero"/>
    <meta property="article:published_time" content="2019-11-24T09:30:00+00:00"/>
    <meta property="og:title" content="Mani Cuadrado, quotidiani d'accordo: 'Errore grave'. Ma non è colpa di Rocchi"/>
    <meta property="og:description" content="Tutti concordi. I tre principali quotidiani sportivi, dopo aver analizzato attentamente l'episodio di Cuadrado a Bergamo, non hanno dubbi: &quot;L'errore c'è ed è grave&quot;."/>
  </head>
  <body>
    <article>
      <h1>Mani Cuadrado, quotidiani d'accordo: 'Errore grave'. Ma non è colpa di Rocchi</h1>
      <address>
        <time datetime="2019-11-24T09:30:00+00:00">24 Nov 2019, 09:30</time>
      </address>
      <p>Tutti concordi. I tre principali quotidiani sportivi, dopo aver analizzato attentamente l'episodio di Cuadrado a Bergamo, non hanno dubbi: "L'errore c'è ed è grave". Ma non è un errore propriamente di Rocchi: il tocco di mano del colombiano sarebbe stato in realtà nell'area di giurisdizione dell'assistente Peretti. E' lui che avrebbe dovuto segnalarlo. Poco dopo la Juve segna ancora con Higuain. <b>Perché non è intervenuto il Var? <a href="https://www.ilbianconero.com/a/perche-il-var-non-poteva-intervenire-sul-fallo-di-cuadrado-58493">L'abbiamo spiegato qui</a>, e l'azione - con cambi frequenti di possesso - non rientra tra quelli previsti per l'intervento dell'assistente 'elettronico'.</b></p>
      <p>
        <b>Nella gallery dedicata, le spiegazioni nel dettaglio che forniscono i quotidiani. </b>
      </p>
      <figure>
        <img src="https://cdn.ilbianconero.com/images/2019-10/cuadrado.juve.2019.2020.corre.1400x840.jpg"/>
        <figcaption>Dalla Gazzetta dello Sport: Al 16’ – dopo due gialli corretti - a Higuain per fallo su Gollini e a Palomino per una scivolata su Higuain – il primo episodio da rigore: Gomez crossa e la palla va sul braccio molto aperto di Khedira. Il dischetto, indicato da Rocchi che ha visto tutto è la decisione corretta. Al 48’ su punizione vari rimpalli in area, il dubbio su un fallo di mano è fugato dal check del Var: la palla colpisce la schiena di uno dei giocatori in area, si va avanti. Al 74’ prima del gol dell’1-1 Higuain, prima di trovare la rete, va a calciare su Palomino che ritrae la gamba, non cade e Rocchi, da buona posizione lo valuta normale contrasto di gioco, il Var non lo smentisce. Al 78’ altro episodio: pallone sul braccio di Emre Can su traversone di Freuler. Rocchi va al monitor: il gomito - a proteggere il viso – non è staccato dal corpo e non è più alto delle spalle, non è rigore. All’80’ Cuadrado in scivolata tocca evidentemente il pallone con la mano. L’Atalanta protesta – anche perché poco dopo la Juve segna ancora con Higuain – ma per Rocchi è impossibile vederlo. L’errore grave, però, c’è ed è imputabile all’assistente Peretti che avrebbe dovuto segnalarlo. Inutile invocare il Var: cambia il possesso e l’auricolare resta muto perché l’episodio non rientra tra quelli previsti per l’intervento (non è un caso di rigore/non rigore né di gol/non gol, non è uno scambio di identità, né fallo da rosso diretto).</figcaption>
      </figure>
      <figure>
        <img src="https://cdn.ilbianconero.com/images/2019-07/Cuadrado.Juve.2019.corre.1400x840.jpg"/>
        <figcaption>Dal Corriere dello Sport. (...) è invece un errore non fermare l'azione (che 31'' dopo porterà al gol di Higuain del 2-1) per un fallo di mano di Cuadrado: che sia fallosa la mano sul pallone, è evidente per durata e tocco (palmo sul pallone). Rocchi in campo (questo spiega ai giocatori) la valuta evidentemente non punibile, e già questo basterebe per mettere a tacere il Var. Che in un ipotetico colloquio, alla domanda 'Cosa hai visto?', si sentirebbe rispondere 'mano involontario, mano involontario'. Oltretutto, poco dopo, c'è un contrasto Pasalic-Bonucci (tocca prima l'atalantino) che porterebbe a pensare all'inizio a una nuova APP (attacking phase possession), il che renderebbe buio tutto quello che c'è stato prima. Fallo di mano di Cuadrado compreso.</figcaption>
      </figure>
      <figure>
        <img src="https://cdn.ilbianconero.com/images/2019-11/Higuain.Cuadrado.Juve.2019.20.1400x840.jpg"/>
        <figcaption>Da Tuttosport. Al 37' il caso più contestato: il 2-1 di Higuain. Cuadrado entra in scivolata a centrocampo e tocca la ppalla anche con una mano (l'irregolarità c'è). Rocchi è coperto, il guardalinee lontano. L'azione prosegue e anche Pasalic gioca la palla: motivo per cui il Var non può intervenire dopo il gol del Pipita, servito proprio da Cuadrado.</figcaption>
      </figure>
    </article>
  </body>
</html>