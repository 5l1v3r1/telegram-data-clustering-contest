<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/spolecnost/greta-thunbergova-bbc-porad-today_1911240901_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T09:01:00+00:00"/>
    <meta property="og:title" content="Aktivistku Thunbergovou angažovala britská BBC. Na jeden den se stane šéfkou ranního pořadu"/>
    <meta property="og:description" content="Klimatická aktivistka Greta Thunbergová si v prosinci na jeden den vyzkouší, jaké to je být šéfeditorkou ranního pořadu Today na britské rozhlasové stanici BBC Radio 4. V sobotu o tom informovala BBC."/>
  </head>
  <body>
    <article>
      <h1>Aktivistku Thunbergovou angažovala britská BBC. Na jeden den se stane šéfkou ranního pořadu</h1>
      <address><time datetime="2019-11-24T09:01:00+00:00">24 Nov 2019, 09:01</time> by <a rel="author">ČTK</a></address>
      <p>
        <b>Klimatická aktivistka Greta Thunbergová si v prosinci na jeden den vyzkouší, jaké to je být šéfeditorkou ranního pořadu Today na britské rozhlasové stanici BBC Radio 4. V sobotu o tom informovala BBC.</b>
      </p>
      <p>Šestnáctiletá Thunbergová bude jednou z pětice osobností, které se této role podle už zažité tradice ujímají mezi 26. prosincem a Silvestrem. Pro den, kdy bude o podobě ranního vysílání rozhodovat ona, už zadala přípravu reportáží z Antarktidy a Zambie a rozhovoru s guvernérem britské centrální banky Markem Carneym.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/greta-thunbergova-jachta-osn-plavba-usa-projev-navrat_1911130621_ako"/>
      </related>
      <p>BBC o Thunbergové napsala, že její jméno je synonymem boje za záchranu planety. Připomíná, že mladá Švédka byla letos nominována na Nobelovu cenu za míru za to, že stála u zrodu celosvětového hnutí, jehož stoupenci se snaží vyvíjet tlak na vrcholné politiky, aby podnikli zásadní kroky v boji proti změnám klimatu.</p>
      <p>Rozhlasová stanice si jako další hostující šéfeditorku vybrala předsedkyni britského nejvyššího soudu Brendu Haleovou. Ta se dostala do centra pozornosti, když v září premiérem Borisem Johnsonem prosazované přerušení zasedání britského parlamentu krátce před brexitem označila za nezákonné. Pořad Today pod jejím vedením zavede posluchače právě na nejvyšší soud.</p>
      <p>V minulosti byla mezi hostující šéfeditory pořadu Today například americká herečka a humanitární aktivistka Angelina Jolie, nyní už bývalý předseda dolní sněmovny britského parlamentu John Bercow nebo princ Harry.</p>
      <related>
        <h4>Související články</h4>
        <a href="https://www.irozhlas.cz/veda-technologie/priroda/bill-mckibben-spisovatel-zivotni-prostredi_1910291426_mat"/>
        <a href="https://www.irozhlas.cz/zivotni-styl/spolecnost/radkin-honzak-greta-thunbergova-rozhovor-psychiatr-psycholog_1910082020_ako"/>
        <a href="https://www.irozhlas.cz/zpravy-domov/jaroslav-matys-detsky-psychiatr-rezignoval-greta-thunbergova_1910021526_ako"/>
      </related>
    </article>
  </body>
</html>