<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191118-rendkivul-veszelyes-bunozo-verte-szet-francia-nemzeti-hos-szobrat.html"/>
    <meta property="og:site_name" content="Origo"/>
    <meta property="article:published_time" content="2019-11-24T09:44:00+00:00"/>
    <meta property="og:title" content="Rendőrök után betegesen kémkedő fiatal nőt fogtak el a rendőrök a párizsi anarchista tombolás után"/>
    <meta property="og:description" content="A szélsőbaloldali tüntetők szétverték egy világháborús hős tábornok szobrát is. Betörtek egy bankba és fosztogattak is."/>
  </head>
  <body>
    <article>
      <h1>Rendőrök után betegesen kémkedő fiatal nőt fogtak el a rendőrök a párizsi anarchista tombolás után</h1>
      <address><time datetime="2019-11-24T09:44:00+00:00">24 Nov 2019, 09:44</time> by <a rel="author">Origo</a></address>
      <p>
        <b>Kiemelt veszélyességű bűnözőként, úgynevezett "S kategóriásként" tartják nyilván a hatóságok azt a szélsőbalodali, 21 éves nőt, aki anarchista társaival együtt meggyalázta és <a href="https://www.origo.hu/nagyvilag/20191116-szetvertek-a-tuntetok-a-masodik-vilaghaborus-hos-szobrat-parizs.html">megrongálta</a> a második világháborús hős tábornok, Alphonse Juin szobrát. Azokat a bűnözőket tartják kiemelt veszélyességűnek Franciaországban, akiknek közük van az iszlám terrorizmushoz vagy azok elkövetőihez, vagy kiemelt veszélyt jelentenek a közrendre. A sárgamellényes tüntetéssorozat kezdetének első évfordulóján, hétvégén ismét feldúlták Párizst, elsősorban a tüntetők közé keveredő szélsőbaloldali anarchisták. A demonstrációk Macron kegyetlen és szociálisan érzéketlen gazdaságpolitikája ellen indultak tavaly novemberben. Ezen a hétvégén egyébként azért nincs sárgamellényes tüntetés, mert feministák próbálják elfoglalni Párizst, sokan pedig a december 5-i országosnak ígért francia sztrájkra készülnek.</b>
      </p>
      <p><a href="https://www.origo.hu/nagyvilag/20191116-parizs-tuntetes.html">Megírtuk</a>, a sárgamellényesek közé beférkőzött szélsőbaloldali anarchisták ismét törtek-zúztak Párizsban, a város egyik központi részén, a Place d'Italie környékén szabályos utcai harcok voltak köztük és a rendőrök között.</p>
      <figure>
        <iframe data-src="https://twitter.com/YahooActuFR/status/1195722629321236480?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Anarchisták szétverték a második világháborús hős tábornok, Alphonse Juin szobrát, amely egész Franciaországban óriási felháborodást váltott ki. A nemzeti hősként ünnepelt Juin az egyetlen második világháborús tábornok, aki még életében megkapta a Franciaország marsallja kitüntetést, ami a legnagyobb francia katonai kitüntetés.</p>
      <figure>
        <iframe data-src="https://twitter.com/BFMTV/status/1195730799187972096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Les Valeurs Actuelles konzervatív hetilap internetes kiadása szerint a nemzeti emlékmű szétverésekor vették őrizetbe a 21 éves nőt is, akit már ismertek és régóta körözték a rendőrök. A Facebook-on álnéven regisztrált és egy rendőrellenes angol mozaikszót használt: „Marie ACAB" (All Cops Are Bastard, magyarul minden zsaru egy rohadék). Belső rendőrségi forrásokra hivatkozva a Le Point hetilap arról írt, hogy a nő rendkívül agresszív volt, amikor a rendőrök elfogták.</p>
      <figure>
        <img src="https://cdn.nwmgroups.hu/s/img/i/1911/20191118sargamellenyestuntetesparizsplace-ditalie.jpg?w=644&amp;h=429"/>
        <figcaption>Motorokat gyújt fel egy tüntető a Place d'Italie közelében.<cite>Forrás: Hans Lucas/Marie Magnin / Hans Lucas/Marie Magnin</cite></figcaption>
      </figure>
      <p>A szélsőbaloldali mozgalomhoz tartozó nő</p>
      <p>
        <mark>hónapok óta folyamatosan járta Franciaországot és rendőrök után kémkedett egész beteges alapossággal és gyűjtött róluk információkat.</mark>
      </p>
      <p>Okostelefonjával felvételeket készített rendőri intézkedésekről, módszeresen figyelt rendőrkapitányságokat, titokban rögzített videókat, készített fényképeket a rendőrségi alkalmazottakról. Felvette azt, hogy mikor érkeztek az örsre, mikor mentek haza, sőt, kocsijuk rendszámát is nyilvánosságra hozta.</p>
      <p>
        <mark>Szintén rendőrségi források szerint legalább egy rendőrt egészen a házáig követett, megfigyelte és felírta a címét is.</mark>
      </p>
      <figure>
        <img src="https://cdn.nwmgroups.hu/s/img/i/1911/20191118sargamellenyestuntetesparizsplace-ditalie1.jpg?w=644&amp;h=429"/>
        <figcaption>Tüntetők egy bank kirakatát törik be a Place d'Italie közelében.<cite>Forrás: Hans Lucas/Marie Magnin / Hans Lucas/Marie Magnin</cite></figcaption>
      </figure>
      <p>Legutóbb Versailles-ban hallgatták ki a magát diáknak kiadó nőt, akkor is rendőrökről gyűjtött információkat. A hírszerzés szerint egy másik Facebook profilon megosztotta a rendőrökről készített felvételeit, sőt, egy felhívást is közzétett, amelyben azt írta,</p>
      <blockquote>ha adatokra lenne szükséged rendőrökről, akkor közvetlen üzenetben érdeklődj nálam.</blockquote>
      <p>A nőt egyébként még a héten - sokak megdöbbenésére - kiengedték.</p>
    </article>
  </body>
</html>