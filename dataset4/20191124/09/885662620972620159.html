<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125884/ranteboy-2021-gia-toys-mnistires-tis-igesias-sto-kinal"/>
    <meta property="og:site_name" content="Insider"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Ραντεβού το 2021 για τους μνηστήρες της ηγεσίας στο ΚΙΝΑΛ"/>
    <meta property="og:description" content="«Όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω», είπε η Φώφη Γεννηματά."/>
  </head>
  <body>
    <article>
      <h1>Ραντεβού το 2021 για τους μνηστήρες της ηγεσίας στο ΚΙΝΑΛ</h1>
      <h2>«Όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω», είπε η Φώφη Γεννηματά.</h2>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p>Αν κάτι θα μείνει από το <b>συνέδριο του ΠΑΣΟΚ</b> που ξεκίνησε χθες και ολοκληρώνεται σήμερα το βράδυ είναι η υπόσχεση της αναμέτρησης σε δυο χρόνια από τώρα, αφού κανείς δεν κατάφερε να αμφισβητήσει ευθέως τις επιλογές της Φώφης Γεννηματά και<b> να επαναφέρει το Κίνημα Αλλαγής σε τροχιά ΠΑΣΟΚ.</b></p>
      <p>«Και όποιος έχει θεμιτές φιλοδοξίες και θέλει να βάλει υποψηφιότητα, το συνέδριο μας θα γίνει το 2021, θα είμαι εκεί, θα τον περιμένω», είπε η Φώφη Γεννηματά, από το βήμα του 11ου συνεδρίου του ΠΑΣΟΚ, με το οποίο πιστοποιείται και τυπικά η καταστατική αλλαγή που προβλέπει πως ο Πρόεδρος που εκλέγεται στο Κίνημα Αλλαγής είναι και ex officio Πρόεδρος του ΠΑΣΟΚ.</p>
      <h3>Οι διαφωνίες δεν είχαν κάποια συνέχεια σε κομματικό επίπεδο.</h3>
      <p>Η εξέλιξη αυτή ήταν βέβαια αναμενόμενη καθότι οι σύνεδροι που συμμετέχουν στην κορυφαία κομματική πράξη είναι απολύτως ελεγχόμενοι από την κ. Γεννηματά, ενώ οι όποιες διαφωνίες εκφράστηκαν τον προηγούμενο μήνα σε επίπεδο Κοινοβουλευτικής Ομάδας δεν είχαν κάποια συνέχεια σε κομματικό επίπεδο. Το ενδιαφέρον εστιάζεται στο τι θα πουν σήμερα οι κκ. Νίκος Ανδρουλάκης και Παύλος Γερουλάνος που σήκωσαν το μεγαλύτερο βάρος της κριτικής στην κυρία Γεννηματά όλο το τελευταίο διάστημα, αν και οι ίδιοι είχαν φροντίσει να δώσουν μια πρόγευση των επιχειρημάτων τους τις τελευταίες εβδομάδες.</p>
      <p>«Είμαι αποφασισμένη να μην επιτρέψω να συνεχισθεί αυτή η μιζέρια και η εσωστρέφεια... Όποιος διαφωνεί με τις πολιτικές επιλογές μας, ας το πει ευθέως. Και ας αρθρώσει έναν ουσιαστικό αντίλογο», δήλωσε χθες η Φώφη Γεννηματά, πετώντας ουσιαστικά το γάντι στους διαφωνούντες του κινήματος και διαμηνύοντας ότι θα επιδείξει μηδενική ανοχή στην εσωστρέφεια. Στην ουσία η κ. Γεννηματά προανήγγειλε διαγραφές στην περίπτωση που το κλίμα εσωστρέφειας συνεχιστεί μέσα στο κόμμα, αν και οι καλά γνωρίζοντες επιμένουν ότι καμία πλευρά δεν θέλει σε αυτή τη φάση να φτάσει τα πράγματα στα άκρα.</p>
      <p>Μέσα σε αυτό το κλίμα το ενδιαφέρον του συνεδρίου μονοπώλησε η παρουσία του πρώην Πρωθυπουργού, Κώστα Σημίτη που σε αντίθεση με τους άλλους δυο πρώην αρχηγούς του ΠΑΣΟΚ, τον Γιώργο Παπανδρέου και τον Ευάγγελο Βενιζέλο ήταν παρών στο ΣΕΦ, ενώ σήμερα θα γίνουν οι βασικές τοποθετήσεις και εισηγήσεις των πολιτικών στελεχών του κόμματος. Λίγες ώρες πριν το συνέδριο ο Παύλος Γερουλάνος είχε δηλώσει (Θέμα) πως θα είναι εκεί για να καταθέσει «τη γνώμη των ανθρώπων που λένε ότι αυτό που γίνεται είναι λάθος, το σχήμα είναι ερμαφρόδιτο». Σε ό,τι αφορά το Νίκο Ανδρουλάκη, είναι σαφές πως έχει δεχθεί εισηγήσεις να μην σηκώσει τους τόνους σε αυτή την πολιτική συγκυρία και να περιμένει - από την ασφάλεια της ευρωβουλής - τη φθορά της εσωτερικής πολιτικής κατάστασης.</p>
      <p>Πηγή:<a href="https://www.reader.gr/news/politiki/312577/rantevoy-2021-gia-toys-mnistires-tis-igesias-sto-kinal"> Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125779/den-tha-paei-sto-synedrio-toy-pasok-o-giorgos-papandreoy"/>
        <a href="https://www.insider.gr/eidiseis/politiki/125560/bgikan-ta-mahairia-sto-pasok-ligo-prin-synedrio"/>
        <a href="https://www.insider.gr/eidiseis/politiki/125427/geroylanos-na-ginei-stis-arhes-toy-2020-synedrio-toy-pasok"/>
      </related>
    </article>
  </body>
</html>