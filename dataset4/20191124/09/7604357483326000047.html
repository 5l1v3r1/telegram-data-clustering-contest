<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/corbyn-ik-blijf-neutraal-bij-tweede-brexit-referendum/"/>
    <meta property="og:site_name" content="SCEPTR"/>
    <meta property="article:published_time" content="2019-11-24T09:30:39+00:00"/>
    <meta property="og:title" content="Corbyn: “Ik blijf neutraal bij tweede Brexit-referendum”"/>
    <meta property="og:description" content="Labour-leider Jeremy Corbyn heeft vrijdag gezegd dat hij &quot;neutraal&quot; zou blijven tijdens een tweede Brexit-referendum."/>
  </head>
  <body>
    <article>
      <h1>Corbyn: “Ik blijf neutraal bij tweede Brexit-referendum”</h1>
      <address><time datetime="2019-11-24T09:30:39+00:00">24 Nov 2019, 09:30</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De leider van de linkse oppositiepartij Labour <a href="https://sceptr.net/tag/jeremy-corbyn/">Jeremy Corbyn</a> <a href="https://uk.reuters.com/article/uk-britain-election-corbyn-brexit/corbyn-i-would-stay-neutral-in-a-second-brexit-referendum-idUKKBN1XW26K">heeft vrijdag gezegd</a> dat hij <i>“neutraal”</i> zou blijven tijdens een tweede Brexit-referendum.</b>
      </p>
      <p>De Conservatieve premier <a href="https://sceptr.net/tag/boris-johnson/">Boris Johnson</a> (Con.) wil het Brexit-akkoord dat hij met de Europese Unie gesloten heeft uitvoeren en de EU ten laatste in januari verlaten. De linkse oppositiepartij Labour wil daarentegen een nieuw akkoord onderhandelen en dit akkoord in een tweede referendum aan het Britse volk voorleggen.</p>
      <figure>
        <iframe data-src="https://twitter.com/LeaveEUOfficial/status/1198281453680898049?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Labour verdeeld over Brexit</h3>
      <p>De Conservatieven probeerden Labour-leider <a href="https://sceptr.net/tag/jeremy-corbyn/">Jeremy Corbyn</a> de laatste weken herhaaldelijk te kijk te zetten, omdat hij niet leek te kunnen zeggen of hij tijdens dat tweede referendum voor of tegen zijn eigen akkoord campagne zou voeren. Labour is erg verdeeld over de Brexit-kwestie. Een groot deel van de Labour-kiezers is voor, terwijl het partij-establishment grotendeels tegen is. Corbyn was in het verleden erg kritisch over de EU, maar moet tegelijkertijd de verschillende kampen in zijn partij verzoenen.</p>
      <p>Op de BBC zei Corbyn dit weekend dat hij <i>“neutraal”</i> zou blijven. <i>“Ik zal, als ik op dat moment premier ben, een neutrale houding aannemen, zodat ik de resultaten van dat referendum geloofwaardig kan uitvoeren om onze gemeenschappen en ons land samen te brengen, in plaats van een eindeloos debat over de EU en Brexit voort te zetten”</i>, zei Corbyn.</p>
      <p><i>“Ik zie niet in hoe je een deal kunt sluiten als je zegt dat je neutraal of onverschillig zult zijn over de deal”</i>, reageerde Johnson later op de avond. De Conservatieven hebben op dit moment een grote voorsprong op Labour in de peilingen. Vandaag stellen de Tories hun verkiezingsprogramma voor.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/conservatieven-beloven-investeringen-en-brexit/"/>
        <a href="https://sceptr.net/2019/11/labour-lanceert-radicaal-verkiezingsprogramma/"/>
        <a href="https://sceptr.net/2019/11/premier-johnson-belooft-vennootschapsbelasting-niet-verder-te-verlagen/"/>
      </related>
    </article>
  </body>
</html>