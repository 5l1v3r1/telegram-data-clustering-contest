<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d1%80%d0%b8%d0%bc-%d0%b3%d0%b0%d0%b1%d1%80%d0%be%d0%b2%d0%be-%d0%bf%d0%be%d0%ba%d0%b0%d0%b7%d0%b2%d0%b0-%d0%b7%d0%bb%d0%b0%d1%82%d0%b5%d0%bd-%d0%bc%d0%b5%d0%b4%d0%b0%d0%bb%d1%8c%d0%be%d0%bd/"/>
    <meta property="og:site_name" content="Труд"/>
    <meta property="article:published_time" content="2019-11-24T09:10:40+00:00"/>
    <meta property="og:title" content="РИМ – Габрово показва златен медальон, връчван от Радка Пенчосемова на най-прилежната ученичка"/>
    <meta property="og:description" content="Най-прилежната ученичка от стопанско училище „Хаджи Радка Пенчосемова” получава златен медальон. Връчването става на специална церемония, лично от съпругата на големия габровски индустриалец. Засега е известно, че е запазен само един такъв медальон, дарен наскоро от Таня Семова, внучка на..."/>
  </head>
  <body>
    <article>
      <h1>РИМ – Габрово показва златен медальон, връчван от Радка Пенчосемова на най-прилежната ученичка</h1>
      <h2>Запазен до сега е само един, дарен от Таня Семова</h2>
      <address><time datetime="2019-11-24T09:10:40+00:00">24 Nov 2019, 09:10</time> by <a rel="author">Веселина Ангелова</a></address>
      <p>Най-прилежната ученичка от стопанско училище „Хаджи Радка Пенчосемова” получава златен медальон. Връчването става на специална церемония, лично от съпругата на големия габровски индустриалец. Засега е известно, че е запазен само един такъв медальон, дарен наскоро от Таня Семова, внучка на Пенчо Семов, на Регионален исторически музей – Габрово. Хаджи Радка Пенчосемова връчва медальона от средата на 30-те години на ХХ век до 1945 година. Само момиче с успех пълен отличен може да стане носител на това отличие, казва директорът на музея Красимира Чолакова, която е изследовател на Пенчо Семов и автор на най-популярната книга за него.</p>
      <p>Красимира Чолакова разказва, че през 1939 година, по повод тържественото честване на 50 години от създаването на Женско благотворително дружество „Майчина грижа”, Пенчо Семов дарява 100 000 лева за създаване на благотворителен фонд, предназначен за подпомагане на прилежни ученички. Медальонът също е изработен с негови средства.</p>
      <p>Финансовите успехи на Пенчо Семов дават възможност за разгръщане на сериозна благотворителна и образователна дейност. По думите на Красимира Чолакова</p>
      <p>Пенчо Семов е един от българските индустриалци, който още 20-те години на ХХ век разбира нуждата от професионално образование на жената. Това е причина да подкрепи Женско благотворително дружество „Майчина грижа” за собствена сграда. На 4 декември 1930 година е закупено зданието на казино „Бузлуджа” в центъра на Габрово, заложено от собственика в банка „Съединение” в София. Сградата става дом на дружеството и в знак на уважение към най-големия дарител то е наречено на името на родителите му – Иван и Бона Семови.</p>
      <p>Със средства на Пенчо Семов – над 800 000 лева, по проект на арх. Никола Гръблев се надстрояват два етажа в дружествения дом, които са предназначени за девическо професионално училище. В знак на благодарност на 3 октомври 1933 година Радка Пенчосемова и провъзгласена за почетна членка. С дарение от 80 000 лева от Пенчо Семов за обзавеждане на училището са закупени готварска машина, мивка, фанфарна музика. За построения дружествен салон благодетелят дарява 200 кв. м. паркет и завеса от кадифе. През 1934 година на заседание на дружество „Майчина грижа” се решава училището да носи името на Радка Пенчосемова. При голяма тържественост училище „Хаджи Радка Пенчосемова” се освещава на 21 ноември 1935 година. Приема се и дарението й – знаме от кадифе, златна сърма и коприна. Сега това знаме се съхранява в Националния музей на образованието в Габрово.</p>
      <p>През 1937 година семейство Семови даряват 200 000 лева за закупуване на киноапарат и оборудване на кинозала на дружествения салон в сградата на дружеството. Същата година във връзка с дейността на създадения театрален и танцов състав към училището, Пенчо Семов дарява шест национални женски костюма в комплект с шест златни наниза и шест златни гривни. За издръжката на детското лятно игрище и трапезарията, дарява 5 000 лева.</p>
      <p>Дареният от внучката на Пенчо Семов златен медальон, който е единствен известен до момента, ще стане част от новата експозиция на Регионален исторически музей – Габрово, където посетителите ще могат да го видят.</p>
      <p> </p>
    </article>
  </body>
</html>