<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191124_teliszalami_dragulas_afrikai_sertespestis"/>
    <meta property="og:site_name" content="HVG.hu"/>
    <meta property="article:published_time" content="2019-11-24T09:04:00+00:00"/>
    <meta property="og:title" content="Egy hét alatt brutálisan megdrágult a téliszalámi"/>
    <meta property="og:description" content="Egyre inkább érezhető, amit a szakemberek korábban megjósoltak. A durva drágulás az afrikai sertéspestis tombolásának következménye."/>
  </head>
  <body>
    <article>
      <h1>Egy hét alatt brutálisan megdrágult a téliszalámi</h1>
      <address><time datetime="2019-11-24T09:04:00+00:00">24 Nov 2019, 09:04</time> by <a rel="author">hvg.hu</a></address>
      <p>
        <b>Egyre inkább érezhető, amit a szakemberek korábban megjósoltak. A durva drágulás az afrikai sertéspestis tombolásának következménye.</b>
      </p>
      <p>Brutálisan emelkedett a hús után a feldolgozott termékek ára, a téliszalámi egyetlen hét alatt drágult meg jelentősen – <a href="https://mfor.hu/cikkek/makro/durvan-elszallt-a-teliszalami-ara.html">írja az Mfor</a> az Agrárgazdasági Kutatóintézet Piaci Árinformációs Rendszerének adataira hivatkozva. Két héttel ezelőtt a téliszalámi kilója még átlagosan 7343 forint volt, a múlt héten azonban már 7922 forintért lehetett ennyit vásárolni belőle. Ez nyolc százalékos emelkedést jelent.</p>
      <p>Az áremelkedés hátterében az afrikai sertéspestis árfelhajtó hatása áll, <a href="https://hvg.hu/kkv/20190905_dragulas_teliszalami_afrikai_sertespestis_pick">a hvg.hu korábban részletesen írt ennek okairól</a>. Akkor Sutka László, a Pick Szeged Zrt. megbízott vezérigazgatója arról nyilatkozott, hogy az alapanyag drágulás a fogyasztói árakban is meg fog jelenni, ugyanis egyes alapanyagok esetében 20-30, de akár 40 százalékkal is nőttek az árak március óta.</p>
      <p>Bár Magyarországon sertésekben nem, csak vaddisznókban mutatták ki a betegséget, a magyar piac és árak alakulása nem független a világpiaci folyamatoktól – olvasható az Mfor cikkében. A Kínában kirobbanó sertéspestis miatt rengeteg állatot kellett leölni, ami miatt a helyi igényeket is képtelenek kielégíteni, ezért felfokozott importigénnyel jelentkezik az ország a világpiacon, így kétszer nagyobb kereslettel bír az ázsiai ország a korábbihoz képest.</p>
      <related>
        <a href="https://hvg.hu/gazdasag/20191011_Sertestenyesztok_A_vendegmunkasok_miatt_egesz_Europa_veszelyben_van"/>
        <a href="https://hvg.hu/gazdasag/20191008_magyar_serteshus_afrikai_sertespestis_szerbia_vaddiszno"/>
      </related>
    </article>
  </body>
</html>