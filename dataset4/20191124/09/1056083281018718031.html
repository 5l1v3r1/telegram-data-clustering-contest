<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301482/%D8%AA%D8%B2%D8%B1%DB%8C%D9%82-%D8%A7%D9%85%DB%8C%D8%AF-%D8%A8%D9%87-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7%DB%8C-%D9%86%D8%A7%D8%A8%D8%A7%D8%B1%D9%88%D8%B1-%D8%AF%D8%B1-%D9%87%D8%B1%D9%85%D8%B2%DA%AF%D8%A7%D9%86-%DB%B3%DB%B6-%D9%84%D9%82%D8%A7%D8%AD-%D9%85%D9%88%D9%81%D9%82%DB%8C%D8%AA-%D8%A2%D9%85%DB%8C%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:24:26+00:00"/>
    <meta property="og:title" content="تزریق امید به خانواده های نابارور در هرمزگان/۳۶ لقاح موفقیت آمیز در مرکز درمان ناباروری استان"/>
    <meta property="og:description" content="ایسنا/هرمزگان رییس مرکز مدیریت پیوند و درمان وزارت بهداشت گفت: راه نجات مملکت آگاهی، ارتقاء دانش و درک و دیدگاه مردم جامعه است."/>
  </head>
  <body>
    <article>
      <h1>تزریق امید به خانواده های نابارور در هرمزگان/۳۶ لقاح موفقیت آمیز در مرکز درمان ناباروری استان</h1>
      <address><time datetime="2019-11-24T09:24:26+00:00">24 Nov 2019, 09:24</time> by <a rel="author">امير حسين طالبي</a></address>
      <p>ایسنا/هرمزگان رییس مرکز مدیریت پیوند و درمان وزارت بهداشت گفت: راه نجات مملکت آگاهی، ارتقاء دانش و درک و دیدگاه مردم جامعه است.</p>
      <p>دکتر مهدی شادنوش در نخستین همایش درمان ناباروری در سالن فارابی مجتمع آموزشی، پژوهشی درمانی پیامبر اعظم (ص) بندرعباس، افزود: حضور ما در کنار قلب تپنده ایران، خلیج همیشگی فارس بسیار هیجان انگیز و سرشار از انرژی و پیام های متفاوت است و امروز که می بینیم مجموعه دانشگاه علوم پزشکی هرمزگان به این توانمندی و اثربخشی رسیده و این هیجان و این اثر مثبت چنین برابر می شود.</p>
      <p>وی بیان کرد: فعالیت مرکز ناباروری و ارائه خدمات درمانی به خانواده های نابارور در هرمزگان، یکی از گام های بسیار بلند در حوزه سلامت استان محسوب می شود؛ که می تواند منشا خیر بالایی باشد. بررسی های ما نشان می دهد که درصد موفقیت این مرکز در یکسال اخیر که فعالیت داشته با طریب موفقیت ۳۲ درصد، بسیار بالا است و با استاندارد های جهانی برابری می کند.</p>
      <p>شادنوش اظهار کرد: مردم می توانند با خیالی آسوده از خدمات این مرکز بهره مند شوند و برای دریافت این گونه خدمات رنج سفر و رفتن به استانهای دیگر و مرکز کشور را نداشته باشند. آنچه که امروز شاهد آن هستیم، ۳۶ لقاح موفقیت آمیز در این مرکز اتفاق افتاده و یقینا با توسعه زیر ساختها و امکانات بیشتری که در اختیار این مرکز قرار خواهد گرفت، شاهد روند رو به رشد و تاثیر گذاری آن در بحث جمعیت استان در آینده بیش از پیش خواهیم بود.</p>
      <p>رییس مرکز مدیریت پیوند و درمان وزارت بهداشت درمان و آموزش پزشکی با اشاره به اهمیت موضوع فرزند آوری، تصریح کرد: خانواده هایی که سالها در انتظار داشتن فرزند هستند، به علت مشکلاتی که دارند قادر به باروری نیستند؛ و فشار های روانی زیادی بابت نبود فرزند از طرف جامعه به آنها منتقل می شود؛ لذا خداوند این فرصت را به ما عنایت کرده تا با بهره گیری از علم روز بتوانیم این مشکلات را از سر راه برداریم و باید به خود ببالیم که چه توجه و عنایتی از طرف خداوند شامل حال ما شده است.</p>
      <p>شادنوش اضافه کرد: معتقدیم که ثروتمند بودن به داشت پول زیاد نیست؛ بلکه ثروتمند بود به این است که چقدر بتوانید در محیط موثر باشید و با تاثیر خود در جامعه باعث شادی دل هم نوع خود شوید.</p>
      <p>وی نقش علم و آگاهی و فرهنگ سازی عمومی را در داشتن جامعه ای پویا و موفق مهم برشمرد و عنوان کرد: مادری که به روش (ivf) فرزند خود را بدنیا آورده در جمع حضور پیدا کرده و از تجربیات خود بدون هیچ واهمه صحبت می کند این امر نشان از رسیدن به درجه والایی از آگاهی است که جامعه ما نیازمند آن است.   </p>
      <p>رییس مرکز مدیریت پیوند و درمان وزارت بهداشت درمان و آموزش پزشکی اضافه کرد: راه نجات مملکت آگاهی، ارتقاء دانش و درک و دیدگاه مردم جامعه است؛ استفاده از علم، فرهنگ و هنر برای رسیدن به جامعه ای سالم و پویا گره گشایی از کار مردم است.</p>
      <p>شادنوش بیان کرد: خوشحالیم که با توانمندی مدیران امروز در هرمزگان شاهد موفقیت های خوبی در عرصه ناباروری هستیم؛ وزارت بهداشت در این زمینه حمایت های ویژه ای در راستای درمان ناباروری در هرمزگان خواهد داشت.</p>
      <p><b>همچنین رئیس دانشگاه علوم پزشکی و خدمات بهداشتی درمانی هرمزگان</b> گفت: تولد نخستین فرآیند لقاح مصنوعی (ivf) در سطح استان به نتیجه رسید و ما شاهد فرزند پسر در دامان پدر و مادری که سالها در آرزوی داشتن فرزند بودند، هستیم.</p>
      <p>دکتر حسین فرشیدی افزود: باید در جهت گسترش ارائه خدمات درمان ناباروری و ارتقاء فرهنگ درمان ناباروری به روش (ivf) در استان تلاش کنیم.</p>
      <p>وی اظهار کرد: با برگزاری جشن تولد نخستین فرزند این تیم، نگاه رو به آینده را برای استان ترسیم می کنیم نگاهی که بتواند افرادی را که مشکلات ناباروری دارند؛ فارغ از تمام مسائل فرهنگی به این مرکز دانشگاهی با حمایت کامل وزارت بهداشت و با تعرفه دولتی در راستای رفاه خانواده ها مراجعه کنند.</p>
      <p>انتهای پیام</p>
    </article>
  </body>
</html>