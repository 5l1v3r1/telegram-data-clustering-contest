<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260429/tragodia-sti-lamia-skotothike-se-troxaio-epistrefontas-me-tin-oikogeneia-toy-apo-gamo"/>
    <meta property="og:site_name" content="LiFO"/>
    <meta property="article:published_time" content="2019-11-24T09:25:00+00:00"/>
    <meta property="og:title" content="Τραγωδία στη Λαμία: Σκοτώθηκε σε τροχαίο επιστρέφοντας με την οικογένειά του από γάμο"/>
    <meta property="og:description" content="Ένας 37χρονος έχασε τη ζωή του σε τροχαίο στη Λαμία, ενώ επέστρεφε από γάμο μαζί με την οικογένειά του"/>
  </head>
  <body>
    <article>
      <h1>Τραγωδία στη Λαμία: Σκοτώθηκε σε τροχαίο επιστρέφοντας με την οικογένειά του από γάμο</h1>
      <h2>Ένας 37χρονος έχασε τη ζωή του σε τροχαίο στη Λαμία, ενώ επέστρεφε από γάμο μαζί με την οικογένειά του</h2>
      <address><time datetime="2019-11-24T09:25:00+00:00">24 Nov 2019, 09:25</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CF%84%CF%81%CE%BF%CF%87%CE%B1%CE%AF%CE%BF+%CE%B4%CF%85%CF%83%CF%84%CF%8D%CF%87%CE%B7%CE%BC%CE%B1">Τροχαίο δυστύχημα</a> σημειώθηκε τα ξημερώματα στην είσοδο της <a href="https://www.lifo.gr/tags/%CE%9B%CE%B1%CE%BC%CE%AF%CE%B1">Λαμίας</a> με αποτέλεσμα να σκοτωθεί ένας 37χρονος που επέστρεφε από γάμο με την οικογένειά του, ενώ σοβαρά τραυματίστηκε η σύζυγός του και ελαφρά τα δύο τους παιδιά.</b>
      </p>
      <p>Σύμφωνα με το ρεπορτάζ του lamiareport.gr μία μαύρη Mercedes, στην οποία επέβαινε μια τετραμελής οικογένεια από τη Λαμία, ανέβαινε κανονικά με κατεύθυνση προς την πόλη. Την ίδια στιγμή από παράδρομο εμφανίστηκε μία BMW στην οποία επέβαιναν δυο νεαροί από τη Στυλίδα. Τα δυο αυτοκίνητα συγκρούστηκαν μετωπικά με αποτέλεσμα να σκοτωθεί επί τόπου ο 37χρονος οδηγός της Mercedes και να τραυματιστεί σοβαρά η σύζυγός του. Στο αυτοκίνητο επίσης επέβαιναν και τα δυο παιδιά του άτυχου ζευγαριού. Τα κορίτσια, ηλικίας περίπου 8-10 ετών, τραυματίστηκαν, αλλά δεν φαίνεται να κινδυνεύει η ζωή τους.</p>
      <figure>
        <img src="https://www.lifo.gr/uploads/image/1571243/lamia-troxaio_-1-.jpg"/>
      </figure>
      <figure>
        <img src="https://www.lifo.gr/uploads/image/1571244/lamia-troxaio_-2-.jpg"/>
      </figure>
      <figure>
        <img src="https://www.lifo.gr/uploads/image/1571245/lamia-troxaio_-3-.jpg"/>
      </figure>
      <p>Οι δυο νεαροί που επέβαιναν στην BMW, παρά τη σφοδρότητα της σύγκρουσης, τραυματίστηκαν πολύ ελαφρά. Σύμφωνα με πληροφορίες, η οικογένεια από τη Λαμία επέστρεφε από γάμο και μάλιστα τα δυο κοριτσάκια ήταν και παρανυφάκια. Τον 37χρονο νεκρό οδηγό και τους τραυματίες απεγκλώβισαν άνδρες της 7ης ΕΜΑΚ, της ΠΥ Λαμίας μαζί με το πλήρωμα του ΕΚΑΒ που τους μετέφερε στο νοσοκομείο Λαμίας.</p>
      <figure>
        <img src="https://www.lifo.gr/uploads/image/1571246/lamia-troxaio_-4-.jpg"/>
      </figure>
      <figure>
        <img src="https://www.lifo.gr/uploads/image/1571247/lamia-troxaio_-6-.jpg"/>
      </figure>
      <p>Στο σημείο βρέθηκε και ο Διοικητής του Τμήματος Τροχαίας Λαμίας, Αστυνομικός Υποδιευθυντής Ανδρέας Κυρίτσης, ο οποίος μαζί με τους αξιωματικούς του, ερευνούν τις ακριβείς συνθήκες κάτω από τις οποίες έγινε το θανατηφόρο τροχαίο.</p>
      <p>
        <i>Με πληροφορίες από lamiareport.gr</i>
      </p>
    </article>
  </body>
</html>