<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743363"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T09:30:00+00:00"/>
    <meta property="og:title" content="พลิกโฉมดาว-เดือน'Thammasat Social Changemakers'"/>
    <meta property="og:description" content="ยุคใหม่ของการประกวดดาว-เดือน 'Thammasat Social Changemakers' ที่ไม่ใช่แค่เพียงการประกวดความสวย หล่อ แต่ต้องมาพร้อมความสามารถและเป็นผู้นำด้านการเปลี่ยนแปลงสังคม"/>
  </head>
  <body>
    <article>
      <h1>พลิกโฉมดาว-เดือน'Thammasat Social Changemakers'</h1>
      <address>
        <time datetime="2019-11-24T09:30:00+00:00">24 Nov 2019, 09:30</time>
      </address>
      <p>
        <b>ยุคใหม่ของการประกวดดาว-เดือน "Thammasat Social Changemakers" ที่ไม่ใช่แค่เพียงการประกวดความสวย หล่อ แต่ต้องมาพร้อมความสามารถและเป็นผู้นำด้านการเปลี่ยนแปลงสังคม</b>
      </p>
      <p>การประกวดดาว-เดือน ถือว่าเป็นอีกหนึ่งกิจกรรมที่เหล่านักศึกษาหลายๆ คน จับตามองเป็นอย่างมาก แม้หลายๆ คนจะพูดเป็นเสียงเดียวกันว่าการประกวดดาว-เดือนเป็นเพียงการประกวดที่มีแค่ความสวย หล่อ ไม่ได้ก่อประโยชน์อะไรเลย อีกทั้งยังมีความเหลื่อมล้ำมากมายในยุคสมัยที่มีการเปลี่ยนแปลงรวดเร็ว การประกวดก็ควรที่จะมีการปรับเปลี่ยนบ้าง หรือไม่ก็ควรที่จะยกเลิกไปเสียที วันนี้ <b>"เดลินิวส์ออนไลน์" </b>จะพามาพบการเปลี่ยนแปลงครั้งใหม่ของเวทีการประกวดดาว-เดือน ที่ไม่ได้เน้นที่ความสวย หล่อเท่านั้น<br/><br/>ท่ามกลางกระแสการประกวดดาว-เดือนที่ถูกพูดถึง <b>“มหาวิทยาลัยธรรมศาสตร์”</b> ก็เป็นอีกหนึ่งมหาวิทยาลัยที่ถูกจับตามอง เพราะในปีนี้ทางธรรมศาสตร์ได้มีการปรับเปลี่ยนการประกวดดาว-เดือน โฉมใหม่ที่ไม่ได้ต้องการเพียงแค่ความสวย หล่อ แต่ยังต้องการนักศึกษาที่จะกล้ามาเป็นผู้นำในการเปลี่ยนแปลงสังคม โดย <b>ศิวกรณ์ ทัศนศร</b> หรือ <mark><b>บัซซี่</b></mark> ดาวแห่งมหาวิทยาลัยธรรมศาสตร์ ปี2561 ซึ่งเป็นหนึ่งในทีมผู้จัดการประกวด ได้เปิดเผยว่า ในปีนี้ทางธรรมศาสตร์ได้เปลี่ยนตำแหน่งดาว-เดือน เป็นตำแหน่ง<b> “Thammasat Social Changemakers” (ผู้นำทางด้านการเปลี่ยนแปลงสังคม)</b> ซึ่งไม่ได้ตัดสินเพียงรูปร่างหน้าตาภายนอก แต่ยังตัดสินไปถึงภายใน ไม่ว่าจะเป็นทัศนคติ ความคิดต่างๆ ความเป็นผู้นำที่จะมาเปลี่ยนแปลงให้ทุกอย่างดีขึ้น เพื่อลบความอคติของหลายๆ คนที่มองว่าดาวเดือนเป็นเพียงเวทีหน้าตา พร้อมทั้งมีความเหลื่อมล้ำมากที่เกิดขึ้น จุดนี้จึงเป็นจุดเปลี่ยนเพื่อให้ทุกคนเห็นว่า การก้าวขึ้นมาเป็นตัวแทนนักศึกษา นอกจากบุคลิกที่สง่างามแล้ว ยังสามารถสร้างประโยชน์ให้กับสังคมด้วย แม้จะเป็นเพียงพลังเล็กๆ แต่หากเราร่วมมือกัน มันก็จะเพิ่มพูนเป็นพลังที่ยิ่งใหญ่ขึ้นมาได้</p>
      <figure>
        <img src="https://www.dailynews.co.th/admin/upload/20191124/news_FvWIJFNepq153458_533.jpg?v=201911251010?v=3648"/>
      </figure>
      <p>นอกจากนี้ <b>“ภูมิธรรม รุจิอนุรักษ์”</b> หรือ <b>ตี๋</b> และ <b><mark>“นิชนารถ พรหมมาตร”</mark></b> หรือ <b><mark>นีน่า</mark></b> ผู้ชนะการประกวด Thammasat Social Changemakers ซึ่งในวันนี้ก็ได้มาเปิดใจถึงประสบการณ์การประกวดดาว-เดือนที่เจอให้เวทีนี้ ที่มาพร้อมการปรับเปลี่ยนมากมาย ที่ต้องเจอทั้งความกดดัน และด่านการประกวดมามากมายจนสามารถคว้าตำแหน่ง พิชิตใจกรรมการมาจนได้</p>
      <figure>
        <img src="https://www.dailynews.co.th/admin/upload/20191124/news_mGXJSEatFm153502_533.jpg?v=201911251010?v=3600"/>
      </figure>
      <p><b>การประกวดเราต้องผ่านอะไรกันมาบ้าง?</b><br/><br/><b>ตี๋ : </b>สำหรับผมคือ แต่เดิมเราไม่กล้าเจอกับผู้คน เป็นคนขี้อาย ก็ต้องมาเจอกันคนใหม่ๆ รุ่นพี่ใหม่ๆ เพื่อนใหม่ๆ แล้วเขาก็ให้เวิร์คช้อปทำอะไรที่เราไม่เคยทำให้กล้าแสดงออกมากขึ้น เป็นการทำสิ่งใหม่ๆ ผมก็รู้สึกชอบเพราะมันสนุก<br/><b><mark>นีน่า : </mark></b>ก่อนการประกวดตั้งแต่ตัดสินใจเลยดีกว่า ก็คือประทับใจพี่ๆ ที่กองประกวด แต่กว่าจะผ่านอะไรมาก็ยากมาก เพราะตัวหนูทำงานในวงการ ก็เลยต้องขอสังกัดว่ามาทำตรงนี้ได้ไหม และก็จะมีด่านเวิร์คช้อปของอมธ. ก็ได้ทำหลายอย่าง ในครั้งนี้ที่เป็น thammasat social changemakers เราก็จะเน้นทำเรื่องปัญหาสังคม มาเวิร์คช้อปกันว่าเราควรจะแก้ปัญหาสังคมกันยังไงบ้าง วิธีที่เราจะแก้ไขปัญหา วิธีคิด ทัศนคติดีๆ ที่เราควรจะมีในฐานะผู้นำการเปลี่ยนแปลงสังคม</p>
      <figure>
        <img src="https://www.dailynews.co.th/admin/upload/20191124/news_NOIqUzWMaX153500_533.jpg?v=201911251010?v=7658"/>
      </figure>
      <p><b>รู้สึกว่าปีนี้มีการเปลี่ยนแปลงรามีความคิดเห็นยังไง?</b><br/><br/><b><mark>นีน่า : </mark></b>หนูมองว่าคุณสมบัติของดาวเดือนอย่างแรกคือ บุคลิก รูปร่างหน้าตา อย่างที่สองก็คือทัศนคติที่ดี ที่ส่วนมากมักจะถูกมมองข้าม แต่พอปรับมาเป็น Thammasat Social Changemakers ก็เลยได้ใช้มัน ซึ่งมันจะทำออกมารูปแบบไหนให้พัฒนาสังคมให้เกิดจุดเปลี่ยน และไปในทิศทางที่ดี<br/><b>ตี๋ : </b>ส่วนตัวผมคิดว่าแต่ก่อนที่เขาประกวดแค่หน้าตาสวย-หล่อ มันก็อาจจะตัดโอกาสคนที่มีความคิดดีๆ ที่สวยหล่อไม่เท่าคนอื่น ครั้งนี้มันก็เป็นโอกาสที่ดีสำหรับที่เราจะได้โชว์สิ่งดีๆ ที่อยู่ข้างในให้คนอื่นได้เห็นครับ</p>
      <figure>
        <img src="https://www.dailynews.co.th/admin/upload/20191124/news_oMquDZAYDg153459_533.jpg?v=201911251010?v=5528"/>
      </figure>
      <p><b>คิดว่าการประกวดดาวเดือนในปัจจุบัน เปลี่ยนไปจากเดิมไหม?</b><br/><br/><b><mark>นีน่า : </mark></b>ตอนแรกหนูคิดว่าแค่สวยหล่อปกติ แค่มาอยู่บนเวที มีทัศนคติที่ดีตอบคำถามตรงโจทย์ แต่พอเรามาเจอมันคนละอย่างเลย เราต้องทุ่มเทกับมันมากๆ ดาว-เดือน ปกติคือคนที่สวยที่หล่อ แต่ Thammasat Social Changemakers คือคนที่อยากมาทำจริงๆ ไม่งั้นเขาจะทนกับความเหนื่อยและแรงกดดันจากตรงนี้ไม่ได้แน่ๆ เพราะมันเป็นเรื่องที่ใช้ใจทำ<br/><b>ตี๋ : </b>อย่างผมแต่เดิมคิดว่าดูเฉพาะรูปร่างหน้าตา มีตอบคำถามนิดหน่อย แต่พอปีนี้ที่มีการเปลี่ยนแปลงเพราะมองเรื่องทัศนะคติการเปลี่ยน จึงเหมาะกับเราที่อยากจะส่วนในการเปลี่ยนแปลงสังคม</p>
      <figure>
        <img src="https://www.dailynews.co.th/admin/upload/20191124/news_CzHzDSrnqt153500_533.jpg?v=201911251010?v=1911"/>
      </figure>
      <p><b>มีกระแสว่าเราไม่เหมาะสมกับตำแหน่งนี้?</b><br/><br/><b><mark>นีน่า : </mark></b>มันเป็นความคิดเห็นของเขา เพราะการจะได้อะไรมาอย่างหนึ่งมันจะต้องทั้งด้านบวกและด้านลบ อยู่ที่ว่าเราจะเอามันมาใส่ใจหรือเปล่า อีกอย่างมันเป็นการตัดสินของกรรมการด้วย เราก็ต้องยอมรับและเคารพในคำตัดสินนั้นด้วย แล้วมาพิสูจน์ให้เขาเห็นว่าเราก็มีความสามารถเหมาะกับตำแหน่งนี้นะ<br/><b>ตี๋ : </b>สำหรับผมก็เคารพในความคิดเขานะ เพราะว่าแต่ละคนก็คิดไม่เหมือนกันอยู่แล้ว มีทั้งคนเห็นด้วยและไม่เห็นด้วย แต่ตัวเราเราทำดีที่สุดแล้ว แต่สิ่งที่จะสามารถตอบพวกเขาได้ก็คือ สิ่งที่เราจะทำหลังจากนี้ ถ้าเราสามารถทำให้เขาเห็นว่าเราเจ๋งจริงๆ เราจะได้ยอมรับว่าเราเหมาะสมกับตำแหน่งนี้</p>
      <figure>
        <img src="https://www.dailynews.co.th/admin/upload/20191124/news_bfTwNcgbeU153501_533.jpg?v=201911251010?v=6028"/>
      </figure>
      <p><b>คิดยังไงที่หลายๆ คนบอกดาวเดือนก็แค่การประกวดความสวย-หล่อ ควรยกเลิก?</b><br/><br/><b><mark>นีน่า : </mark></b>สำหรับหนู หนูคิดว่าไม่อยากให้ยกเลิกนะ เพราะมันเป็นอีกเวทีหนึ่งที่สามารถให้เด็กหลายๆ มาแสดงความเป็นตัวตนของตัวเอง แสดงจุดยืนว่าเขาสามารถทำอะไรได้บ้าง เพราะมันไม่ใช่ประกวดแค่สวยหล่ออย่างเดียว มันประกวดทั้งความคิด ความสามารถที่เราตั้งใจทำจริงๆ<br/><b>ตี๋ : </b>ผมคิดว่ามีแต่ความสวย หล่อ ที่ทำให้คนสนใจอยู่แล้ว แต่ถ้าเราเพิ่มเรื่องทัศนคติที่ดี พร้อมที่จะเป็นผู้นำเปลี่ยนแปลงสังคมได้ด้วย ก็จะทำให้สังคมปัจจุบันที่มีปัญหามากมาย และคนพวกนี้ที่สามารถจะชักจูงผู้คนให้ไปพัฒนาสังคมได้ ผมว่าก็ควรที่จะเพิ่มตรงนี้เข้าปด้วยครับ นอกจาการประกวดความสวย-หล่อ ธรรมดา</p>
      <figure>
        <img src="https://www.dailynews.co.th/admin/upload/20191124/news_drWtPeBRXk153502_533.jpg?v=201911251010?v=2616"/>
      </figure>
      <p><b>อยากบอกอะไรไหม?</b><br/><br/><mark><b>นีน่า : </b></mark>สิ่งที่เราจะทำ เราอยากพัฒนาสังคมไม่มากก็น้อย ในฐานะที่เรามาจากคณะสังคมวิทยาฯ เราได้เรียนรู้เรื่องมนุษย์ เรื่องสังคม เขามีความเข้าใจแต่ละสังคมนั้นๆพอสมควรอยู่ อาจจะทำให้เราสามารถแก้ไขปัญหาได้ตรงจุด ไม่ต้องใช้เวลานาน<br/><b>ตี๋ : </b>การเปลี่ยนแปลง เราต้องเริ่มที่ตัวเองก่อน เมื่อเราทำดีให้คนอื่นเห็น สังคมก็จะเปลี่ยนไป พฤติกรรมจากที่ไม่ดีก็จะเปลี่ยนไปเรื่อยๆ ค่อยๆละลายเปลี่ยนเป็นแบบใหม่และค่อยๆ ฝังลึกลงไป</p>
      <figure>
        <img src="https://www.dailynews.co.th/admin/upload/20191124/news_GsrAuFPqou153501_533.jpg?v=201911251010?v=7148"/>
      </figure>
      <p>นับว่าเป็นอีกหนึ่งมหาวิทยาลัยที่กำลังมีการปรับเปลี่ยนการประกวดดาว-เดือน เพื่อให้เข้ากับยุคสมัยมากยิ่งขึ้น พร้อมทั้งยังลบภาพที่ว่าดาว-เดือนเป็นแค่เวทีประกวดหน้าตาเท่านั้น แต่ต้องมีความสามารถให้สมกับตำแหน่งที่จะเป็นตัวแทนนักศึกษาและผู้นำด้านการเปลี่ยนแปลงอีกด้วย.</p>
    </article>
  </body>
</html>