<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-lurlo-delle-donne-non-una-di-meno-no-alla-violenza-video.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T09:08:00+00:00"/>
    <meta property="og:title" content="Messina, l’urlo delle donne: “Non una di meno. No alla violenza” VIDEO"/>
    <meta property="og:description" content="Centinaia in corteo contro la violenza sulle donne"/>
  </head>
  <body>
    <article>
      <h1>Messina, l’urlo delle donne: “Non una di meno. No alla violenza” VIDEO</h1>
      <address><time datetime="2019-11-24T09:08:00+00:00">24 Nov 2019, 09:08</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Centinaia in corteo contro la violenza sulle donne</i>
      </p>
      <p>“<b><i>Siamo le nipoti delle streghe che non siete riuscite a bruciare”.</i></b></p>
      <p>Hanno attraversato Messina in corteo le “figlie e le nipoti delle streghe”, per dire no ad ogni tipo di violenza sulle donne, per ricordare che in Sicilia l’aborto è reso un muro da una percentuale quasi totale di obiettori di coscienza.</p>
      <h3>Il corteo</h3>
      <p>Il corteo, organizzato da <b>Non una di meno – Messina</b>, è partito alle 17 da Largo Seggiola e, attraversando il centro della città, ha raggiunto Piazza Unione Europea, dove si è conclusa la manifestazione</p>
      <h3>Non una di meno Messina</h3>
      <p>“Nonostante gli ostacoli burocratici che la questura ci ha posto nel percorso di costruzione della giornata, oggi, abbiamo mandato un segnale importante: non ci fermeremo di fronte a nulla. Noi non deleghiamo la nostra liberazione a nessuno. L’unica arma che abbiamo è la forza collettiva. Unite nella lotta, attraversiamo le nostre città, sfidando il potere patriarcale – afferma Domiziana Giorgianni di Non una di Meno – Messina- Diciamo sempre che siamo il cambiamento che vogliamo imprimere alla società. Partiamo da noi, dalle nostre pratiche, dalla solidarietà femminista”.</p>
      <p>Tantissimi gli striscioni ed i cori, tantissime studentesse, lavoratrici, precarie che hanno manifestato la loro volontà di agire per far sentire alta la voce.</p>
      <p>“In Sicilia l’obiezione di coscienza raggiunge percentuali mai viste altrove, i consultori chiudono o non forniscono servizi adeguati e i centri anti-violenza subiscono un de-fininaziamento che limita un lavoro che dovrebbe essere diffuso e garantito”</p>
      <p>I casi di femminicidio sono la punta di un iceberg di una violenza strutturale e sistemica. Non una di meno Messina è scesa in piazza anche <br/>contro la violenza mediatica, rappresentata da chi definisce “gigante buono” un assassino. Da chi continua a colpevolizzare le donne che hanno subito violenza. La colpa passa sempre da “una gonna troppo corta” o una “sbronza che si poteva evitare”.</p>
      <p>
        <b>LA DIRETTA FACEBOOK DEL CORTEO</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FTempostretto.it%2Fvideos%2F461578021230420%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
    </article>
  </body>
</html>