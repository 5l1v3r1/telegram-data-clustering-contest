<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/pentru-ce-au-votat-iohannis-si-dancila-pentru-o-romanie-moderna-europeana-normala-si-ca-tara-sa-mearga-inainte-si-nu-inapoi-152995.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T09:20:00+00:00"/>
    <meta property="og:title" content="Pentru ce au votat Iohannis şi Dăncilă: „Pentru o Românie modernă, europeană, normală” şi ca ţara „să meargă înainte şi nu înapoi”"/>
    <meta property="og:description" content="Cei doi candidaţi la alegerile prezidenţiale au votat duminică dimineaţă, în al doilea tur de scrutin. Fostul premier Viorica Dăncilă a mers însoţită la vot de soţul ei şi de colega de partid Olguţa Vasilescu, declarând la ieşirea de la urne că a votat pentru „o Românie care să meargă înainte şi nu înapoi”. Preşedintele în exerciţiu Klaus Iohannis a declarat că a votat pentru o Românie modernă, europeană şi normală. „E ziua campionilor cu ştampila Votat în mână”, a spus Iohannis."/>
  </head>
  <body>
    <article>
      <h1>Pentru ce au votat Iohannis şi Dăncilă: „Pentru o Românie modernă, europeană, normală” şi ca ţara „să meargă înainte şi nu înapoi”</h1>
      <address>
        <time datetime="2019-11-24T09:20:00+00:00">24 Nov 2019, 09:20</time>
      </address>
      <figure>
        <img src="https://www.ebihoreanul.ro/modules/news/files/iohannis-dancila-24112019-digi-arhiva.jpg"/>
        <figcaption>sursa foto: https://www.capital.ro/</figcaption>
      </figure>
      <p>Cei doi candidaţi la alegerile prezidenţiale au votat duminică dimineaţă, în al doilea tur de scrutin.</p>
      <p>La ora 8, fostul premier Viorica Dăncilă, totodată candidatul PSD la alegeri, a mers însoţită la vot de soţul ei şi de colega de partid Olguţa Vasilescu, declarând la ieşirea de la urne că a votat pentru "o Românie care să meargă înainte şi nu înapoi". "Am votat pentru o Românie care să meargă înainte, nu înapoi, spre vremuri când un singur om avea toată poată puterea. Am votat cu inima şi din inimă", a spus duminică Viorica Dăncilă imediat după ce a votat.</p>
      <p>G4media.ro scrie că, întrebată de ce a votat aşa dimineaţă, candidata PSD la prezidenţiale a spus că "cine se scoală dimineaţă ajunge departe. Vreau un alt viitor pentru România". Dăncilă a fost întâmpinată la vot de mai mulţi susţinători.</p>
      <p>O oră mai târziu, a mers la secţia de votare şi preşedintele în exerciţiu Klaus Iohannis. Acesta a fost singur. El a declarat că a votat pentru o Românie modernă şi normală şi i-a îndemnat pe toţi cetăţenii să iasă la vot.</p>
      <p>"Este o zi foarte importantă. Am votat pentru o Românie modernă, europeană, normală. Vă invit pe toţi să veniţi la vot. Votăm pentru viitorul României. E ziua campionilor cu ştampila Votat în mână", a spus preşedintele Klaus Iohannis, candidatul PNL la prezidenţiale.</p>
      <p>Întrebat de jurnalişti dacă are emoţii, Iohannis a spus: "Sigur că am emoţii şi am aşteptări ca românii să vină la vot".</p>
    </article>
  </body>
</html>