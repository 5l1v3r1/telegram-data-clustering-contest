<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779528/%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%AF%D8%B1%D8%AE%D9%88%D8%A7%D8%B3%D8%AA-%D8%AE%D9%88%D8%AF-%D8%B1%D8%A7-%D8%AB%D8%A8%D8%AA-%DA%A9%D9%86%D9%86%D8%AF-%D9%88%D8%A7%D8%B1%DB%8C%D8%B2-%D8%AF%D9%88-%D9%85%D8%B1%D8%AD%D9%84%D9%87-%D8%AF%D8%B1-%D8%B5%D9%88%D8%B1%D8%AA-%D8%AA%D8%A7%DB%8C%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:25:43+00:00"/>
    <meta property="og:title" content="در گفتگو با مهر عنوان شد جاماندگان درخواست خود را ثبت کنند/ واریز دو مرحله در صورت تایید"/>
    <meta property="og:description" content="رئیس مرکز اطلاع رسانی سازمان برنامه گفت: جای نگرانی برای جاماندگان کمک معیشتی نیست چرا که پس از ثبت درخواست و تایید مشخصات، مرحله اول و دوم این طرح به حساب سرپرست خانوار واریز می شود."/>
  </head>
  <body>
    <article>
      <h1>در گفتگو با مهر عنوان شد جاماندگان درخواست خود را ثبت کنند/ واریز دو مرحله در صورت تایید</h1>
      <address><time datetime="2019-11-24T09:25:43+00:00">24 Nov 2019, 09:25</time> by <a rel="author" href="https://www.mehrnews.com/archive?jr=708" target="_blank">سمیه رسولی</a></address>
      <p>مهدی قمصریان در گفتگو با <a href="https://www.mehrnews.com/">خبرنگار مهر</a> درباره کمک معیشتی دولت به ۱۸ میلیون خانوار، اظهار داشت: شناسایی مشمولان طرح حمایت معیشتی، ماموریت وزارت تعاون، کار و رفاه اجتماعی بود و این وزارتخانه نیز پس از جمع بندی، اطلاعات این خانوارها را در اختیار سازمان برنامه و بودجه قرار داده است.</p>
      <p>رئیس مرکز اطلاع رسانی، روابط عمومی و امور بین الملل سازمان برنامه و بودجه کشور تصریح کرد: طبق مصوبه جلسه هماهنگی اقتصادی سران سه قوه، مقرر شده است که تمام عواید حاصل از اصلاح قیمت بنزین نزد حسابی مشخص در خزانه متمرکز شده و به طور کامل به خانوارها بازگردد که این موضوع، با دقت از سوی سازمان برنامه و بودجه کشور و همچنین سایر دستگاههای نظارتی همچون دیوان محاسبات مورد توجه قرار دارد.</p>
      <p> وی با اشاره به جمعیت حدود ۸۴ میلیونی کشور و هدف گذاری طرح اخیر برای حمایت از اقشار متوسط و کم درآمد که حدود ۶۰ میلیون نفر برآورد شده اند، تصریح کرد: طبیعی و ممکن است از جمعیت حدود۲۴ میلیون نفر غیرمشمول این طرح، برخی خانوارها درخواست بررسی مجدد و بهره مندی از حمایت معیشتی را داشته باشند که بر این اساس، افرادی که خواهان دریافت این حمایت معیشتی هستند، می‌توانند در سامانه #۶۳۶۹* ثبت درخواست کنند.</p>
      <p>این مقام مسئول در سازمان برنامه و بودجه گفت: پس از ثبت درخواست از سوی متقاضیان، وزارت تعاون، کار و رفاه اجتماعی، اوضاع خانوار را بررسی و در نهایت پس از یک ماه، نتیجه را به سازمان برنامه و بودجه اعلام خواهد کرد.</p>
      <p>قمصریان گفت: جای هیچ گونه نگرانی در این رابطه برای مردم وجود ندارد؛ چراکه بدون شک در صورت تایید وزارت تعاون، کار و رفاه اجتماعی، مرحله اول و دوم کمک معیشتی به حساب سرپرست خانوار واریز خواهد شد.</p>
    </article>
  </body>
</html>