<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T09:04:00+00:00"/>
    <meta property="og:title" content="کاهش ۱۰ برابری ارزش یارانه از سال ۸۹ تاکنون"/>
    <meta property="og:description" content="حسینعلی حاجی دلیگانی نماینده مردم شاهین‌شهر در مجلس شورای اسلامی در گفت‌وگو با فارس در پاسخ به اینکه با توجه به گران شدن قیمت بنزین و لزوم نظارت جدی و مؤثر و به منظور پاسخ به مطالبات معیشتی مردم در بودجه سال آینده گفت: ما منتظریم بودجه دولت به مجلس بیاید و قطعاً آنچه به نفع مردم باشد را با دقت و ظرافت بررسی خواهیم کرد."/>
  </head>
  <body>
    <article>
      <h1>کاهش ۱۰ برابری ارزش یارانه از سال ۸۹ تاکنون</h1>
      <address>
        <time datetime="2019-11-24T09:04:00+00:00">24 Nov 2019, 09:04</time>
      </address>
      <p>نماینده شاهین‌شهر در مجلس با بیان اینکه دولت و مجلس بهتر است حقوق‌ها را با نرخ فوب خلیج‌فارس بسنجند گفت: قوه مجریه نباید واقعیت‌های بازار را منکر شود بلکه باید برای حمایت از اقشار ضعیف از درج ادبیات دوپهلو در بودجه ۹۹ پرهیز کند.</p>
      <p>حسینعلی حاجی دلیگانی نماینده مردم شاهین‌شهر در مجلس شورای اسلامی در گفت‌وگو با فارس در پاسخ به اینکه با توجه به گران شدن قیمت بنزین و لزوم نظارت جدی و مؤثر و به منظور پاسخ به مطالبات معیشتی مردم در بودجه سال آینده گفت: ما منتظریم بودجه دولت به مجلس بیاید و قطعاً آنچه به نفع مردم باشد را با دقت و ظرافت بررسی خواهیم کرد.</p>
      <p>وی افزود: باید در واژگان احکام بودجه و عددهای آن تلاش کرده و دقت کنیم تا دولت نتواند با واژه‌های دوپهلو در بودجه 99 آنچه مدنظر خودشان است را اجرایی کنند؛ قطعاً بایستی نمایندگان با حساسیت بیشتری بودجه سال آینده را دنبال کنند چرا که ما متعهد به رعایت و پاسداری از حقوق مردم هستیم.</p>
      <p>نماینده شاهین شهر در مجلس در پاسخ به این سوال که برخی کارشناسان نظرات مختلفی نظیر قطع کردن یارانه ثروتمندان، پیشنهاد اصلاح ساختار بودجه، شفاف‌سازی بودجه شرکت‌های دولتی و جلوگیری از فرار مالیاتی و ... دارند که دولت می‌تواند از درآمد و عایدی آن به اقشار ضعیف جامعه کمک کند، اظهار داشت: ما بحث شفاف‌سازی در بخش‌های مختلف بودجه و اجرای آنرا دنبال می‌کنیم ضمن اینکه بحث اصلاح ساختار بودجه هم مدنظر است هر چند که امکان درج آن در بودجه نیست ولی تلاش می‌کنیم به نوعی بودجه‌ریزی انجام شود که نگران اقشاری ضعیف جامعه کمتر شود.</p>
      <p>حاجی دلیگانی در پاسخ به این سوال که آیا در سال آینده راهکارهایی وجود دارد که به معیشت مردم فشار کمتر آمده و یا تورم پایین بیاید،گفت: همانطور که دولتمردان مرتب به مردم قیمت بنزین در ایران را با کشورهای همسایه به رخ‌شان می‌کشند که قیمت بنزین در ایران هزار تومان بوده و هم اکنون سه هزار تومان شده است در حالی که در کشورهای همسایه مثل افغانستان این نرخ 9 هزار تومان است در حالی که بیان این موضوع بدون بیان شاخص‌های دیگر زیبنده نیست؛ لذا باید در بودجه تا مقداری که امکانش هست به سمتی برویم که درآمدهای مردم به سمت همان نوع مقایسه‌ای برود که راجع به قیمت بنزین بیان شده است. </p>
      <p>وی افزود: مجلس و دولت باید تلاش کنند تا درآمد همه مردم (نه فقط کارمندان) و قدرت خرید آنان افزایش پیدا کند و بر همین اساس باید به نحوی در احکام بودجه قانون‌گذاری کنیم که بتواند این حمایت شامل حال همه اقشار مردم شود.</p>
      <p>نماینده شاهین شهر در مجلس تصریح کرد: اگر بنا است سیستم پرداخت و حمایت یارانه‌ای ادامه پیدا کند باید سال به سال و بر اساس نرخ تورم، نرخ یارانه هم افزایش پیدا کند نه اینکه وقتی سال 89 یارانه 44 هزار و 500 تومان ارزشی معادل 44 دلار داشت اما هم اکنون این میزان یارانه 4 دلار ارزش دارد بنابراین ارزش پولی که به عنوان یارانه نقدی به مردم داده می‌شود 10 برابرکاهش پیدا کرده است در حالی که ما شاهد افزایش چند مرحله‌ای حامل‌های انرژی بودیم. </p>
      <p>وی افزود: باید تلاش کنیم که یارانه روبه افزایش باشد یعنی همانطوری که تورم افزایش پیدا کرده و قیمت حامل‌های انرژی را دولت افزایش می‌دهد نرخ پرداختی یارانه هم شامل این تورم شده و افزایش پیدا کند.</p>
      <p>عضو کمیسیون برنامه و بودجه مجلس شورای اسلامی گفت: حقوق فقط متعلق به تقریبا یک شانزدهم جمعیت کشور است ولی باید کاری کنیم تا درآمد و یارانه همه ملت ایران افزایش پیدا کند وقتی قیمت حامل‌های انرژی بالا می‌رود باید ما به ازای آن و به میزان واقعی یارانه بیفزاییم. </p>
      <p>وی اظهار داشت: شاهد آن هستیم که دولت به دنبال حرکت در مسیری است که تمامی کالاها و خدمات را با قیمت فوب خلیج فارس به مردم ارائه کند اما هیچ وقت راجع به اینکه درآمد مردم هم با همین مقیاس سنجیده شده و درآمدها واقعی بشود حرفی به میان نیاورده است.</p>
      <p>حاجی دلیگانی گفت: متأسفانه دولت به نوعی دچار عدم تعادل است به طوری که برخی از وزرا کار دیگر وزرا را قبول ندارند و عملا انسجام لازم در هیات دولت وجود ندارد که البته این موضوع به ناتوانی و ضعف مدیریت رئیس جمهور برمی‌گردد که نمی‌تواند تصمیمات حساب‌شده و کارشناسی اتخاذ کند و گرنه ما خیلی از این مشکلات فعلی را نداشتیم لذا باید انتخاب صحیح و منطقی را برای مردم در انتخابات دنبال کنیم. </p>
      <p>وی افزود: از موج گرانی اخیر که بعد از افزایش نرخ بنزین در جامعه ایجاد شده نگران هستیم ولی در مجموع نمایندگان مجلس از دولت انتظار دارند که تلاش بیشتری درباره کنترل بازار داشته و حرف‌های واقعی بزند و همچنین سهمیه بندی بنزین را به نحوی تنظیم کند که افراد و خانوارها برای انجام کار واقعی و روزمره خودشان اعم از کار و مسافرت دچار مشکل نشوند.</p>
    </article>
  </body>
</html>