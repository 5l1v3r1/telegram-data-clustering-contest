<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/24/bansko-diri-anglichani-rusnaci-bylgari-dyljat-pari-na-haznata.430615"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T09:47:00+00:00"/>
    <meta property="og:title" content="Банско дири англичани, руснаци, българи: Дължат пари на хазната"/>
    <meta property="og:description" content="Има и 20 фирми със задължения над 100 000 лева | Dnes.bg"/>
  </head>
  <body>
    <article>
      <h1>Банско дири англичани, руснаци, българи: Дължат пари на хазната</h1>
      <h2>Има и 20 фирми със задължения над 100 000 лева</h2>
      <address><time datetime="2019-11-24T09:47:00+00:00">24 Nov 2019, 09:47</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Списъци с длъжници към местния бюджет обяви на сайта си общината в Банско. Те не може да бъдат намерени на посочените адреси, за да им бъдат връчени актове за установяване на задължение. Дължат данък за недвижим имот и такса смет, но не става ясно каква е сумата.</p>
      <p>Публикувани са имената на около 140 физически лица, голяма част от които са англичани, няколко руснаци и десетина българи - собственици на апартаменти. Посочили са адреси в Банско, София, Бургас и Варна, но не са били открити. От сайта си община Банско ги кани да се явят, за да получат документа. Ако не го направят в 14-дневен срок, местните управници ще пристъпят към принудително събиране на данъците.</p>
      <p>99 са фирмите, които към края на август дължат на хазната в Банско над 6 млн. лв. местни данъци и такси. С най-големи дългове е обявената в несъстоятелност “Добринище ски” - 574 хил. лв. Още една фирма дължи над половин милион, а други две - по около 450 хил. лв.</p>
      <p>20 фирми имат да дават по над 100 хил. лева.</p>
      <p>Към лятото на м. г. 14 българи са били с просрочени задължения от над 5000 лв. Тогава най-много - около 160 хил. лв., е дължала фамилия Вапцарови - племенникът на поета Никола Вапцаров, съпругата му и двамата им синове, за хотела си и за други два имота - сграда и магазин. От семейството обаче отричат и оспорват задълженията.</p>
    </article>
  </body>
</html>