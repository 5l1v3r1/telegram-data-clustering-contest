<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623095/%D9%85%D8%AD%D8%A7%DA%A9%D9%85%D9%87-%D8%AC%D9%88%D8%A7%D9%86%DB%8C-%DA%A9%D9%87-%D8%B1%D9%88%DB%8C-%D8%AE%D9%88%D8%B4-%D8%A8%D9%86%D8%B2%DB%8C%D9%86-%D8%B1%DB%8C%D8%AE%D8%AA-%D9%88-%DA%A9%D8%A8%D8%B1%DB%8C%D8%AA-%DA%A9%D8%B4%DB%8C%D8%AF-%D8%A7%D9%85%D8%A7-%D9%86%D8%A7%D9%85%D8%B2%D8%AF-%D8%B3%D8%A7%D8%A8%D9%82%D8%B4-%DA%A9%D8%B4%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T09:54:00+00:00"/>
    <meta property="og:title" content="محاکمه جوانی که روی خوش بنزین ریخت و کبریت کشید اما نامزد سابقش کشته شد"/>
    <meta property="og:description" content="صبح 10 اردیبهشت امسال خبر آتش گرفتن یک دختر و پسر به آتش‌نشانی و اورژانس اعلام شد. بلافاصله امدادگران وارد عمل شده و پسر و دختر جوان را به بیمارستان منتقل کردند. هر دوی آنها دچار سوختگی شده بودند اما شدت سوختگی دختر جوان در حدی بود که تلاش کادر درمان بی‌نتیجه ماند و دختر جوان 9 روز بعد تسلیم مرگ شد."/>
  </head>
  <body>
    <article>
      <h1>محاکمه جوانی که روی خوش بنزین ریخت و کبریت کشید اما نامزد سابقش کشته شد</h1>
      <address>
        <time datetime="2019-11-24T09:54:00+00:00">24 Nov 2019, 09:54</time>
      </address>
      <p>
        <i>صبح 10 اردیبهشت امسال خبر آتش گرفتن یک دختر و پسر به آتش‌نشانی و اورژانس اعلام شد. بلافاصله امدادگران وارد عمل شده و پسر و دختر جوان را به بیمارستان منتقل کردند. هر دوی آنها دچار سوختگی شده بودند اما شدت سوختگی دختر جوان در حدی بود که تلاش کادر درمان بی‌نتیجه ماند و دختر جوان 9 روز بعد تسلیم مرگ شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وقتی ماجرا به بازپرس کشیک قتل پایتخت و تیم بررسی صحنه جرم اعلام شد تحقیقات آغاز و مشخص شد پسر جوان عامل این آتش‌سوزی بوده است.</p>
      <p>فرید در رابطه با حادثه‌ای که برای دختر مورد علاقه‌اش رخ داد بود گفت: من از خانواده‌ ثروتمندی هستم اما به خاطر یک اشتباه در سرمایه‌گذاری پول زیادی از دست دادم وخانواده‌ام طردم کردند، نامزدم طناز هم دیگر مرا نمی‌خواست، تمام پول هایم را از دست داده بودم؛ انگیزه‌ای برای ادامه زندگی نداشتم. من نمی‌خواستم آسیبی به او برسد. فقط شنیده بودم که با پسری نامزد کرده و با او به شمال رفته است. خیلی ناراحت بودم. ساعت 7 صبح 10 اردیبهشت به پمپ بنزین رفتم و مقداری بنزین تهیه کردم. بعد از آن به مقابل خانه طناز در منطقه تهرانپارس رفتم، وقتی از خانه بیرون آمد تا سوار خودرواش شود من هم سوار ماشین او شدم وگفتم چرا رهایم کردی؟ وقتی جواب نامربوط داد بنزین را روی خودم ریختم، طناز ظرف بنزین را از دستم گرفت تا این کار را نکنم. اما بنزین روی او هم ریخت، فندک را زدم و ناگهان همه جا آتش گرفت. قصدم هرگز کشتن طناز نبود و در بیمارستان متوجه شدم که او فوت کرده اما هنوز هم باور ندارم.</p>
      <p>با اعترافات پسر جوان او به اتهام قتل عمد بازداشت شد و به بازسازی صحنه حادثه پرداخت.</p>
      <p>در ادامه بررسی‌ها و با تلاش بازپرس جنایی، مادر طناز که تنها اولیای دم مقتول بود از خون دخترش گذشت کرد.</p>
      <p>پسر جوان نیز در آخرین مراحل تحقیقات گفت: از اینکه این اتفاق رخ داد واقعاً ناراحتم. در این مدت خانواده‌ام به ملاقاتم نیامدند و تنها با آنها تلفنی صحبت کردم اما اگر آزاد شوم اولین کاری که انجام می دهم این است که به دیدن آنها می‌روم.بدین ترتیب کیفرخواست متهم جوان به دستور بازپرس غلامی از شعبه سوم دادسرای جنایی تهران برای رسیدگی به جنبه عمومی جرم به دادگاه کیفری استان تهران صادر شد.</p>
    </article>
  </body>
</html>