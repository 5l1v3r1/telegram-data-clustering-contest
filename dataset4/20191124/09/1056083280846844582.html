<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301487/%D8%A8%D9%87%D8%AA%D8%B1%DB%8C%D9%86-%DA%AF%D9%88%D8%B4%DB%8C-%D9%87%D8%A7%DB%8C-%DB%B5G-%DA%A9%D9%87-%D9%85%DB%8C-%D8%AA%D9%88%D8%A7%D9%86%DB%8C%D8%AF-%D8%A8%D8%AE%D8%B1%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:28:32+00:00"/>
    <meta property="og:title" content="بهترین گوشی‌های ۵G که می‌توانید بخرید"/>
    <meta property="og:description" content="با توجه به توسعه نسل پنجم شبکه اینترنت همراه در جهان، بسیاری از شرکت‌های تولیدکننده موبایل به توسعه گوشی‌های مجهز به پشتیبانی از ۵G پرداخته‌اند."/>
  </head>
  <body>
    <article>
      <h1>بهترین گوشی‌های ۵G که می‌توانید بخرید</h1>
      <address><time datetime="2019-11-24T09:28:32+00:00">24 Nov 2019, 09:28</time> by <a rel="author">متین کاکوئی</a></address>
      <p>با توجه به توسعه نسل پنجم شبکه اینترنت همراه در جهان، بسیاری از شرکت‌های تولیدکننده موبایل به توسعه گوشی‌های مجهز به پشتیبانی از ۵G پرداخته‌اند.</p>
      <p>به گزارش ایسنا، در طول یک سال اخیر شرکت‌های تولیدکننده موبایل بسیاری به سمت و سوی توسعه و تولید گوشی های هوشمند با قابلیت پشتیبانی از شبکه نسل پنجم اینترنت روی آورده‌اند.</p>
      <p>از آنجایی که بازارهای جهانی موبایل در سال‌های گذشته با رکود بی سابقه‌ای مواجه شده است، حالا به نظر می‌رسد که کارشناسان و تحلیلگران فعال در حوزه فناوری پیش بینی کرده‌اند که سهم فروش گوشی‌های مجهز به فناوری شبکه ۵G از ۰.۵ درصد در سال ۲۰۱۹ میلادی به ۲۶ درصد در سال ۲۰۲۳ میلادی افزایش پیدا خواهد کرد و این بدان معناست که آینده موفقیت‌آمیز و روشنی پیش روی گوشی‌های هوشمند مجهز به این فناوری قرار دارد و شبکه نسل پنجم اینترنت همراه نیز در سال‌های آینده با پیشرفت و توسعه قابل توجهی روبرو خواهد شد.</p>
      <p>از آنجا که اخبار نسل جدید اینترنت ۵G در گوشه و کنار جهان منتشر شده و کاربران بسیاری نیز در انتظار اجرای آن هستند، کشورهای زیادی با همکاری بزرگترین اپراتورهای اینترنت و غول‌های تکنولوژی در جهان درصدد برقراری این نسل جدید از اینترنت‌اند.</p>
      <p>در این گزارش به معرفی بهترین گوشی های مجهز به قابلیت پشتیبانی از شبکه ۵G که کاربران و علاقمندان هم اکنون قادر به خریداری آن در بازارهای جهانی هستند، خواهیم پرداخت:</p>
      <p>
        <b>گلکسی نوت ۱۰ پلاس ۵G</b>
      </p>
      <p>این گوشی با صفحه نمایش ۶.۸ اینچی، تراشه اسنپدراگون ۸۵۵، حافظه رم ۱۲ گیگابایتی و حافظه داخلی ۲۵۶ و ۵۱۲ گیگابایتی و باتری ۴۳۰۰ میلی آمپرساعتی تاکنون نظر و توجه خیل عظیمی از کاربران و مشتریان در بازارهای جهانی را به سمت و سوی خود جلب کرده است.</p>
      <figure>
        <img src="https://cdn.isna.ir/d/2019/11/24/3/61493122.jpg"/>
      </figure>
      <p>
        <b>گلکسی‌اس‌۱۰ ۵G</b>
      </p>
      <p>این گوشی نیز به عنوان یکی دیگر از پرچمداران سامسونگ که شباهت زیادی به نوت ۱۰ پلاس دارد، به یک صفحه نمایش ۶.۷ اینچی، تراشه پردازنده اسنپدراگون ۸۵۵، حافظه رم ۸ گیگابایت و باتری ۴۵۰۰ میلی آمپر ساعتی مجهز است که یک هزار و ۳۰۰ دلار قیمت گذاری شده است.</p>
      <figure>
        <img src="https://cdn.isna.ir/d/2019/11/24/3/61493109.jpg"/>
      </figure>
      <p>
        <b>وان پلاس ۷ پرو ۵G</b>
      </p>
      <p>قیمت این محصول که بر اساس گزارش وب سایت دیجیتال ترندز از ۸۴۰ دلار شروع می‌شود، به یک صفحه نمایش آمولد ۶.۶۷ اینچی، تراشه پردازنده اسنپ دراگون ۸۵۵، حافظه رم ۶ و داخلی ۱۲۸ گیگابایتی و نسخه دیگر حافظه رم ۸ گیگابایتی و داخلی ۲۵۶ گیگابایتی و باتری ۴۰۰۰ میلی آمپرساعتی مجهز شده است.</p>
      <figure>
        <img src="https://cdn.isna.ir/d/2019/11/24/3/61493092.jpg"/>
      </figure>
      <p>
        <b>موتو زد ۴</b>
      </p>
      <p>برجسته ترین ویژگی های این گوشی هوشمند جدید ۵G می‌توان به موارد زیر اشاره کرد:</p>
      <p>صفحه نمایش اولد ۶.۴ اینچی، تراشه پردازنده اسنپ دراگون ۶۷۵، حافظه رم ۴ گیگابایتی و حافظه داخلی ۱۲۸ گیگابایت، باتری ۳۶۰۰ میلی آمپرساعتی، دوربین ۴۸ مگاپیکسلی و قیمت ۴۹۰ دلار</p>
      <figure>
        <img src="https://cdn.isna.ir/d/2019/11/24/3/61493120.jpg"/>
      </figure>
      <p>
        <b>ال جی وی۵۰ تینکیو ۵G</b>
      </p>
      <p>از مشخصان فنی و ظاهری این گوشی هوشمند مجهز به قابلیت پشتیبانی از شبکه نسل پنجم اینترنت همراه ۵G می توان به صفحه نمایش اولد ۶.۴ اینچی، تراشه پردازنده اسنپدارگون ۸۵۵، حافظه رم ۶ گیگابایتی و حافظه داخلی ۱۲۸ گیگابایت، باتری ۴۰۰۰ میلی آمپرساعتی، لنز دوربین سه گانه و قیمت حدود یک هزار دلاری اشاره کرد.</p>
      <figure>
        <img src="https://cdn.isna.ir/d/2019/11/24/3/61493118.jpg"/>
      </figure>
      <p>اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.</p>
      <p>البته برخلاف آنکه اخبار بسیاری مبنی بر ارائه و عرضه زودهنگام گوشی‌های هوشمند مجهز به پشتیبانی از نسل پنجم اینترنت پرسرعت ۵G در فضای مجازی منتشر شده و گوشی‌های مجهز به این فناوری جدید روانه بازارهای جهانی شده اند، هنوز به نظر می‌رسد که زیرساخت‌های لازم برای برقراری همگانی و عرضه عمومی آن در بسیاری از کشورهای جهان با کندی روبرو شده است و روند پرسرعت و صعودی نداشته است اما با همه این تفاسیر، بر اساس گزارش وب سایت venturebeat، با توجه به آنکه شرکت‌های تولیدکننده موبایل متعددی به سمت و سوی تولید، توسعه و عرضه محصولاتی که قابلیت پشتیبانی از شبکه ۵G را دارند، روی آورده‌اند، به نظر می‌رسد که آینده درخشان پیش روی محصولات مجهز به شبکه ۵G قرار دارد و در سال‌های آینده، آنها سهم قابل توجهی از بازارهای جهانی را به خود اختصاص خواهند داد.</p>
      <p>انتهای پیام </p>
      <related>
        <h4>اخبار مرتبط</h4>
        <a href="https://www.isna.ir/news/98081508994/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DA%AF%D9%88%D8%B4%DB%8C-%D9%87%D9%88%D8%B4%D9%85%D9%86%D8%AF-%DB%B1%DB%B0%DB%B8-%D9%85%DA%AF%D8%A7%D9%BE%DB%8C%DA%A9%D8%B3%D9%84%DB%8C-%D8%B4%DB%8C%D8%A7%D8%A6%D9%88%D9%85%DB%8C-%D8%AA%D8%B5%D8%A7%D9%88%DB%8C%D8%B1"/>
        <a href="https://www.isna.ir/news/98072418307/%DA%AF%D9%88%D8%B4%DB%8C-%D9%87%D8%A7%DB%8C-%D8%AC%D8%AF%DB%8C%D8%AF-%DA%AF%D9%88%DA%AF%D9%84-%D8%B1%D8%A7%D8%AF%D8%A7%D8%B1-%D8%AF%D8%A7%D8%B1%D9%86%D8%AF"/>
        <a href="https://www.isna.ir/news/98072317933/%DA%AF%D9%88%DA%AF%D9%84-%D8%A7%D8%B2-%D9%BE%DB%8C%DA%A9%D8%B3%D9%84-%DB%B4-%D9%88-%D8%B3%D8%A7%DB%8C%D8%B1-%D9%BE%D8%B1%DA%86%D9%85%D8%AF%D8%A7%D8%B1%D8%A7%D9%86-%D8%AC%D8%AF%DB%8C%D8%AF%D8%B4-%D8%B1%D9%88%D9%86%D9%85%D8%A7%DB%8C%DB%8C-%DA%A9%D8%B1%D8%AF"/>
      </related>
    </article>
  </body>
</html>