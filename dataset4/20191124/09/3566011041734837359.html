<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549563.html/%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%A8%D8%A7-%D8%A7%DB%8C%D8%B3%D8%AA%D8%A7%D8%AF%DA%AF%DB%8C-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%D8%B3%D8%AA%DA%A9%D8%A8%D8%A7%D8%B1-%D8%A8%D9%87-%D8%A7%D9%82%D8%AA%D8%AF%D8%A7%D8%B1-%D9%88-%D8%B9%D8%B2%D8%AA-%D8%AF%D8%B3%D8%AA-%DB%8C%D8%A7%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T09:20:00+00:00"/>
    <meta property="og:title" content="ملت ایران با ایستادگی در برابر استکبار به اقتدار و عزت دست یافت"/>
    <meta property="og:description" content="جانشین فرمانده سپاه الغدیر استان یزد گفت: ما در ابتدای پیروزی انقلاب از امکانات اولیه نیز محروم بودیم با این حال در این چهل سال توانستیم با ایستادگی در برابر استکبار و تکیه بر قدرت لایزال الهی و ولایت مداری به اوج اقتدار و عزت برسیم."/>
  </head>
  <body>
    <article>
      <h1>ملت ایران با ایستادگی در برابر استکبار به اقتدار و عزت دست یافت</h1>
      <h2>جانشین فرمانده سپاه الغدیر استان یزد:</h2>
      <address>
        <time datetime="2019-11-24T09:20:00+00:00">24 Nov 2019, 09:20</time>
      </address>
      <p>جانشین فرمانده سپاه الغدیر استان یزد گفت: ما در ابتدای پیروزی انقلاب از امکانات اولیه نیز محروم بودیم با این حال در این چهل سال توانستیم با ایستادگی در برابر استکبار و تکیه بر قدرت لایزال الهی و ولایت مداری به اوج اقتدار و عزت برسیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، جانشین فرمانده سپاه الغدیر استان یزد شب گذشته در جشنواره جهادگران علم و فناوری که در دانشگاه آزاد یزد برگزار شد با تبریک چهلمین سالگرد تشکیل بسیج بیان داشت: بسیج برای ایجاد راهی نو و نجات بخش و به منظور تحقق هدف خلقت بشریت تاسیس شد.</p>
      <p>سرهنگ پاسدار حسین زارع کمالی گفت: بسیج محملی برای گرد آمدن دلباختگان امامت و ولایت بود تا بتوانند در برابر استکبار جهانی بایستند.</p>
      <p>وی تاکید کرد: وظیفه بسیج دفاع همه جانبه از ارزش‌های انسانی و فرهنگ ناب محمدی است.</p>
      <p>این مقام مسئول خاطرنشان کرد: ما در ابتدای پیروزی انقلاب از امکانات اولیه محروم بودیم در حالی که در همان زمان استکبار از انواع امکانات بهره مند بود. با این حال در این چهل سال توانستیم با ایستادگی در برابر استکبار و تکیه بر قدرت لایزال الهی و ولایت مداری به اوج اقتدار و عزت برسیم.</p>
      <p>سرهنگ پاسدار زارع کمالی با اشاره به پیشرفت های شگرف ملت ایران که در سایه تبعیت از فرامین رهبر کبیر میسر شده گفت: چالش دیروز ما کوتاه کردن دست عمّال آمریکا از کشور بود اما امروز قدرت ما به جایی رسیده که چالش ما و آمریکا این است که چرا امروزدر نقش یک قدرت فرامنطقه ای ظاهر شده و دست بیگانگان و استکبار را از منطقه قطع کرده ایم.</p>
      <p> وی ادامه داد: دیروز چالش ما با آمریکا بر سر این بود که چرا ملت ایران برای دفاع از خود سلاح های ابتدایی خریداری می کند و امروز چالش ما این است که چرا ایران از مظلومین عالم دفاع می کند. اینها همه نشان از عظمت ملت ایران دارد. جانشین فرمانده سپاه الغدیر استان یزد اعلام کرد: اگر آمریکا روزی با چند عامل خود فروخته و چند هواپیما می‌خواست به ایران آسیب بزند امروز برای رویارویی با کشور قدرتمند ما به دنبال همراه کردن سایر ابرقدرت ها است. این همه اقتدار نتیجه ایستادگی در برابر استکبار و اعتماد به ولایت و تکیه بر توان داخل است.</p>
      <p>زارع کمالی اذعان داشت: قبل از پیروزی انقلاب ما در همه زمینه ها به دیگران وابسته بودیم اما امروز توانستیم گام به گام پیشرفت کنیم و به دفاع و ضربه متقابل برسیم. یعنی با پشتکار شما جوانان و فرهیختگان توانستیم به جایی برسیم که رهبر انقلاب به دشمنان هشدار بدهند که دوران بزن و در رو تمام شده است.</p>
      <p>وی خطاب به نخبگان علمی کشور اعلام کرد: امروز که ما درگیر یک جنگ اقتصادی تمام عیار هستیم بار اصلی بر دوش شماست. باید مثل رزمندگان وارد میدان شویم تا بتوانیم از این برهه هم به سلامت بگذریم و پرچم اسلام را به دست امام زمان (عج) برسانیم.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>