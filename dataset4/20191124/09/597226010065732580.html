<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/accidents/10082110-dvoye-cholovkv-otrimali-po-15-rokv-tyurmi-za-ryad-zlochinv-na-teritoryi-poltavschini.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-24T09:02:00+00:00"/>
    <meta property="og:title" content="Двоє чоловіків отримали по 15 років тюрми за ряд злочинів на території Полтавщини"/>
    <meta property="og:description" content="У злочинному «доробку» крадіжки, шахрайство, грабіж, розбій та викрадення транспортного засобу  Днями двом поплічникам з ваговим злочинним доробком винесли вирок. 33-річний житель Полтавського району"/>
  </head>
  <body>
    <article>
      <h1>Двоє чоловіків отримали по 15 років тюрми за ряд злочинів на території Полтавщини</h1>
      <address><time datetime="2019-11-24T09:02:00+00:00">24 Nov 2019, 09:02</time> by <a rel="author">Євгенія Каблучка</a></address>
      <p>
        <b>У злочинному «доробку» крадіжки, шахрайство, грабіж, розбій та викрадення транспортного засобу</b>
      </p>
      <p>Днями двом поплічникам з вагомим злочинним доробком винесли вирок. 33-річний житель Полтавського району отримав 15 років і 6 місяців позбавлення волі. Його 34-річний поплічник із Зіньківського району – 15 років. Про це повідомляє пресслужба прокуратури Полтавської області.</p>
      <p>Обвинувачені «засвітилися» у 16 злочинних епізодах, які трапилися упродовж травня-липня 2016 року на території Полтавської та Харківської областей. Чоловіки обкрадали магазини, автомобілі, викрадали транспортні засоби. З однієї з крамниць на Харківщині поцупили не лише гроші, цигарки, продукти, а й, погрожуючи зброєю, зірвали із шиї продавчині 2 золотих ланцюжки з ладанкою.</p>
      <p>У травні 2016 року вночі, в одному із сіл Зіньківського району, молодики через вікно вдерлися в оселю місцевого подружжя. Побили їх дерев’яними молотком та палицею, які принесли із собою.</p>
      <p>Один із нападників навіть вистрелив жінці в голову з травматичної зброї. Потім, зв’язавши господарів, обшукали будинок. Забрали 600 гривень, мобільні телефони, банківські картки з майже 2 тисячами гривень на них. Відімкнули гараж і на викраденому авто втекли із місця події. Від отриманих травм через тиждень потерпілий помер. Жінка довго лікувалася.</p>
      <p>Зазначені особи засуджені за 6 статтями Кримінального кодексу України:</p>
      <ul>
        <li>ч. 2 ст. 185 – крадіжка, вчинена повторно, за попередньою змовою групою осіб;</li>
        <li>ч. 2 ст. 190 – шахрайство, вчинене повторно, за попередньою змовою групою осіб;</li>
        <li>ч. 2 ст. 186 – грабіж, вчинений повторно, за попередньою змовою групою осіб;</li>
        <li>ч. ч. 2, 3, 4 ст. 187 – розбій, вчинений за попередньою змовою групою осіб, поєднаний із проникненням у житло, із заподіянням тяжких тілесних ушкоджень, особою, яка раніше вчинила розбій;</li>
        <li>ч. ч. 2, 3 ст. 289 – незаконне заволодіння транспортним засобом, вчинене повторно, за попередньою змовою групою осіб, поєднані з погрозою застосування насильства, небезпечного для життя чи здоров’я потерпілого, з проникненням у приміщення;</li>
        <li>ч. 2 ст. 121 –  умисне тяжке тілесне ушкодження, що спричинило смерть потерпілого.</li>
      </ul>
      <p>Автор: <a href="https://www.telegraf.in.ua/user/%AA%E2%E3%E5%ED%B3%FF+%CA%E0%E1%EB%F3%F7%EA%E0/">Євгенія Каблучка</a></p>
    </article>
  </body>
</html>