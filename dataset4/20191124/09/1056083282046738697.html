<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301466/%D9%85%D9%88%D8%B2%D9%87-%D8%B4%D9%87%D8%B1-%D9%88-%D8%A8%D9%86%DB%8C%D8%A7%D8%AF-%D8%A8%DB%8C%D8%B1%D8%AC%D9%86%D8%AF%D8%B4%D9%86%D8%A7%D8%B3%DB%8C-%D8%AF%D8%B1-%D8%A8%DB%8C%D8%B1%D8%AC%D9%86%D8%AF-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:12:28+00:00"/>
    <meta property="og:title" content="موزه شهر و بنیاد بیرجندشناسی در بیرجند افتتاح می‌شود"/>
    <meta property="og:description" content="ایسنا/خراسان جنوبی شهردار بیرجند گفت: در صد و چهل و هفتمین جلسه شورای اسلامی شهر با پیشنهاد شهرداری مبنی بر ایجاد موزه شهر و  بنیاد بیرجندشناسی موافقت شد."/>
  </head>
  <body>
    <article>
      <h6 class="kicker">همزمان با دهه فجر؛</h6>
      <h1>موزه شهر و بنیاد بیرجندشناسی در بیرجند افتتاح می‌شود</h1>
      <address><time datetime="2019-11-24T09:12:28+00:00">24 Nov 2019, 09:12</time> by <a rel="author">زهرا حمیدی</a></address>
      <p>ایسنا/خراسان جنوبی شهردار بیرجند گفت: در صد و چهل و هفتمین جلسه شورای اسلامی شهر با پیشنهاد شهرداری مبنی بر ایجاد موزه شهر و  بنیاد بیرجندشناسی موافقت شد.</p>
      <p>محمد علی جاوید، امروز یکشنبه سوم آذر اظهار کرد: این بنیاد قرار است در دهه مبارک فجر سال جاری در ساختمان باغ و عمارت شوکتیه با مدیریت شهرداری بیرجند به بهره‌برداری برسد.</p>
      <p>به گزارش ایسنا، وی ادامه داد: این ساختمان دارای 1006  مترمربع اعیان و 3294  مترمربع عرصه است که از سال گذشته عملیات مرمت آن توسط شهرداری آغاز شده و بیش از 90 درصد پیشرفت فیزیکی دارد.</p>
      <p>شهردار بیرجند تصریح کرد: این ساختمان به لحاظ معماری یکی از زیباترین ساختمان‌های شهر بیرجند است که قدمت آن به اواخر دوره قاجار برمی‌گردد و قرار است در این مرکز اسناد و آثار تاریخی مربوط به شهر بیرجند و منطقه و همچنین مفاخر شهر بیرجند برای استفاده عمومی قرار داده شود تا مورد بازدید شهروندان و گردشگران قرار گیرد.</p>
      <p>جاوید خاطرنشان کرد: شورای اسلامی شهر بیرجند با توجه به سوابق علمی پروفسور گنجی به عنوان پدر علم جغرافیای ایران و به افتخار ایشان اسم این بنیاد را به نام ایشان انتخاب کرد.</p>
      <p>وی از شهروندان و دستگاه‌های اجرایی مرتبط درخواست کرد در خصوص تحویل آثار و اسناد فاخر مربوط به این شهر و اندیشمندان این شهر با شهرداری همکاری لازم را به عمل آورند.</p>
      <p>شهردار بیرجند یادآور شد: تاکنون مبلغ یک میلیارد تومان از محل منابع داخلی شهرداری برای مرمت و بازسازی این بنای تاریخی هزینه شده است.</p>
      <p>انتهای پیام</p>
    </article>
  </body>
</html>