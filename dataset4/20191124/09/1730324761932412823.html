<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243924/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T09:38:59+00:00"/>
    <meta property="og:title" content="‘เทนดีเค’ ผลิตเฟอร์นิเจอร์รักษ์โลก ร่วม ‘ลดโลกร้อน’"/>
    <meta property="og:description" content="เทนดีเค ชูธงรักษ์โลก ผนึกซัพพลายเออร์ ยกเครื่องการผลิตเฟอร์นิเจอร์ที่มี VOCs ต่ำ ร่วมลดโลกร้อน ประเดิมเฟอร์นิเจอร์สำหรับเด็ก ก่อนขยายครบทุกกลุ่มในอนาคต"/>
  </head>
  <body>
    <article>
      <h1>‘เทนดีเค’ ผลิตเฟอร์นิเจอร์รักษ์โลก ร่วม ‘ลดโลกร้อน’</h1>
      <address><time datetime="2019-11-24T09:38:59+00:00">24 Nov 2019, 09:38</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>เทนดีเค ชูธงรักษ์โลก ผนึกซัพพลายเออร์ ยกเครื่องการผลิตเฟอร์นิเจอร์ที่มี VOCs ต่ำ ร่วมลดโลกร้อน ประเดิมเฟอร์นิเจอร์สำหรับเด็ก ก่อนขยายครบทุกกลุ่มในอนาคต</p>
      <p>นางสาวปรีชญา ชวลิตธำรง ผู้ก่อตั้งบริษัท เทนดีเค จำกัด เปิดเผยว่า บริษัทได้ร่วมมือกับซัพพลายเออร์ ผลิตเฟอร์นิเจอร์ที่ใช้สารประกอบอินทรีย์ระเหยง่ายต่ำ (Low VOCs : Low Volatile Organic Compounds ) หวังสร้างซัพพลายเชนที่ปลอดภัยทั้งระบบ ตั้งแต่ต้นทางการผลิตจนกระทั่งสินค้าถึงมือลูกค้า อีกทั้งยังเป็นมิตรกับสิ่งแวดล้อม</p>
      <figure>
        <img src="https://www.thebangkokinsight.com/wp-content/uploads/2019/11/Vocs-furniture_10DK_1-Copy.jpg"/>
      </figure>
      <p>ทั้งนี้ จะเริ่มตั้งแต่กระบวนการจัดซื้อวัตถุดิบ อาทิ การเปลี่ยนสีย้อมไม้แบบผสมทินเนอร์เป็นสีย้อมไม้ชนิด Low VOCs, เปลี่ยนกาวติดผิวไม้วีเนียร์และลามิเนตเป็นชนิด Low VOCs รวมทั้งเปลี่ยนสีทาผนังภายในทั้งหมดเป็นสีชนิด Low VOCs เพื่อให้มั่นใจว่าเฟอร์นิเจอร์ที่ผลิตออกมาแทบจะไม่มีสารผสม VOCs ปนเปื้อนในทุกขั้นตอน</p>
      <p>“สมัยก่อนผลิตภัณฑ์ Low VOCs ที่ใช้ในกระบวนการผลิตเฟอร์นิเจอร์ค่อนข้างหายากและมีทางเลือกให้ไม่มากนัก อีกทั้งยังมีข้อจำกัดทั้งในเรื่องของสีสันและผิวสัมผัส ที่สำคัญยังต้องมีปริมาณขั้นต่ำในการสั่งผลิต จึงไม่เหมาะกับการซื้อปลีก แต่ในปัจจุบัน ข้อจำกัดต่างๆ ได้ถูกทลายลงไปพอสมควร เพราะไม่จำเป็นสั่งในปริมาณมากก็ทำได้ แถมยังมีทางเลือกมากขึ้น เพียงแต่ต้นทุนการผลิตยังค่อนข้างสูง”นายปรีชญา กล่าว</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%A3%E0%B8%B5%E0%B8%8A%E0%B8%8D%E0%B8%B2-%E0%B8%8A%E0%B8%A7%E0%B8%A5%E0%B8%B4%E0%B8%95%E0%B8%98%E0%B8%B3%E0%B8%A3%E0%B8%87-%E0%B8%9C%E0%B8%B9%E0%B9%89%E0%B8%81%E0%B9%88%E0%B8%AD%E0%B8%95%E0%B8%B1%E0%B9%89%E0%B8%87%E0%B8%9A%E0%B8%A3%E0%B8%B4%E0%B8%A9%E0%B8%B1%E0%B8%97-%E0%B9%80%E0%B8%97%E0%B8%99%E0%B8%94%E0%B8%B5%E0%B9%80%E0%B8%84-%E0%B8%88%E0%B8%B3%E0%B8%81%E0%B8%B1%E0%B8%94.jpeg"/>
        <figcaption>ปรีชญา ชวลิตธำรง</figcaption>
      </figure>
      <p>อย่างไรก็ตาม ผลจากการปรับแผน มีผลทำให้งานผลิตเฟอร์นิเจอร์ล่าช้ากว่าเดิมประมาณ 10-20% เนื่องจากสาร Low VOCs มักจะเป็นสารสูตรน้ำ จึงทำให้แห้งช้ากว่าสารผสมทินเนอร์ และอาจมีข้อจำกัดในการเลือกสีของไม้จริงและไม้อัดทำสี เนื่องจากตัวเลือกสีย้อมไม้ชนิด Low VOCs มีค่อนข้างจำกัด บวกกับราคาต้นทุนสูงขึ้น แต่บริษัทจะรับผิดชอบต้นทุนที่เพิ่มขึ้น โดยไม่เพิ่มค่าบริการกับลูกค้า</p>
      <p>สำหรับเฟสแรกของดำเนินการจะเริ่มจากการผลิตเฟอร์นิเจอร์สำหรับเด็กก่อนที่จะขยายผลไปให้ครบ 100% และเริ่มให้บริการเฟอร์นิเจอร์ที่มี VOCs ต่ำแล้วตั้งแต่เดือนพฤศจิกายนนี้เป็นต้นไป</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243924%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244017/"/>
        <a href="https://www.thebangkokinsight.com/244059/"/>
        <a href="https://www.thebangkokinsight.com/243951/"/>
        <a href="https://www.thebangkokinsight.com/243939/"/>
      </related>
    </article>
  </body>
</html>