<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/1888071-1888071/"/>
    <meta property="og:site_name" content="Világgazdaság"/>
    <meta property="article:published_time" content="2019-11-24T09:46:00+00:00"/>
    <meta property="og:title" content="Izer Norbert: Magyarország az unió második legnagyobb adócsökkentője"/>
    <meta property="og:description" content="Izer Norbert megjegyezte, hogy 2020-ban szinte mindenkit érintenek az adócsökkentések."/>
  </head>
  <body>
    <article>
      <h1>Izer Norbert: Magyarország az unió második legnagyobb adócsökkentője</h1>
      <address><time datetime="2019-11-24T09:46:00+00:00">24 Nov 2019, 09:46</time> by <a rel="author">MTI</a></address>
      <p>Magyarország az adócsökkentés mintaállama. Az Európai Unióban Magyarországon volt a legnagyobb mértékű adóteher-csökkentés 2017-ben, a tavalyi mérsékléssel pedig ezüstérmes lett az ország – közölte Izer Norbert adóügyekért felelős államtitkár.6</p>
      <p>A majdnem egy százalékpontos csökkentést 2017-ben és 2018-ban is úgy sikerült elérni, hogy közben az unióban nőtt az átlagos közteher – tette hozzá az államtitkár.</p>
      <p>Az Eurostat adatai szerint Magyarországon a GDP-arányos adóterhelés a 2017-es 38,4 százalék után tavaly 37,6 százalékra csökkent, ami a tavaly megszerzett első helyezés után az idén ezüstérmes helyet hozott az országnak a tagállamok közt folyó adócsökkentési versenyben. A folyamatosan mérséklődő tendencia azért is kiemelkedő, mert míg az úgynevezett adócentralizációs ráta jelentősen csökkent Magyarországon, addig az Európai Unióban 40,2 százalékról 40,3 százalékra nőtt – kommentálta az adatokat az államtitkár.</p>
      <blockquote>Az eredmény nem meglepő, hiszen tavaly az adócsökkentések 290 milliárd forintot hagytak a gyermekes családoknál, a lakosságnál és a vállalkozásoknál</blockquote>
      <p>– szögezte le Izer Norbert.</p>
      <p>Emlékeztetett arra, hogy 2018-ban csökkent az internet, a hal, a sertésbelsőségek, a vendéglátás áfája. Elmondta, hogy</p>
      <aside>több mint 360 ezer családot érintett a két gyermek után járó adókedvezmény összegének megemelése, sőt a lakáskiadók is mentesültek a 14 százalékos eho fizetési kötelezettség alól. A kisvállalati adó kulcsa egy százalékponttal (13 százalékra) csökkent. A társasági adó bővülő kedvezményei mellett jelentősen – 22 százalékról 19,5 százalékra – mérséklődött a szociális hozzájárulási adó mértéke is tavaly.</aside>
      <figure>
        <img src="https://www.vg.hu/wp-content/uploads/2019/01/IMG7740-e1556190942556.jpg"/>
        <figcaption>Izer Norbert <br/>Fotó: MW</figcaption>
      </figure>
      <p>A kormány adópolitikájának a fókuszában az adócsökkentés és az egyszerűsítés áll és – szemben az uniós trenddel – Magyarországon az adócsökkentések folytatódnak – hangsúlyozta Izer Norbert.</p>
      <p>„Előkelő helyünket az uniós rangsorban meg tudjuk tartani, hiszen az adócsökkentések évről-évre könnyítik az adózók helyzetét” – jegyezte meg az államtitkár. Kiemelte a szociális hozzájárulási adó csökkentését, amely</p>
      <aside>a 2016-os 27 százalékos mértékhez képest összességében több mint 1200 milliárd forintot hagy idén decemberig a vállalkozásoknál.</aside>
      <p>Tekintettel arra, hogy a szociális hozzájárulási adó folyamatos csökkentését a kormány 2016-os bérmegállapodása garantálja, ezért ez az összeg jövőre újabb több mint százmilliárddal nőhet – tette hozzá.</p>
      <p>Izer Norbert megjegyezte, hogy 2020-ban szinte mindenkit érintenek az adócsökkentések: amellett, hogy a kormány a négygyermekes anyáknak élethosszig tartó szja-mentességet biztosít, minden dolgozó nyugdíjast mentesít a járulékfizetés alól. A kkv-k se maradnak ki a sorból jövőre, hiszen a kisvállalati adó mértéke 13-ról 12 százalékra mérséklődik, illetve a szálláshely-szolgáltatók forgalmi adóterhe 9 százalékponttal csökken.</p>
    </article>
  </body>
</html>