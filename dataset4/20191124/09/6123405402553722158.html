<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/di-maio-in-emilia-da-soli-ma-governo-avanti-franceschini-638966.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-24T09:27:00+00:00"/>
    <meta property="og:title" content="Di Maio: &quot;Governo avanti con un contratto&quot;. Franceschini lo corregge: &quot;Intese&quot;"/>
    <meta property="og:description" content="Di Maio chiede un governo che duri tre anni va rafforzato &quot;con un contratto che dica ai cittadini cosa e quando si farà&quot;. Franceschini: &quot;Intese, non contratti&quot;"/>
  </head>
  <body>
    <article>
      <h1>Di Maio: "Governo avanti con un contratto". Franceschini lo corregge: "Intese"</h1>
      <h2>Di Maio chiede un governo che duri tre anni va rafforzato "con un contratto che dica ai cittadini cosa e quando si farà". Franceschini: "Intese, non contratti"</h2>
      <address>
        <time datetime="2019-11-24T09:27:00+00:00">24 Nov 2019, 09:27</time>
      </address>
      <p>Un governo che duri tre anni va rafforzato "con un contratto che dica ai cittadini cosa e quando si fara'". Luigi Di Maio rilancia la sua proposta, e intervistato in apertura dal Messaggero sulle Regionali in Emilia dice che "gli iscritti si sono espressi", ora apertura alle liste civiche a sostegno del progetto: "se non ci presentassimo tanti nostri simpatizzanti voterebbero per i sovranisti.  Per me la durata del governo e' quella naturale della legislatura. E' bene che al contratto sia allegato anche un calendario con le cose da fare, come e quando": </p>
      <p>
        <b>MALTEMPO: DI MAIO, 'PER AIUTARE SICILIA COLPITA CE LA METTEREMO TUTTA'</b>
      </p>
      <p>"L'Italia intera è stata ed è tuttora sotto i colpi del maltempo. Qualcuno sembra averlo dimenticato, non noi. Io e tutto il MoVimento 5 Stelle siamo al servizio del Paese, da nord a sud, per aiutare tutti quei cittadini che in questo momento hanno subito gravi perdite o danni causati da condizioni climatiche ormai fuori controllo". Lo scrive Luigi Di  Maio su Facebook, a corredo di un filmato con immagini di ieri della sua visita in Sicilia nel quale il leader M5S, in un incontro pubblico avvenuto in serata, afferma: "Voi, come siciliani, siete stati colpiti da eventi di diverso tipo. Il 25 ottobre, addirittura, in alcune aree DI questa regione vi sono stati dei morti per il maltempo. Io sono d'accordo sul fatto che dobbiamo aiutare tutti i territori italiani, i veneziani hanno tutta la nostra solidarietà ma bisognava aiutare, quando l'ha chiesto all'inizio di novembre, anche la Sicilia, e non è stato fatto in tempo". "Ieri in Consiglio dei ministri abbiamo stanziato i soldi che servono per aiutare le zone colpite dal maltempo a potersi risollevare, i primi 10 milioni di euro. Ne stanzieremo altri. Io non posso sopportare quando si parla solo di alcune aree e altre comunità vengono totalmente abbandonate dai media e quindi, a volte, anche dalla politica. Ho chiesto scusa ai sindaci perché non ci sono comuni o regioni di serie A o DI serie B. E credo che da questo punto di vista dovremo fare ancora tanto, perché molto spesso non se ne parla neanche quando una tragedia come quella che ha colpito, e hanno tutta la nostra vicinanza, i veneziani in questi giorni colpisce aree come le nostre. Ci vorrà un po' di tempo ma ce la metteremo tutta".</p>
      <p>
        <b>Governo: Franceschini, avanti fino a 2023, intese e non contratti</b>
      </p>
      <p> "Con 'stili diversi', Grillo e Zingaretti hanno detto la stessa cosa: chiusa la legge di bilancio e risolti i due problemi piu' urgenti che sono Ilva e Alitalia, bisogna ridefinire il progetto di riforme per il futuro della legislatura": lo ha affermato il capo delegazione dem nel governo, Dario Franceschini, che in un'intervista al Fatto quotidiano ha dato appuntamento "a dopo l'Epifania". "Lasciamo perdere i contratti che per natura sono accordi tra controparti, garantiti da un notaio", ha aggiunto Franceschini, "non abbiamo bisogno delle firme ma di un'intesa politica". Sul movimento delle sardine, Fraceschini ha osservato che "ci sono elettori Pd, elettori 5 Stelle, i riformisti" che una scelta di campo l'hanno fatta, "senza aspettare le nostre paturnie". </p>
    </article>
  </body>
</html>