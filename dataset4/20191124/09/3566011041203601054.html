<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549577.html/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84--%D8%AF%D8%A7%D8%B9%D8%B4----%D9%BE%DA%98%D8%A7%DA%A9--%D9%88--%D9%85%D9%86%D8%A7%D9%81%D9%82%DB%8C%D9%86--%D8%AF%D8%B1-%D8%A7%D8%BA%D8%AA%D8%B4%D8%A7%D8%B4-%DA%A9%D8%B1%D9%85%D8%A7%D9%86%D8%B4%D8%A7%D9%87--%D8%A8%D8%B1%D8%AE%D9%88%D8%B1%D8%AF-%D8%AC%D8%AF%DB%8C-%D8%A8%D8%A7-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%B5%D9%88%D8%B1%D8%AA-%D9%85%DB%8C-%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T09:11:00+00:00"/>
    <meta property="og:title" content="دستگیری عوامل «داعش»، «پژاک» و «منافقین» در اغتشاش کرمانشاه/ برخورد جدی با آشوبگران صورت می‌گیرد"/>
    <meta property="og:description" content="استاندار کرمانشاه گفت: تخریب کنندگان و اغتشاشگران، خیلی از واحدهای اقتصادی شهر کرمانشاه را به آتش کشیدند و این عده وابسته به گروهک‌های «پژاک»، «داعش»، «منافقین» و «معاندین» نظام بودند که همه آنها توسط نیروهای انتظامی و امنیتی استان شناسایی شده‌اند."/>
  </head>
  <body>
    <article>
      <h1>دستگیری عوامل «داعش»، «پژاک» و «منافقین» در اغتشاش کرمانشاه/ برخورد جدی با آشوبگران صورت می‌گیرد</h1>
      <address>
        <time datetime="2019-11-24T09:11:00+00:00">24 Nov 2019, 09:11</time>
      </address>
      <p>استاندار کرمانشاه گفت: تخریب کنندگان و اغتشاشگران، خیلی از واحدهای اقتصادی شهر کرمانشاه را به آتش کشیدند و این عده وابسته به گروهک‌های «پژاک»، «داعش»، «منافقین» و «معاندین» نظام بودند که همه آنها توسط نیروهای انتظامی و امنیتی استان شناسایی شده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ هوشنگ بازوند در جلسه شورای برنامه ریزی و توسعه استان، اظهار داشت: در هفته گذشته، عده قلیلی که از سوی دشمنان کشور حمایت و پشتیبانی می‌شدند و گروهک‌های معاند نظام خط دهی به آنان بودند به جان و اموال مردم و همچنین مراکز اقتصادی شهر کرمانشاه حمله کردند اما همواره با عکس العمل و انزجار شدید مردم شریف کرمانشاه مواجه شدند.</p>
      <p>وی تصریح کرد: تخریب کنندگان و اغتشاشگران، خیلی از واحدهای اقتصادی شهر کرمانشاه را به آتش کشیدند و این عده وابسته به گروهک‌های «پژاک»، «داعش»، «منافقین» و «معاندین» نظام بودند که همه آنها توسط نیروهای انتظامی و امنیتی استان شناسایی شده‌اند و با این افراد برخورد قاطع و قانونی خواهد شد.   استاندار کرمانشاه ادامه داد: در آشوب‌های اخیر به روشنی دخالت و حمایت بیگانگان از اشرار عیان شد که صراحتاً اعلام کردند برای این آشوب‌ها برنامه ریزی کرده اند اما مردم کرمانشاه با هوشیاری و بصیرت بیزاری خود را از آشوبگران اعلام کردند.   بازوند با اشاره به «راهپیمایی حمایت از اقتدار و امنیت» (3 آذرماه) در کرمانشاه، گفت: مردم شریف کرمانشاه به همراه اعضای شورای اداری استان در این مراسم حضوری باشکوه خواهند داشت و پاسخی قاطع و هوشمندانه به اغتشاشگران و حامیان آنها خواهند داد.   <b>بسیج از دستاوردهای بسیار ارزشمند انقلاب اسلامی است</b>   همچنین مهندس بازوند در این جلسه با اشاره به فرارسیدن هفته بسیج  و تبریک به همه بسیجیان گفت: بسیج یکی از یادگاران و دستاوردهای بسیار ارزشمند انقلاب اسلامی است که در زمان جنگ در قالب یک ارتش 20 میلیونی به فرمان امام خمینی(ره) پایه ریزی شد.   استاندار کرمانشاه با بیان اینکه بسیج یک فرهنگ بسیار غنی و ارزشمند است، افزود: بسیج در جنگ تحمیلی دستاوردهای بسیار مهم و ارزشمندی را برای کشور خلق کرد و تبدیل به یک فرهنگ غنی برای انقلاب اسلامی شد.   وی گفت: یکی از شاخصه‌ها و دستاروردهای این فرهنگ غنی خودباوری، اعتماد به نفس و خداباوری است که امام خمینی(ره) و مقام معظم رهبری از این فرهنگ به عنوان«شجره طیبه، لشکر مخلص خدا» یاد کرده‌اند و هرموقع کشور مورد تهدید قرار گرفته، همین فرهنگ بسیجی در تمامی حوزه‌ها به کمک آمده است که باید این روحیه را سرلوحه کارهای خود قرار دهیم.   منبع: فارس انتهای پیام/</p>
    </article>
  </body>
</html>