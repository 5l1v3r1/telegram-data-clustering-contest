<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/luigi-di-maio-in-emilia-romagna-andiamo-da-soli-ma-facciamo-un-contratto-fino-al-2023/"/>
    <meta property="og:site_name" content="fanpage.it"/>
    <meta property="article:published_time" content="2019-11-24T09:31:59+00:00"/>
    <meta property="og:title" content="Luigi Di Maio: “In Emilia-Romagna andiamo da soli, ma facciamo un contratto fino al 2023”"/>
    <meta property="og:description" content="Luigi Di Maio ha rilanciato l'idea di firmare un contratto di governo con gli alleati: ''Vogliamo un governo che duri tre anni ed è per questo che vogliamo rafforzarlo con un contratto che dica ai cittadini cosa e quando si farà'. Franceschini frena: 'Lasciamo perdere i contratti, che per natura sono accordi tra controparti, garantiti da un notaio. Qui siamo alleati, non avversari'."/>
  </head>
  <body>
    <article>
      <h1>Luigi Di Maio: “In Emilia-Romagna andiamo da soli, ma facciamo un contratto fino al 2023”</h1>
      <h2>Luigi Di Maio ha rilanciato l’idea di firmare un contratto di governo con gli alleati: “”Vogliamo un governo che duri tre anni ed è per questo che vogliamo rafforzarlo con un contratto che dica ai cittadini cosa e quando si farà”. Franceschini frena: “Lasciamo perdere i contratti, che per natura sono accordi tra controparti, garantiti da un notaio. Qui siamo alleati, non avversari”.</h2>
      <address><time datetime="2019-11-24T09:31:59+00:00">24 Nov 2019, 09:31</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p><i>"Vogliamo un governo che duri tre anni ed è per questo che vogliamo rafforzarlo con un contratto che dica ai cittadini cosa e quando si farà". </i><b>Luigi Di Maio</b> ha rilanciato la sua proposta di un<b> nuovo contratto di governo</b>, su cui il presidente del Consiglio <a href="https://www.fanpage.it/politica/conte-il-governo-non-cadra-ma-basta-con-le-liti-avanti-con-un-cronoprogramma-di-riforme/"><b>Giuseppe Conte</b> ha mostrato un'apertura.</a> In un'intervista rilasciata al ‘Messaggero' sulle <b>elezioni regionali in Emilia-Romagna</b> ha detto che<i> "gli iscritti si sono espressi"</i>, ora apertura alle liste civiche che vorranno sostenere il progetto pentastellato:<i> "Se non ci presentassimo tanti nostri simpatizzanti voterebbero per i sovranisti".</i></p>
      <p><i>"Il M5s</i> – ha aggiunto Di Maio – <i>corre per portare avanti le sue idee e il suo programma. Certo il risultato non sarà semplice, ma lavoreremo con umiltà. Credo in un governo che fa le cose, che risponde alle esigenze dei cittadini e che li ascolta. La Lega e la Meloni passano le giornate a raccontare bugie, dopo aver votato la Fornero e dopo aver sostenuto Monti, gli italiani lo capiranno presto".</i></p>
      <p>Secondo il capo politico dei pentastellati, il M5s non toglierà voti al Pd: <i>"è il contrario. Se non ci presentassimo tanti nostri simpatizzanti voterebbero per i sovranisti".</i> Di Maio ha parlato di<i> "una grande riorganizzazione fra 15 giorni con il team del futuro: nascerà il primo organo politico del M5s. Venti persone che mi affiancheranno"</i> e <i>"le presunte notizie sul rapporto tra me e Grillo erano fake news".</i></p>
      <p>Per quanto riguarda il dialogo tra Pd e Lega sulla <b>legge elettorale</b> ha precisato: <i>"Come tutte le riforme deve partire da punto di partenza della maggioranza e poi arrivare alle opposizioni. Storicamente siamo a favore del proporzionale".</i></p>
      <h3>Franceschini boccia l'idea del contratto di governo</h3>
      <p><i>"Lasciamo perdere i contratti, che per natura sono accordi tra controparti, garantiti da un notaio. Qui siamo alleati, non avversari: non abbiamo bisogno delle firme, ma di un'intesa politica"</i>, ha detto il ministro della Cultura, e capo delegazione dem nell'esecutivo, Dario Franceschini.</p>
      <p><i>"Il mondo è ancora più bipolare di un tempo"</i> e "<i>quando governi e devi fare delle scelte: o stai di qua o stai di là"</i>, ha aggiunto, <i>"io non dico: ‘Venite nel centrosinistra', sia chiaro"</i>,<i> "anzi, arrivo a dire: puoi anche decidere che la tua collocazione non sia permanente".</i> Una riflessione poi sul fenomeno delle sardine: <i>"È più avanti di noi. Perché non è solo un movimento anti-Salvini: si sono dati appuntamento in piazza con quel pretesto e hanno scoperto di essere un popolo con gli stessi valori. Lì in mezzo ci sono elettori Pd, elettori 5 Stelle, i riformisti: loro questa scelta di campo l'hanno già fatta, senza aspettare le nostre paturnie".</i> Quanto alla legge elettorale, ha detto: <i>"In oltre quarant'anni di proporzionale, l'Italia è rimasta, con Dc e Pci, un paese totalmente bipolare. Invece quando siamo passati al maggioritario abbiamo vissuto anni di trasformazioni e ribaltoni. Io penso che si possa andare verso un sistema proporzionale senza mettere per forza in discussione il bipolarismo".</i></p>
    </article>
  </body>
</html>