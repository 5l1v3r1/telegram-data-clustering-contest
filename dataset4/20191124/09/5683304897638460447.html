<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/devendra-fadnavis-modern-chanakya-of-indian-politics.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T09:06:00+00:00"/>
    <meta property="og:title" content="ദേവേന്ദ്ര ഫഡ്നാവിസ് എന്ന നവ ചാണക്യൻ; അധികാരത്തിനായി എന്തുമാകാം"/>
    <meta property="og:description" content="കണക്കുകൂട്ടലുകൾ തെറ്റിക്കുന്നതിൽ വിദഗ്ധനാണ് ദേവേന്ദ്ര ഫഡ്നാവിസ്. ജനസംഘം നേതാവ് ഗംഗാധർ ഫഡ്നാവിസിന്റെ പുത്രൻ നിയമ ബിരുദവും ബിസിനസ് മാനേജ്മെന്റിൽ.devendra fadnavis. chanakya of modern politics. bjp. maharashtra government. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>ദേവേന്ദ്ര ഫഡ്നാവിസ് എന്ന നവ ചാണക്യൻ; അധികാരത്തിനായി എന്തുമാകാം</h1>
      <address><time datetime="2019-11-24T09:06:00+00:00">24 Nov 2019, 09:06</time> by <a rel="author">മനോരമ ലേഖകൻ</a></address>
      <p>കണക്കുകൂട്ടലുകൾ തെറ്റിക്കുന്നതിൽ വിദഗ്ധനാണ് ദേവേന്ദ്ര ഫഡ്നാവിസ്. ജനസംഘം നേതാവ് ഗംഗാധർ ഫഡ്നാവിസിന്റെ പുത്രൻ നിയമ ബിരുദവും ബിസിനസ് മാനേജ്മെന്റിൽ ബിരുദാനന്തര ബിരുദവും നേടി രാഷ്ട്രീയത്തിലിറങ്ങിയത് ഏവരുടെയും കണക്കുകൾ തെറ്റിക്കാൻ തന്നെ ആയിരുന്നു. 21–ാം വയസ്സിൽ നാഗ്പുർ മുനിസിപ്പൽ കോർപറേഷൻ. 27–ാം വയസ്സിൽ നാഗ്പുർ മേയർ.</p>
      <p>1999 മുതൽ നാഗ്പുർ സൗത്ത് വെസ്റ്റിൽ നിന്ന് 5 തവണ നിയമസഭാംഗം. 2014 ൽ മഹാരാഷ്ട്ര മുഖ്യമന്ത്രി. 2019 ൽ ഏവരെയും അമ്പരപ്പിച്ച് വീണ്ടും മുഖ്യമന്ത്രി. ദേവേന്ദ്ര ഫഡ്നാവിസ് എന്ന നവ ചാണക്യന്റെ തേരോട്ടം തുടരുന്നു. </p>
      <p>പ്രമോദ് മഹാജൻ, ഗോപിനാഥ് മുണ്ടെ, നിതിൻ ഗഡ്കരി, ഏക്നാഥ് ഖഡ്സെ തുടങ്ങിയ മഹാരാഷ്ട്ര ബിജെപി രാഷ്ട്രീയത്തിലെ വമ്പന്മാരുടെ നിരയിലേക്ക് അപ്രതീക്ഷിതമായി എത്തിയയാളാണ് ഫഡ്നാവിസ്.</p>
      <p>2013ൽ ഗോപിനാഥ് മുണ്ടെ പക്ഷവും ഗഡ്കരി വിഭാഗവും തമ്മിൽ വടംവലി മുറുകിയപ്പോൾ അനുരഞ്ജന സ്ഥാനാർഥിയായി സംസ്ഥാന അധ്യക്ഷ പദത്തിലെത്തിയ ഫഡ്നാവിസ് 2014 ലെ ലോക്സഭാ തിരഞ്ഞെടുപ്പിൽ ബിജെപി - സേന സഖ്യത്തിന് 48 ൽ 41 സീറ്റുകളും നേടാൻ മുന്നിൽ നിന്നു പട നയിച്ചു.</p>
      <p>പിന്നാലെ നടന്ന നിയമസഭാ തിരഞ്ഞെടുപ്പിൽ 288 ൽ 122 സീറ്റുമായി ചരിത്രത്തിലെ ഏറ്റവും വലിയ വിജയം നേടി. പ്രതിപക്ഷ നേതാവ് ഏക്നാഥ് ഖഡ്സെ മുഖ്യമന്ത്രിയാകുമെന്ന് ഏവരും കരുതിയപ്പോൾ പ്രധാനമന്ത്രി നരേന്ദ്ര മോദിയും പാർട്ടി അധ്യക്ഷൻ അമിത് ഷായും ചേർന്ന് ഫഡ്നാവിസിനെ നിർദേശിച്ചത് ചരിത്രമായി. </p>
      <p>44 ാം വയസ്സിൽ മഹാരാഷ്ട്രയുടെ ഏറ്റവും പ്രായം കുറഞ്ഞ രണ്ടാമത്തെ മുഖ്യമന്ത്രിയായി 2014 ൽ അധികാരമേൽക്കുമ്പോൾ മോദിയും ഷായും പോലും ഇത്ര പ്രതീക്ഷിച്ചിട്ടുണ്ടാവില്ല. പിന്നീടുള്ള ഭൂരിഭാഗം തദ്ദേശ തിരഞ്ഞെടുപ്പുകളിലും ബിജെപിക്കു ജയം.</p>
      <p>സഖ്യകക്ഷിയായ ശിവസേനയെ പരമാവധി ഒതുക്കി. സർക്കാരിനെതിരെ ഉയർന്നുവന്ന മറാഠ പ്രക്ഷോഭം, കർഷകസമരം എന്നിവയെല്ലാം സ്വന്തംനിലയിൽ കൈകാര്യം ചെയ്തു. എൻസിപിക്കും കോൺഗ്രസിനുമൊപ്പം നിന്നിരുന്ന, സംസ്ഥാനത്തെ ഏറ്റവും വലിയ വോട്ട് ബാങ്കായ മറാഠകൾക്കു സംവരണം പ്രഖ്യാപിച്ച് ബിജെപിയുടെ പാളയത്തിലെത്തിക്കാനും ഫഡ്നാവിസിനായി. </p>
      <p>ഇത്തവണ നിയമസഭാ തിരഞ്ഞെടുപ്പിനു മുൻപ് പ്രതിപക്ഷ നേതാവ് കോൺഗ്രസിലെ രാധാകൃഷ്ണ വിഖെ പാട്ടീൽ അടക്കം പ്രതിപക്ഷ നേതാക്കളെ ബിജെപിയുടെ പാളയത്തിലെത്തിച്ചു. കോൺഗ്രസിലേക്കു ചായാവുന്ന ദലിത്-മുസ്‍‌ലിം വോട്ടുകൾ ഭിന്നിപ്പിക്കാനും നീക്കം നടത്തി. എന്നാൽ, ഒറ്റയ്ക്ക് അധികാരം പിടിക്കാമെന്ന സ്വപ്നം പവാറിനെതിരെയുള്ള ഇഡി കേസിൽ തട്ടി തകർന്നു. </p>
      <p>തന്നെ 79-ാം വയസ്സിൽ വേട്ടയാടുകയാണെന്ന പവാറിന്റെ വാദം വോട്ടർമാർ കണക്കിലെടുത്തു. ബിജെപി 105 സീറ്റിലൊതുങ്ങി. ശിവസേനയെ ആശ്രയിക്കാതെ സർക്കാർ അസാധ്യമായതോടെ, അവർ ബലംപിടിത്തം തുടങ്ങി.</p>
      <p>എന്നാൽ, മുട്ടുമടക്കേണ്ടെന്നു ഫഡ്നാവിസ് തീരുമാനിച്ചത് കേന്ദ്ര നേതൃത്വത്തിന്റെ നിർദേശപ്രകാരമായിരുന്നു. കോൺഗ്രസും എൻസിപിയുമായി സഖ്യത്തിനു ശിവസേന ശ്രമിക്കുമ്പോഴും, ബിജെപി സർക്കാർ അധികാരത്തിൽ വരും എന്നു മാത്രമാണ് ഫഡ്നാവിസ് പറഞ്ഞത്. </p>
      <p>ഒടുവിൽ, സേന, എൻസിപി, കോൺഗ്രസ് സഖ്യ സർക്കാർ വരുമെന്ന് ഉറപ്പിച്ചിരിക്കെ, മുഖ്യമന്ത്രിയായി സത്യപ്രതിജ്ഞ ചെയ്യുന്ന ഫഡ്നാവിസിനെ കണ്ടാണ് മഹാരാഷ്ട്ര ഉറക്കമുണർന്നത്. അധികാരത്തിനായി എന്തും ചെയ്യാം എന്ന നവതന്ത്രവുമായെത്തുന്ന ദേവേന്ദ്ര ഫഡ്നാവിസ് എന്ന നാൽപത്തൊൻപതുകാരനിൽ പുതിയൊരു ചാണക്യന്റെ ഉദയം കാണാം. </p>
    </article>
  </body>
</html>