<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/vetenskap/karin-bojs-sa-kan-barn-sorteras-for-hogre-intelligens/"/>
    <meta property="og:site_name" content="DN.SE"/>
    <meta property="article:published_time" content="2019-11-24T09:02:17+00:00"/>
    <meta property="og:title" content="Karin Bojs: Så kan barn sorteras för högre intelligens"/>
    <meta property="og:description" content="Med genetisk sortering kan det vara möjligt att få barn med högre IQ, visar ny forskning. Men vore det etiskt? Och är det ens värt besväret?"/>
  </head>
  <body>
    <article>
      <h1><a href="https://www.dn.se/av/karin-bojs/">Karin Bojs:</a> Så kan barn sorteras för högre intelligens</h1>
      <address><time datetime="2019-11-24T09:02:17+00:00">24 Nov 2019, 09:02</time> by <a rel="author" href="https://www.dn.se/av/karin-bojs/" target="_blank">Karin Bojs</a></address>
      <p>
        <b>Med genetisk sortering skulle det vara möjligt att få barn med högre IQ. Det visar ny forskning. Men vore det etiskt? Och är det ens värt besväret?</b>
      </p>
      <p>Vissa svåra, ärftliga sjukdomar beror på att ett enda ställe i dna-molekylen är skadat. Huntingtons sjukdom är ett exempel. Med en far eller mor som är drabbad, har man själv femtio procents sannolikhet att bära på anlaget. Då blir man i allmänhet sjuk någon gång i medelåldern. Svåra neurologiska symptom som blir allt värre och så småningom leder till döden.</p>
      <p>Genen för Huntingtons upptäcktes i början 1990-talet. Så fort den kunskapen fanns, kunde forskare utveckla ett test. Det blev alltså möjligt för människor med sjukdomen i familjen att testa sig och få visshet. </p>
      <p><b>Men det var inte givet </b>att alla önskade den kunskapen. Testet innebar ett etiskt dilemma. Som snart blev ännu svårare.</p>
      <p>Det genetiska testet kunde nämligen kombineras med tekniken att producera provrörsbarn.</p>
      <p>Par, där någondera parten bar på anlaget för Huntingtons, kunde gå igenom samma procedur som par med fertilitetsproblem. Läkare stimulerade kvinnans äggstockar med hormoner och plockade ut några ägg. Dessa ägg befruktades i ett provrör med spermier från mannen. </p>
      <p>Med den nya kunskapen gick det att gentesta embryona innan de sattes in i kvinnans livmoder. Preimplantatorisk diagnos kallas det för. De embryon som bar på anlag för Huntingtons kunde sorteras bort. På så sätt skulle den svåra, ärftliga sjukdomen kunna försvinna på en enda generation. </p>
      <p><b>Man skulle kunna tro</b> att ett sådant vetenskapligt framsteg bara skulle hälsas med stor glädje.</p>
      <p>Men det fanns massor av etiska betänkligheter som bromsade utvecklingen.</p>
      <p>Att sortera foster kan leda tankarna till det tidiga 1900-talets eugenik. Eller rashygien, som vi sa i Sverige. När genetiken var ny fanns många – över nästan hela den politiska skalan – som ville använda rön från växtförädling och husdjursförädling till att ”förbättra folkstammen”, som man sa.</p>
      <p>Den värsta konsekvensen av de tankarna var Förintelsen, där många miljoner människor systematiskt dödades.</p>
      <p><b>I dag har det fötts</b> tusentals barn i världen, som klarar sig från svåra genetiska sjukdomar tack vare preimplantatorisk diagnos. Däribland flera barn i Sverige som har sluppit Huntingtons och även andra åkommor.</p>
      <p>Samtidigt utvecklas tekniken med stormsteg. De senaste fem, tio åren har det kommit två stora genombrott.</p>
      <p>Vi har fått Crispr, ett slags gensax som gör det mycket enklare att ändra i arvsanlag.</p>
      <p>Och vi har fått GWAS – Genome Wide Association Studies – som med hjälp av hundratusentals försökspersoner och ny genteknik kan hitta gener för komplexa anlag.</p>
      <p>De allra flesta mänskliga egenskaper är nämligen mycket mer komplexa än sjukdomar som Huntingtons, som beror på endast en skadad gen. </p>
      <p>Två egenskaper som forskare har försökt ringa in med hjälp av GWAS är intelligens och längd.</p>
      <p><b>Nu har en forskargrupp</b>, ledd av Shai Carmi på Hebrew University i Jerusalem, beräknat vilka effekter det skulle kunna få om man kombinerar GWAS och preimplantatorisk diagnos. Resultaten publiceras i <a href="https://www.cell.com/cell/fulltext/S0092-8674(19)31210-3">tidskriften Cell</a>.</p>
      <p>Resultaten skulle bli måttliga, visar det sig. IQ skulle kunna höjas med ungefär 2,5 punkter, och barnen skulle kunna bli ungefär 2,5 centimeter längre.</p>
      <p>För egenskaper som intelligens och längd är verkligen komplicerade. De beror på massor av gener, av vilka bara några hittills är kända, och även på miljöfaktorer.</p>
      <p>Barn får till exempel högre intelligens om de slipper inälvsparasiter och blyförgiftad miljö. Och om mamman får i sig tillräckligt med jod under graviditeten. Och i synnerhet av skolutbildning. Ett enda års förlängd skola under tonåren höjer IQ med i snitt 3,7 punkter, enligt <a href="https://www.pnas.org/content/109/2/425">en studie från 60-talets Norge</a>. (De förlängde obligatoriska grundskolan då.)</p>
      <p>Genetisk sortering kan göra stor nytta i familjer med svåra, ärftliga sjukdomar. Men för komplexa egenskaper som intelligens är det säkrare med näringsriktig mat, rent vatten och bra skola.</p>
    </article>
  </body>
</html>