<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4764135/%D9%BE%D8%B0%DB%8C%D8%B1%D8%B4-%D8%A8%DB%8C%D9%85%D8%A7%D8%B1%D8%A7%D9%86-%D8%A8%DB%8C%D9%86-%D8%A7%D9%84%D9%85%D9%84%D9%84-%D8%AF%D8%B1-%DB%B8-%D9%85%D8%B1%DA%A9%D8%B2-%D8%AF%D8%B1%D9%85%D8%A7%D9%86%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:43:35+00:00"/>
    <meta property="og:title" content="در گفتگو با مهر مطرح شد: پذیرش بیماران بین الملل در ۸ مرکز درمانی کرمانشاه"/>
    <meta property="og:description" content="کرمانشاه_ معاون درمان دانشگاه علوم پزشکی کرمانشاه از پذیرش بیماران بین الملل در ۸ مرکز درمانی در این استان خبر داد."/>
  </head>
  <body>
    <article>
      <h1>در گفتگو با مهر مطرح شد: پذیرش بیماران بین الملل در ۸ مرکز درمانی کرمانشاه</h1>
      <address>
        <time datetime="2019-11-24T09:43:35+00:00">24 Nov 2019, 09:43</time>
      </address>
      <p>بهمن روشنی در گفتگو با <a href="https://www.mehrnews.com/">خبرنگار مهر</a>، اظهار داشت: گردشگری سلامت تعریفی است که بر اساس سازمان جهانگردی نوعی از گردشگری است که به منظور حفظ، بهبود و حصول مجدد سلامت جسمی و ذهنی به مدت بیش تر از ۲۴ ساعت و کمتر از یک سال انجام می شود.</p>
      <p>وی افزود: توریسم سلامت به سه بخش توریسم تندرستی که شامل مسافرت به دهکده های سلامت و چشمه های آب معدنی است، توریسم درمانی شامل استفاده از آب های معدنی، مناطق آفتاب گیر تحت نظارت و مداخله پزشک و توریسم پزشکی نیز شامل مسافرت به منظور درمان بیماری و انجام جراحی زیر نظر پزشکان در مراکز درمانی که علاوه بر معالجه پیگیری بیمار را شامل می شود.</p>
      <p>معاون درمان دانشگاه علوم پزشکی کرمانشاه خاطرنشان کرد: گردشگری یک منبع درآمد مطمئن و اشتغالزا است و نقشی تاثیرگذار در اقتصاد کشورها دارد بر همین مبنا اغلب کشورها سعی کرده اند راهکارهای مناسب نظیر جذب گردشگران مختلف و ارائه فرهنگ آداب و رسوم و موقعیت های جذاب و مناسب افراد را به کار برده اند و در این خصوص بیمارستان ها در سراسر جهان با استفاده از پزشکان درجه یک و تکنولوژی پیشرفته و قیمتهای ارزان دنبال جذب بیماران جدید هستند.</p>
      <p>روشنی گفت: ایران دارای جاذبه های گردشگری، از جمله جاذبه های فرهنگی، تاریخی، مذهبی و ... در اقصی نقاط کشور است و با توجه به مساعد بودن شرایط و امکانات مراکز درمانی پیشرفته، اساتید مجرب و تجهیزات و هزینه های درمانی مناسب، قیمت ارزان تر نسبت به کشورهای قطب در گردشگری سلامت نظیر ترکیه، هند و اروپایی ها می تواند یک قطب علمی و درمانی مناسب جهت انتقال بیماران خارجی در دنیا مطرح شود.</p>
      <p>وی با بیان اینکه کرمانشاه استانی دارای طبیعتی بکر و کهن با بیش از چهار هزار اثر طبیعی است، افزود: قسمتی از جاذبه های کشور در استان کرمانشاه و استان های همجوار و هم مرز با کشور عراق و کردستان قرار دارد که سبب شده ورود گردشگران را به کشور آسانتر کند.</p>
      <p>
        <b>ابلاغ دستورالعمل پذیرش بیماران بین الملل و بازدید و ارزیابی مراکز</b>
      </p>
      <p>این مسئول خاطرنشان کرد: استان کرمانشاه دارای مرز مشترک و گسترده با عراق، اشتراکات فرهنگی و قومی، اشتراکات سیاسی با دولت عراق، امکانات و تجهیزات درمانی نسبتا پیشرفته، نیروهای تخصصی ماهر و مشهور و قیمتهای رقابتی است.</p>
      <p>معاون درمان دانشگاه علوم پزشکی کرمانشاه گفت: دانشگاه علوم پزشکی در حوزه معاونت درمان اقداماتی در حوزه درمان انجام داده که از جمله آن می توان به ابلاغ دستورالعمل پذیرش بیماران بین الملل و بازدید و ارزیابی مراکز اشاره کرد.</p>
      <p>این مسئول خاطرنشان کرد: واحد آی پی دی جهت ارائه خدمات در سریع ترین زمان ممکن با رعایت کامل موازین اخلاق پزشکی هماهنگی لازم برای خدمات رسانی به کلیه بیماران خارجی تاسیس شده است.</p>
      <p>وی افزود: اطلاع رسانی پذیرش بیماران بین الملل در مراکز درمانی به سه زبان انگلیسی، کردی و عربی برای بیمارانی که به صورت حضوری مراجعه کنند، می توانند از طریق سایت از پذیرش مراکز درمانی اطلاع یابند.</p>
      <p>روشنی، برپایی نمایشگاه گردشگری سلامت در پارک شاهد کرمانشاه و برپایی نمایشگاه در کشور عراق به منظور انجام تبلیغات و نمایش توانمندی های استان کرمانشاه در حوزه سلامت را از جمله اقدامات انجام شده دانست.</p>
      <p>معاون درمان دانشگاه علوم پزشکی کرمانشاه خاطرنشان کرد: معاونت درمان دانشگاه علوم پزشکی کرمانشاه موفق به اخذ مجوز پذیرش بیماران بین الملل از وزارت بهداشت برای هشت مرکز درمانی شده است.</p>
      <p>وی ادامه داد: مرکز آموزشی درمانی امام رضا(ع) به عنوان بزرگترین مرکز تشخیصی درمانی درغرب کشور با دارا بودن امکانات جراحی عمومی، مغز و اعصاب، اورولوژی، زنان، مرکز رادیوتراپی، شیمی درمانی و دیالیز و مرکز آموزشی درمانی امام علی(ع) به عنوان بزرگترین مرکز جراحی قلب و آنژیوگرافی از جمله این مراکز است.</p>
      <p>روشنی گفت: مرکز آموزشی درمانی امام خمینی(ره) با دارا بودن مرکز جراحی چشم، گوش، حلق و بینی، مرکز درمانی دکتر محمد کرمانشاهی با دارا بودن تخصص اطفال، مرکز آموزشی درمانی معتضدی با دارا بودن تخصص زنان ونازایی، بیمارستان عمومی شهدا وابسته به تامین اجتماعی، بیمارستان امام حسین(ع) وابسته به سپاه و بیمارستان خصوصی بیستون از دیگر مراکز پذیرش بیماران بین الملل هستند.</p>
      <p>
        <b>تجهیز و استاندارد سازی بخش آی پی دی در بیمارستان امام حسین(ع)</b>
      </p>
      <p>این مسئول با بیان اینکه در خصوص توسعه ارائه خدمات به بیماران خارجی بخشنامه های جدیدی ابلاغ شده، عنوان کرد: در آذر سال قبل چهار تخت ویژه با تمام خدمات استاندارد در بیمارستان امام خمینی(ره) راه اندازی شد همچنین بخش ویژه ای با ظرفیت پنج تخت پذیرش برای بیماران بین الملل در مرکز آموزشی درمانی امام رضا(ع) در حال ساخت است که تا پایان سال جاری افتتاح می شود.</p>
      <p>معاون درمان دانشگاه علوم پزشکی کرمانشاه از تجهیز و استاندارد سازی بخش آی پی دی در بیمارستان امام حسین(ع) با ظرفیت هشت تخت خبر داد و گفت: همچنین بخشی ویژه بیماران بین الملل با ظرفیت هفت تخت ویژه در بیمارستان بیستون در دست تجهیز است.</p>
      <p>روشنی بیان کرد: در سال ۹۶، ۱۶۸ بیمار بین الملل را در مراکز درمانی استان کرمانشاه پذیرش کردیم که این آمار در سال گذشته به ۴۹۰ نفر رسید با این حال در مقایسه با استان های بزرگ مانند شیراز، تهران و اصفهان آمار پذیرش بیماران بین الملل بسیار پایین است.</p>
      <p>این مسئول درباره چالش ها و مشکلات پیش رو افزود: عدم بازاریابی گسترده و تبلیغات مناسب در زمینه جلب مشتری و اطلاع رسانی دستگاه های مرتبط جهت معرفی به مخاطبین و متقاضیان گردشگری سلامت، نبود اطمینان در جلب نظر جمعیت هدف شامل کشورعراق و اقلیم کردستان، عدم حمایت های برون مرزی از وزارت امور خارجه و میراث فرهنگی از نظر تبلیغات وجلب بیمار از عراق و عدم تقویت توانایی ها و نقاط قوت استان در جذب توریسم از جمله مهمترین چالش های پیش رو است.</p>
    </article>
  </body>
</html>