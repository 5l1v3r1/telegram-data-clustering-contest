<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/24/342683/toyota-rav4-prime-specs/"/>
    <meta property="og:site_name" content="زومیت"/>
    <meta property="article:published_time" content="2019-11-24T09:30:00+00:00"/>
    <meta property="og:title" content="تویوتا راو 4 پرایم با پیشرانه پلاگین هیبرید معرفی شد"/>
    <meta property="og:description" content="تویوتا برای اولین‌بار کراس‌اوری با پیشرانه‌ی پلاگین هیبرید رونمایی کرده است. راو4 پرایم از سال آینده در بازار جهانی حضور خواهد داشت تا پرشتاب‌ترین و کم‌مصرف‌ترین شاسی‌بلند تویوتا باشد."/>
  </head>
  <body>
    <article>
      <h1>تویوتا راو 4 پرایم با پیشرانه پلاگین هیبرید معرفی شد</h1>
      <address><time datetime="2019-11-24T09:30:00+00:00">24 Nov 2019, 09:30</time> by <a rel="author" href="http://www.zoomit.ir/user/ashtari/" target="_blank">محمدرضا اشتری</a></address>
      <p>تویوتا برای اولین‌بار کراس‌اوری با پیشرانه‌ی پلاگین هیبرید رونمایی کرده است. راو4 پرایم از سال آینده در بازار جهانی حضور خواهد داشت تا پرشتاب‌ترین و کم‌مصرف‌ترین شاسی‌بلند تویوتا باشد.</p>
      <hr/>
      <p>هرچند وانت هایلوکس و مینی‌کراس‌اور C-HR در بسیاری از کشورهای دنیا پرتقاضا و بسیار محبوب هستند، مثلث کرولا و کمری و راو4، پرفروش‌ترین خودروهای <a href="https://www.zoomit.ir/tag/toyota/">تویوتا </a>در بازار جهانی محسوب می‌شوند. تجربه‌ی تولید راو4 به بیش از ۲۵ سال می‌رسد و در سال‌های اخیر، پرفروش‌ترین کراس‌اور بازار آمریکا بوده است. این محصول با نسل چهارم در ایران نیز فروخته شد. از سال ۲۰۱۸، نسل پنجم راو4 در بازار جهانی حضور دارد و با پیشرانه‌های ۲ و ۲/۵ لیتری بنزینی درکنار نمونه‌ی هیبریدی، هم‌زمان در ژاپن، کانادا، چین و آمریکا تولید می‌شود.</p>
      <figure>
        <img src="https://cdn01.zoomit.ir/2019/11/1dd5b5b7-17ce-4ea3-ba81-9519da387c11.jpg"/>
      </figure>
      <p>راو ۴ هیبرید امروزه پرفروش‌ترین <a href="https://www.zoomit.ir/tag/hybrid-car/">خودرو هیبریدی </a>دنیا است؛ اما در سال‌های اخیر، تویوتا و بسیاری دیگر از خودروسازان ژاپنی، توجه چندانی به محصولات پلاگین هیبرید (PHEV) نشان نداده‌اند. تاکنون پریوس پرایم، تنها خودرو تویوتا با پیشرانه‌ی پلاگین هیبرید بوده است. این فناوری به شارژ باتری‌ها ازطریق منبع برق خارج از <a href="https://www.zoomit.ir/category/car/">خودرو</a> نیاز دارد؛ اما می‌تواند مصرف <a href="https://www.zoomit.ir/tag/gasoline/">بنزین</a> یا گازوئیل موردنیاز پیشرانه‌ی احتراقی را به‌میزان درخورتوجهی کاهش دهد.</p>
      <figure>
        <img src="https://cdn01.zoomit.ir/2019/11/e42fefab-1a6a-4ff4-91c8-6f65353fcd03.jpg"/>
      </figure>
      <figure>
        <img src="https://cdn01.zoomit.ir/2019/11/7141dd06-5f7e-4b2a-ac11-8850981a310c.jpg"/>
      </figure>
      <p>راو ۴ پرایم که قدرتمندترین و کم‌مصرف‌ترین نسخه‌‌ی تاریخ این خودرو محسوب می‌شود؛ حالا ۳۰۲ اسب‌بخار قدرت و ۲۲۸ نیوتن‌متر گشتاور دارد تا در ۵/۸ ثانیه از حالت سکون به سرعت ۱۰۰ کیلومتربرساعت برسد. راو ۴ پرایم از ترکیب پیشرانه‌ی بنزینی ۲/۵ لیتری با قدرت ۱۷۶ اسب‌بخار و موتور برقی ۶۲ کیلووات (۸۳ اسب‌بخار) بهره می‌برد تا بعد از سوپرا، بهترین عملکرد صفر تا ۱۰۰ کیلومتربرساعت را در میان نسخه‌های استاندارد محصولات تویوتا ارائه دهد.</p>
      <p>شاید روی کاغذ، قدرت بسیار خوب راو ۴ پرایم برای جذب خریدار در کلاس کراس‌اورهای اندازه‌متوسط کافی باشد؛ اما میانگین مصرف سوخت ۲/۶ لیتر در ۱۰۰ کیلومتر، احتمالا برگ‌برنده‌ی این خودرو در بازار جهانی خواهد بود. راو ۴ پلاگین هیبرید می‌تواند مسافتی درحدود ۶۲ کیلومتر را بی‌نیاز از بنزین و با تکیه بر شارژ باتری‌ها بپیماید تا نه‌تنها بهتر از پریوس پرایم، بلکه با اختلاف برترین کراس‌اور PHEV در دنیا باشد.</p>
      <figure>
        <img src="https://cdn01.zoomit.ir/2019/11/06f1b942-2750-4383-afe3-1523710e95ca.jpg"/>
      </figure>
      <p>مطابق انتظار، <a href="https://www.zoomit.ir/category/interior-design/">فضای داخلی </a>راو ۴ پرایم در‌مقایسه‌با نمونه‌ی استاندارد، تفاوت چندانی ندارد. شاید تنها تغییر در این خودرو استفاده از نور ملایم آبی‌رنگ برای تزیینات کابین باشد. مهندسان تویوتا باتری‌های راو ۴ را در صندوق عقب جای‌ داده‌اند تا باتوجه‌به حضور موتورهای برقی و بنزینی، توازن خودرو در جلو بهبود یابد. جالب‌تر آنکه تغییری در فضای مفید صندوق عقب رخ نداده است تا مشابه مدل بنزینی، ۵۸۰ لیتر برای حمل بار استاندارد و ۱،۰۶۵ لیتر پس از جمع‌شدن صندلی‌های عقب فراهم شود.</p>
      <p>قیمت نهایی راو ۴ پرایم هنوز اعلام نشده است و این خودرو تابستان سال آینده عرضه خواهد شد؛ درحالی‌که مطمئنا گران‌تر از مدل هیبریدی راو ۴ با پیشرانه‌ی ۲۲۲ اسب‌بخار و قیمت تقریبی‌اش ۲۸ هزار دلار خواهد بود.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/11/23/342652/lexus-ux-300e-revealed/">اولین خودروی برقی لکسوس با کد UX 300e معرفی شد </a>
        <a href="http://www.zoomit.ir/2019/11/19/342561/chevrolet-camaro-colorado-least-reliable-cars-america/">شورولت کامارو و کلرادو؛ پراستهلاک‌ترین خودروهای آمریکا </a>
        <a href="http://www.zoomit.ir/2019/11/16/342489/toyota-camry-awd-avalon-awd/">تویوتا کمری و آوالون AWD رونمایی شدند </a>
        <a href="http://www.zoomit.ir/2019/11/15/342429/2020-skoda-octavia-revealed/">اشکودا اکتاویا مدل ۲۰۲۰ رونمایی شد </a>
        <a href="http://www.zoomit.ir/2019/11/12/342351/mahle-48-volt-battery-prototype-mild-hybrids/">نمونه اولیه باتری ۴۸ ولتی Mahle رونمایی شد</a>
      </p>
      <hr/>
      <p>منبع <a href="https://www.motor1.com/news/383274/toyota-rav4-prime-debut/">motor1</a></p>
    </article>
  </body>
</html>