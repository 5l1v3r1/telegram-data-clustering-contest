<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145737/%D8%A7%D8%AF%D8%B9%D8%A7%DB%8C-%D8%AE%D9%88%D8%A7%D9%87%D8%B1-%D9%87%D8%A7%D9%81%D8%A8%DA%A9-%D9%BE%DB%8C%D8%B4%DB%8C%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%B1%D8%A7%D8%AF%D8%B1%D9%85-%D8%B2%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T09:19:51+00:00"/>
    <meta property="og:title" content="ادعای خواهر هافبک پیشین استقلال؛ برادرم زنده است!"/>
    <meta property="og:description" content="به گزارش خبرگزاری تسنیم، در ماه مِی 2018 (اواخر اردیبهشت ماه 1397) بود که اعلام شد جی‌لوید ساموئل، مدافع پیشین تیم ملی فوتبال ترینیداد و توباگو در سن 37 سالگی جان خود را در سانحه رانندگی دلخراشی از دست داده است. پلیس چشایر انگلیس در آن زمان با انتشار بیانیه‌ای خبر داد که حوالی ساعت 7:55 صبح تصادف شدیدی بین خودروی رنج‌روور جی‌لوید ساموئل و یک دستگاه ون در یکی از خیابان‌های روستای های‌لی واقع در شهر چشایر صورت گرفته که در این سانحه رانندگی، مدافع پیشین تیم زیر 21 سال انگلیس به دلیل آتش‌ گرفتن خودرویش در دم جان خود را از دست داد."/>
  </head>
  <body>
    <article>
      <h1>ادعای خواهر هافبک پیشین استقلال؛ برادرم زنده است!</h1>
      <h2>خواهر هافبک پیشین تیم فوتبال استقلال مدعی شد برادرش در تصادف سال گذشته جان خود را از دست نداده و هنوز زنده است.</h2>
      <address>
        <time datetime="2019-11-24T09:19:51+00:00">24 Nov 2019, 09:19</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609595148414152604.jpg"/>
      </figure>
      <p>
        <a href="https://www.tasnimnews.com/fa/service/3/%D9%88%D8%B1%D8%B2%D8%B4%DB%8C">- اخبار ورزشی -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a>، در ماه مِی 2018 (اواخر اردیبهشت ماه 1397) بود که اعلام شد جی‌لوید ساموئل، مدافع پیشین تیم ملی فوتبال ترینیداد و توباگو در سن 37 سالگی جان خود را در سانحه رانندگی دلخراشی از دست داده است. پلیس چشایر انگلیس در آن زمان با انتشار بیانیه‌ای خبر داد که حوالی ساعت 7:55 صبح تصادف شدیدی بین خودروی رنج‌روور جی‌لوید ساموئل و یک دستگاه ون در یکی از خیابان‌های روستای های‌لی واقع در شهر چشایر صورت گرفته که در این سانحه رانندگی، مدافع پیشین تیم زیر 21 سال انگلیس به دلیل آتش‌ گرفتن خودرویش در دم جان خود را از دست داد.</p>
      <p>یکی از شاهدان عینی که نزدیک به صحنه این تصادف بود، سعی کرده بود پس از بروز این سانحه مدافع پیشین استقلال تهران را با شکستن شیشه از داخل خودرو بیرون بکشد، اما شدت شعله‌های آتش این اجازه را به وی نداد. این شاهد عینی در آن موقع گفته بود: «ساموئل را داخل خودرو دیدم، سعی کردم او را بیرون بکشم، اما شعله‌های آتش خیلی زیاد بود و دیگر دیر شده بود».</p>
      <p>
        <a href="http://tn.ai/1727554">تصاویر و جزئیاتی جدید از تصادف دلخراش ساموئل/ مرگ دردناک بازیکن پیشین استقلال</a>
      </p>
      <p>خواهر مدافع پیشین تیم‌های استون‌ویلا و بولتون اما اکنون مدعی شده که برادرش هنور زنده است و همسر جی‌لوید ساموئل را متهم به ساخت تصادف ساختگی به منظور کلاهبرداری از بیمه و دریافت پول از بیمه متهم کرد. لسلی آن ساموئل، خواهر مدافع پیشین استقلال معتقد است برادرش هنوز زنده است. خانواده ساموئل از پلیس چشایر و پزشکی قانونی شکایت کرده‌اند که این اجازه را به آنها نداده‌ تا خودشان اجزای باقی‌مانده جسد سوخته جی‌لوید را مورد آزمایش DNA قرار دهند.</p>
      <p>لسلی آن ساموئل با انتشار نامه پزشکی قانونی که در آن توضیح داده شده چگونه با استفاده از اطلاعات ثبت‌شده از طریق دندان‌ پزشکی و رادیوگرافی‌های انجام شده در بیمارستان وارینگتون در تاریخ 17 مِی 2018 بقایای جسد جی‌لوید شناسایی شده، در حساب کاربری خود در شبکه اجتماعی «اینستاگرام» نوشت: «جی‌لوید، ما به زودی تو را در همین دنیا خواهیم دید. جی‌لوید، برادرم، می‌دانم که زنده هستی و حالت خوب است. ما می‌دانیم که DNA پاتولوژیستِ موجود، DNA تو نیست. صد درصد این گزارش دروغ است».</p>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609373024714152354.jpg"/>
      </figure>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609380665314152364.jpg"/>
      </figure>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609400916914152394.jpg"/>
      </figure>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609390163714152374.jpg"/>
      </figure>
      <figure>
        <img src="https://newsmedia.tasnimnews.com/Tasnim/Uploaded/Image/1397/02/26/1397022609393632514152384.jpg"/>
      </figure>
      <p>انتهای پیام/</p>
    </article>
  </body>
</html>