<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/fonseca-rilancia-florenzi/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-24T09:33:36+00:00"/>
    <meta property="og:title" content="Fonseca rilancia Florenzi"/>
    <meta property="og:description" content="Il tecnico ha preso una decisione dettata anche dall'assenza di Spinazzola"/>
  </head>
  <body>
    <article>
      <h1>Fonseca rilancia Florenzi</h1>
      <h2>Il tecnico ha preso una decisione dettata anche dall’assenza di Spinazzola</h2>
      <address><time datetime="2019-11-24T09:33:36+00:00">24 Nov 2019, 09:33</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>“<i>Ha sempre lavorato al massimo ed è sempre stato professionale, è il nostro capitano”</i>. A 35 giorni di distanza dalla sfida con la Sampdoria <b>Fonseca ha preso una decisione</b>, dettata anche dall’assenza di Spinazzola:<b> Florenzi</b> sarà schierato come titolare sulla fascia destra di difesa, come riporta <i>Il Tempo.</i></p>
      <p><b>Il numero 24</b> dopo l’opaca prestazione di Genova è praticamente uscito dalle rotazioni del tecnico, che gli ha concesso una manciata di minuti con <b>Udinese e Gladbach,</b> lasciandolo in panchina nelle altre quattro gare dell’ultimo ciclo.</p>
      <p><b>Fonseca</b>, nel fare un punto della situazione infortunati ancora allarmante (sette indisponibili nonostante la sosta appena finita), ha parlato proprio della <b>questione Florenzi,</b> che sarà preferito a Santon: “<i>Vedremo se sarà il suo momento. La mia decisione – ha detto l’allenatore di Nampula – non verrà presa leggendo i giornali o guardando le nazionali. Se ritengo che debba giocare Florenzi, giocherà Florenzi. Spinazzola non è pronto nonostante abbia iniziato a lavorare due giorni fa. Mkhitaryan è nella fase finale del recupero, ha lavorato con noi tre giorni questa settimana ma non è pronto per la partita. Entrambi saranno disponibili per la prossima. Pastore non è convocato, Pellegrini può giocare</i>“.</p>
      <p><b>Fonseca ha poi annunciato il ritorno di Mancini</b> <b>sulla linea difensiva</b>, ponendo così fine all’«esperimento mediano»ora che è terminata l’emergenza nel reparto, mostrandosi inoltre fiducioso sulle qualità di Dzeko, a segno soltanto una volta tra ottobre e novembre: “<i>Mancini è un difensore centrale e tornerà a giocare in questa posizione. È normale che sia così. È vero che Edin non sta facendo gol nelle ultime partite, ma sono sicuro che lo farà nella prossima gara. Non ho dubbi su questo</i>“.</p>
      <p>Spazio anche al <b>solito monito sulla squadra avversaria</b>, in questo caso il Brescia di Grosso, che si presenta allo Stadio Olimpico da fanalino di coda della Serie A: “<i>Mi aspetto una partita difficile. È una bellissima squadra che gioca bene, con ottimi giocatori. Sto lavorando per fare della Roma una squadra che vince e che lavora per vincere tutte le gare</i>“.</p>
      <p>Impossibile per Fonseca non tornare<b> sulla questione degli arbitri e il Var</b> a seguito dell’incontro avuto con il designatore Rizzoli e quello con gli altri top allenatori europei a Nyon: “<i>Ho capito meglio adesso la posizione degli arbitri, devo dire che non è facile con queste nuove regole. Posso essere d’accordo a meno, con alcune non le sono, ma queste sono le regole egli arbitri devono applicarle. Non sono d’accordo con tutto, ma è normale che sia così</i>“.</p>
      <p>In chiusura di conferenza per il tecnico c’è stato anche lo spazio di una risata riguardo ai consigli di <b>Conte sulla vita sessuale dei giocatori dell’Inter</b>: “<i>Non commento le parole degli altri allenatori. Io penso solo al mio… Non voglio – la chiosa con un misto tra imbarazzo e risate – sapere di queste situazioni dei giocatori</i>“.</p>
    </article>
  </body>
</html>