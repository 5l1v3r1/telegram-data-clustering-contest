<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012977/%D9%85%D8%A7%D8%AC%D8%B1%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%A7%D8%B3%D9%BE%D8%B1%DB%8C-%D9%81%D9%84%D9%81%D9%84-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T09:08:39+00:00"/>
    <meta property="og:title" content="ماجرای استفاده از اسپری فلفل در لیگ کشتی"/>
    <meta property="og:description" content="سرپرست مسابقات مرحله نهایی لیگ برتر کشتی آزاد گفت: مگر می‌شود در حضور حدود 100 تا 150 نفر از نیروهای امنیتی در سالن مسابقات، کسی از اسپری فلفل یا گاز اشک‌آور در رختکن تیم‌ها استفاده کند؟"/>
  </head>
  <body>
    <article>
      <h1>ماجرای استفاده از اسپری فلفل در لیگ کشتی</h1>
      <address>
        <time datetime="2019-11-24T09:08:39+00:00">24 Nov 2019, 09:08</time>
      </address>
      <p>
        <i>سرپرست مسابقات مرحله نهایی لیگ برتر کشتی آزاد گفت: مگر می‌شود در حضور حدود 100 تا 150 نفر از نیروهای امنیتی در سالن مسابقات، کسی از اسپری فلفل یا گاز اشک‌آور در رختکن تیم‌ها استفاده کند؟</i>
      </p>
      <p>به گزارش مشرق، <b>عبدالله عزیزی </b>درباره ادعای مسؤولان تیم<b> کشتی آزاد </b>تا ثبت جهانی توس مبنی بر استفاده از اسپری فلفل یا گاز اشک‌آور در رختکن آنها پس از مراسم معارفه،‌ گفت: متأسفانه مجید خدایی در این مدت مسائل حاشیه‌ای زیادی را به وجود آورد؛ مگر می‌شود در حضور حدود 100 تا 150 نفر از نیروهای امنیتی که در سالن حضور داشتند، چنین اتفاقی رخ دهد؟</p>
      <blockquote>بیشتر بخوانید:<br/><a href="https://www.mashreghnews.ir/news/1012900/%D8%AE%D8%B7-%D9%88-%D9%86%D8%B4%D8%A7%D9%86-%D8%B9%D9%84%DB%8C%D8%B1%D8%B6%D8%A7-%DA%A9%D8%B1%DB%8C%D9%85%DB%8C-%D8%A8%D8%B1%D8%A7%DB%8C-%D8%B1%D9%82%D8%A8%D8%A7">خط و نشان علیرضا <i>کریمی</i> برای رقبا</a></blockquote>
      <p>وی ادامه داد: استفاده از گاز اشک‌آور به این راحتی‌ها هم نیست؛ به هر حال اگر چنین اتفاقی می‌افتاد باید اثری از خود در مکان مورد نظر باقی می‌گذاشت، در حالی که ما نه چیزی دیدیم و نه چیزی شنیدیم؛ این مسائل ساخته ذهن دوستان است. به هر حال تیمی که می‌بازد همیشه دنبال توجیه و بهانه است.</p>
      <p>سرپرست مسابقات مرحله نهایی لیگ برتر کشتی آزاد در پاسخ به این سؤال که مسئولان تیم توس مدعی بودند که پزشک مسابقات استفاده از این موارد را در رختکن آنها تأیید کرده، تصریح کرد: وظیفه پزشک مسابقات چیست؟ مگر غیر از این است که باید به آسیب‌دیدگی کشتی‌گیران رسیدگی کند. نام این پزشک را اعلام کنند تا اگر نیاز به بررسی بود از او سؤال کنیم. آن پزشک چه کسی است که چنین موضوعی را که در حیطه اختیارات او نیست را تأیید کرده است؟</p>
      <p>عزیزی در خصوص اینکه آیا شکایت کتبی از سوی مسؤولان تیم توس ارائه شده است یا نه، گفت:‌ هیچ شکایت کتبی نبوده است و تمام این مسائل به صورت حرف و شفاهی مطرح شده است. اگر مورد و مشکلی بود همان زمان اعتراض می‌کردند و مسئولان مسابقات هم حتماً رسیدگی می‌کردند. برای ما چه فرقی می‌کند کدام تیم روی سکو برود. تنها خوشحالی ما حضور حامیان مالی در لیگ برتر کشتی بود که به گردش چرخه مالی این رشته کمک می‌کند.</p>
      <p>منبع: فارس</p>
    </article>
  </body>
</html>