<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779510/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%B2%D9%85%DB%8C%D9%86-%D8%A8%D8%B1%D8%A7%DB%8C-%D8%B3%D8%A7%D8%AE%D8%AA-%DB%B1%DB%B8%DB%B0-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D9%85%D9%87%DB%8C%D8%A7-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:04:29+00:00"/>
    <meta property="og:title" content="یک مقام مسئول اعلام کرد: آخرین وضعیت طرح ملی مسکن/ زمین برای ساخت ۱۸۰ هزار واحد مهیا شد"/>
    <meta property="og:description" content="مدیرکل دفتر برنامه ریزی و اقتصاد مسکن وزارت راه و شهرسازی گفت: تا کنون زمین مورد نیاز برای احداث ۱۸۰ هزار واحد از ۴۰۰ هزار واحد طرح ملی مسکن، آماده‌سازی شده است."/>
  </head>
  <body>
    <article>
      <h1>یک مقام مسئول اعلام کرد: آخرین وضعیت طرح ملی مسکن/ زمین برای ساخت ۱۸۰ هزار واحد مهیا شد</h1>
      <address><time datetime="2019-11-24T09:04:29+00:00">24 Nov 2019, 09:04</time> by <a rel="author" href="https://www.mehrnews.com/archive?jr=611" target="_blank">برهان محمودی</a></address>
      <p>به گزارش <a href="https://www.mehrnews.com/">خبرنگار مهر</a>، پروانه اصلانی در گفتگوی زنده شبکه خبر، درباره آخرین وضعیت ثبت‌نام طرح ملی مسکن در سراسر کشور اظهار داشت: قرار است در طرح مسکن ملی، ۴۰۰ هزار واحد مسکونی احداث شود که به مرور در تمام استان‌ها، ثبت‌نام خواهیم داشت؛ این در حالی است که تاکنون در هفت استان خراسان شمالی، خراسان جنوبی، قم، سیستان و بلوچستان، کردستان، کهگیلویه و بویراحمد و گلستان ثبت‌نام انجام شده است.</p>
      <p>وی ادامه داد: قرار بود ثبت‌نام در استان‌های یزد، چهارمحال و بختیاری و همدان نیز آغاز شود؛ اما به دلیل مشکل ارتباطات اینترنتی، این موضوع به تعویق افتاده که به محض مرتفع شدن مشکل ارتباطات، ثبت‌نام طرح ملی مسکن مجدداً آغاز می‌شود.</p>
      <p>مدیرکل دفتر برنامه‌ریزی و اقتصاد مسکن وزارت راه و شهرسازی با تأکید بر اینکه برنامه این وزارتخانه، اتمام ثبت‌نام متقاضیان طرح ملی مسکن تا پایان آذرماه است، یادآور شد: در این طرح، ثبت‌نام بر اساس میزان زمین تأمین شده، انجام می‌شود که بر این اساس، تا این مرحله بر اساس اراضی که قابل ساخت‌وساز بوده و مشکل حقوقی نداشته باشد، ثبت‌نام کرده‌ایم که معادل احداث ۱۸۰هزار واحد مسکونی است.</p>
      <p>به گفته اصلانی، تاکنون در قالب سامانه Tem.mrud.ir و در شهرهایی که ظرفیت داشته‌اند، ثبت‌نام انجام شده است؛ اما آن دسته از متقاضیانی که شرایط لازم را نداشته باشند، به مرور حذف شده و ظرفیت مجدداً قابل استفاده خواهد شد که در مراحل بعدی امکان ثبت‌نام مجدد برای شهرهایی که ظرفیت تکمیل شده بود، فراهم خواهد شد.</p>
      <p>این مقام مسئول در معاونت مسکن و ساختمان در وزارت راه و شهرسازی ادامه داد: شرایط ثبت‌نام بر اساس قانون ساماندهی تولید و عرضه مسکن تعیین شده که بر این اساس، فرم «ج» متقاضیان باید «سبز» باشد؛ به این معنا که تاکنون نباید زمین رایگان یا یارانه‌ای و وام مسکن دریافت کرده باشند.</p>
      <p>وی افزود: دومین شرط متقاضیان، نداشتن مالکیت واحد مسکونی از سال ۸۴ به بعد است که بر اساس سامانه سازمان ثبت اسناد و املاک تعیین خواهد شد. همچنین متقاضیان باید سابقه پنج سال سکونت در شهر مورد تقاضا یا پنج سال سابقه سکونت در شهر مادر در صورت تقاضای دریافت واحد مسکونی در شهرهای جدید را داشته باشند.</p>
      <p>اصلانی خاطرنشان کرد: متقاضیان باید متأهل باشند؛ اما زنان سرپرست خانوار بالای ۳۵ سال از این شرط مستثنی هستند.</p>
      <p>مدیرکل دفتر برنامه‌ریزی و اقتصاد مسکن وزارت راه و شهرسازی در خصوص تسهیلات طرح ملی مسکن گفت: تسهیلات مرتبط با این طرح متفاوت و متعدد است؛ به نحوی که در بافت فرسوده تسهیلات ۵۰ میلیون تومانی با نرخ سود ۹ درصد در کلانشهرها پرداخت می‌شود؛ اما به طور متوسط، رقم این تسهیلات در طرح ملی مسکن ۸۵ میلیون تومان است که برای شهرهای بزرگ، تهران و کلانشهرها ۱۰۰ میلیون تومان و برای سایر شهرها ۷۵ میلیون تومان در نظر گرفته شده است.</p>
      <p>وی نحوه واگذاری اراضی در این طرح را نیز به دو شیوه اجاره ۹۹ ساله و ساخت و ساز به روش مشارکتی عنوان کرد و افزود: در روش مشارکتی، قیمت تمام شده زمین از متقاضی دریافت خواهد شد.</p>
    </article>
  </body>
</html>