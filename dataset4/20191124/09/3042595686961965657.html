<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/12-millioner-barn-i-faresonen/71854582"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T09:30:31+00:00"/>
    <meta property="og:title" content="12 millioner barn i faresonen"/>
    <meta property="og:description" content="Siden Jemen-krigen startet i 2015, har rundt 60 personer dødd hver eneste dag. Verst går det utover barna, som er traumatiserte, underernærte og utslitte."/>
  </head>
  <body>
    <article>
      <h1>12 millioner barn i faresonen</h1>
      <h2>Siden Jemen-krigen startet i 2015, har rundt 60 personer dødd hver eneste dag. Verst går det utover barna, som er traumatiserte, underernærte og utslitte.</h2>
      <address><time datetime="2019-11-24T09:30:31+00:00">24 Nov 2019, 09:30</time> by <a rel="author">Line Fransson</a></address>
      <p>På Al-Sabeen-sykehuset i Jemens hovedstad Sanaa ligger det en rekke små, hjelpeløse barn.</p>
      <p>
        <b>Flere av dem er så tynne at du ser skjelettet trenge seg gjennom huden. Men barna i det borgerkrigsherjede landet er på en måte litt heldige: De får i hvert fall hjelp fra medisinsk personale.</b>
      </p>
      <figure>
        <img src="https://dbstatic.no/71854806.jpg?imageId=71854806&amp;width=1024&amp;height=615"/>
        <figcaption><b>STERKE BILDER:</b> Et annet underernært barn ligger i en inkubator på Al-Sabeen-sykehuset i Sanaa, Jemen. Foto: AP / NTB Scanpix Vis mer</figcaption>
      </figure>
      <p>
        <b>I Jemen er det langt i fra sedvanen. For landet er «det verste landet å være barn i».</b>
      </p>
      <p>Det sa Unicef-ansatte allerede i fjor, da de lanserte rapporten <i><a href="https://www.unicef.no/sites/default/files/unicef_report_born_into_war_final_en.pdf">Født i krig</a>. Om 1000 dager med tapt barndom</i>. Siden da har situasjonen for de rundt 12 millioner barna i Jemen bare blitt enda verre, etter nær fem år med borgerkrig.</p>
      <figure>
        <img src="https://dbstatic.no/71854810.jpg?imageId=71854810&amp;width=1024&amp;height=615"/>
        <figcaption><b>FÅR HJELP:</b> Dette nyfødte og svært undervektige barnet er blant de heldige i Jemen - det får helsehjelp. Foto: Mohammed Huwais / AFP / NTB Scanpix Vis mer</figcaption>
      </figure>
      <h3>50 000 nær sultedøden</h3>
      <p>Rundt én kvart million, altså hele 250 000 mennesker, er nær sultdøden, ifølge <a href="https://reliefweb.int/report/yemen/keeping-yemen-brink-famine-italy-and-who-fight-malnutrition">nye tall fra WHO</a>, Verdens helseorganisasjon.</p>
      <p>- 250 000 mennesker er i ferd med <a href="https://www.middleeastmonitor.com/20191029-who-250000-yemenis-at-brink-of-starvation/">å dø av sult</a>, meldte organisasjonen i slutten av oktober.</p>
      <p>Ikke nok med det:</p>
      <p>
        <b>- 50 000 mennesker lider av akutt feil- og underernæring med medisinske konsekvenser. Vi har reddet livet til 8000 barn, men kampen er langt fra over, sier Altaf Musani, WHO-ansatt i Jemen.</b>
      </p>
      <h4>Fakta om Jemen-krigen</h4>
      <ul>
        <li>28 millioner innbyggere. Over 40 prosent er barn under 14 år.</li>
        <li>I mars 2015 startet en saudi-arabisk-ledet koalisjon angrep på Jemen.</li>
        <li>Saudi-Arabia og koalisjonen kriger mot det Iran-støttede houti-regimet, som i 2015 kontrollerte hovedstaden Sanaa og store deler av den vestlige delen av landet.</li>
        <li>Siden da har over 100 000 mennesker, inkludert 12 000 barn, blitt drept.</li>
        <li>Borgerkrigen kalles for verdens verste humanitære konflikt, og er en regional krig med mange aktører.</li>
        <li>Ifølge Amnesty, Human Rights Watch og Den internasjonale Røde Kors-komiteen, er krigsforbrytelser begått av alle parter i krigen.</li>
        <li>Over 11 millioner barn - nesten alle barna i Jemen - er avhengig av humanitær hjelp for å overleve.</li>
        <li>For ett år siden var 400 000 barn under fem år underernært, iføle en <a href="https://www.unicef.no/sites/default/files/unicef_report_born_into_war_final_en.pdf">Unicef-rapport</a>. Tallet er antagelig høyere nå.</li>
        <li>Rundt 12 000 barn er drept eller skadd i krigen i Jemen.</li>
        <li>Tre fjerdedeler av alle jenter giftes bort før de fyller 18 år.</li>
        <li>Det er databasen <a href="https://www.acleddata.com/tag/yemen/">Armed Conflict Location and Event Data</a> som forsøker å ha oversikt over bekreftede.</li>
        <li>Kilde: Unicef og ACLED</li>
      </ul>
      <p>WHO melder at innbyggerne i det krigsherjede landet sliter med å finne mat og vann. Immunsystemene deres er nedbrutt etter lang tids mangel på ordentlig næring. Barna er spesielt utsatt, som gjør at de lett blir rammet av sykdommer.</p>
      <p>- Akkurat nå er én million mennesker i risikosonen for å bli smittet av kolera, sier Hamid al-Rafiq, menneskerettsaktivist til <a href="https://www.aljazeera.com/news/2019/11/12-million-children-suffering-yemen-war-191121142753810.html">Al Jazeera</a>.</p>
      <figure>
        <img src="https://dbstatic.no/71854733.jpg?imageId=71854733&amp;x=0&amp;y=2.390438247012&amp;cropw=84.920634920635&amp;croph=94.422310756972&amp;width=642&amp;height=475"/>
        <figcaption><b>UNDERERNÆRT:</b> Denne kvinnen og barnet er blant de heldige, som har fått komme inn på et sykehus for å få hjelp for barnets underernæring. Foto: Mohammad Huwais / AFP / NTB Scanpix Vis mer</figcaption>
      </figure>
      <h3>100 000 drept i krigen</h3>
      <p>Et data-prosjekt som følger den pågående krigen i Jemen viser nå at <a href="https://www.acleddata.com/2019/10/31/press-release-over-100000-reported-killed-in-yemen-war/">over 100 000 mennesker</a> har mistet livet siden våren 2015. Rundt 12 000 av disse er barn. Et høyt tall, som antagelig er langt høyere, ifølge FN.</p>
      <p>- Mer enn 7500 barn har blitt drept direkte i krigshandlinger, og mange andre kvinner og barn har dødd på grunn av sykdommer, underernæring og sult, <a href="https://www.aljazeera.com/news/2019/11/12-million-children-suffering-yemen-war-191121142753810.html">sier al-Rafiq</a>.</p>
      <p>Mangelen på medisiner er også enorm i landet, og menneskerettighetsaktivisten melder at så mange som 200 000 mennesker må bli sendt ut av Jemen for behandling, om de skal overleve.</p>
      <h3>Uten arbeid</h3>
      <p>Før krigen var allerede Jemen et av verdens aller fattigste land, med mat. og vannmangel, arbeidsledighet og fattigdom. Nær fem år med krig har gjort situasjonen enda verre.</p>
      <p>- Mer enn halvparten av innbyggerne er arbeidsledige, og folk har levd på sparebluss i flere år nå, og har ingen ekstra ressurser til å lege sitt sultende barn, sier <a href="https://reliefweb.int/report/yemen/keeping-yemen-brink-famine-italy-and-who-fight-malnutrition">WHO-Musani</a>.</p>
      <h3>Riyadh-avtale</h3>
      <p>Den siste tida har partene i Jemen vært i Saudi-Arabias hovedstad i nok et forsøk på å megle fram en fred mellom de Iran-støttede houtiene på den ene sida og Saudi-koalisjonen på den andre.</p>
      <p>Den 5. november ble den såkalte <a href="https://english.alarabiya.net/en/News/gulf/2019/11/05/Yemeni-parties-sign-Riyadh-Agreement-in-Saudi-sponsored-talks.html">Riyadh-avtalen</a> underskrevet, og de to siste ukene har det vært langt færre luftangrep enn tidligere i krigen, opplyste FN-utsending Martin Griffiths og <a href="https://www.acleddata.com/2019/11/05/regional-overview-middleeast-27-october-2-november-2019/">ACLED</a>.</p>
      <p>Etter undertegningen av avtalen og våpenhvilen har de to siste ukene vært langt færre luftangrep enn tidligere i krigen, opplyser FN-utsending Martin Griffiths.</p>
      <figure>
        <img src="https://dbstatic.no/71854586.jpg?imageId=71854586&amp;x=1.3698630136986&amp;y=5.3497942386831&amp;cropw=87.945205479452&amp;croph=94.238683127572&amp;width=642&amp;height=458"/>
        <figcaption><b>SYK:</b> Enda et barn som har fått for lite næring på Al-Sabeen-sykehuset i Jemens hovedstad Sanaa. Foto: Mohammed Huwais / AFP / NTB Scanpix Vis mer</figcaption>
      </figure>
      <p>- De siste ukene har det vært perioder på hele 48 timer uten luftangrep for første gang siden krigen startet, sa Griffiths fredag.</p>
      <p>Det er også meldt om færre angrep fra de to terrorgruppene Al-Qaida på den arabiske halvøyen og IS, ifølge <a href="https://www.acleddata.com/2019/11/05/regional-overview-middleeast-27-october-2-november-2019/">ACLED</a>.</p>
      <p>Forhåpentlig kan Jemens rundt 12 millioner barn endelig øyne en hverdag uten den voldsomme borgerkrigen, sulten og nøden.</p>
    </article>
  </body>
</html>