<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301472/%D8%AA%D8%A7%DA%A9%DB%8C%D8%AF-%D9%85%D8%AC%D8%AF%D8%AF-%D8%AD%DA%A9%DB%8C%D9%85-%D8%A8%D8%B1-%D9%85%D8%AD%D8%A7%DA%A9%D9%85%D9%87-%D8%B3%D8%B1%D8%A7%D9%86-%D9%81%D8%B3%D8%A7%D8%AF-%D8%AF%D8%B1-%D8%B9%D8%B1%D8%A7%D9%82"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:15:47+00:00"/>
    <meta property="og:title" content="تاکید مجدد حکیم بر محاکمه سران فساد در عراق"/>
    <meta property="og:description" content="رییس جریان حکمت عراق امروز (یکشنبه) بار دیگر خواستار معرفی عاملان کشتار تظاهرکنندگان و نیروهای امنیتی و نیز ارجاع آنها به دستگاه قضایی شد."/>
  </head>
  <body>
    <article>
      <h1>تاکید مجدد حکیم بر محاکمه سران فساد در عراق</h1>
      <address><time datetime="2019-11-24T09:15:47+00:00">24 Nov 2019, 09:15</time> by <a rel="author">سپیده حسینی</a></address>
      <p>رییس جریان حکمت عراق امروز (یکشنبه) بار دیگر خواستار معرفی عاملان کشتار تظاهرکنندگان و نیروهای امنیتی و نیز ارجاع آنها به دستگاه قضایی شد.</p>
      <p>به گزارش ایسنا، به نقل از سایت شبکه تلویزیونی سومریه نیوز عراق، عمار حکیم، رییس جریان ملی حکمت عراق با انتشار بیانیه‌ای ضمن تاکید بر لزوم تسریع در شناسایی و محاکمه سران فساد در عراق و محاکمه علنی آنها، بار دیگر خواستار افشای نام عاملان کشتارها در این کشور چه در حق تظاهرکنندگان و چه نیروهای امنیتی و ارجاع آنها به دستگاه قضایی شد.</p>
      <p>عمار حکیم اظهار کرد: با رهبران تمامی اتحادیه‌ها و سندیکاها در عراق دیدار کردم و در جریان نقطه‌نظرات ارزشمند آنها قرار گرفتم.</p>
      <p>رییس جریان حکمت عراق در این دیدار بار دیگر حمایت خود را از خواسته‌های به حق تظاهر کنندگان اعلام و بر لزوم تلاش برای تحقق آنها براساس مهلت زمانی تعیین شده تاکید کرد.</p>
      <p>عمار حکیم با تاکید بر اهمیت بررسی و تدوین قوانینی برای برقراری عدالت اجتماعی، گفت: خواسته‌های تظاهرکنندگان باید مطابق با اولویت‌ها، جدول بندی شود.</p>
      <p>وی افزود: جریان ملی حکمت نقش بزرگی را در فراهم کردن بستر مناسب برای تدوین قوانینی در راستای خواسته‌های مردم ایفا کرد و در مسیر تحقق آنها هرگز با سایر گروه‌های سیاسی همکاری نخواهد کرد.</p>
      <p>وی تاکید کرد: از نکات مثبت این تظاهرات ایجاد انگیزه برای نسل جوان بود به شکلی که آنها با آگاهی بالایی از یک مساله حمایت کردند.</p>
      <p>انتهای پیام  </p>
    </article>
  </body>
</html>