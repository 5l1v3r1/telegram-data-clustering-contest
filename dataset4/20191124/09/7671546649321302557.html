<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914930"/>
    <meta property="og:site_name" content="Dnevnik"/>
    <meta property="article:published_time" content="2019-11-24T09:51:00+00:00"/>
    <meta property="og:title" content="Arizona končala zmagovalni niz Los Angelesa"/>
    <meta property="og:description" content="Hokejisti Los Angeles Kings, ki jih kot kapetan vodi Anže Kopitar, so v ligi NHL v domačem Staples Centru gostili Arizona Coyotes. S 3:2 so bili boljši gosti in končali niz petih zaporednih zmag kraljev na domačem ledu. Strelec odločilnega gola za zmago je bil Lawson Crouse, ki pa je moral še pred koncem tekme z ledu zaradi grdega padca."/>
  </head>
  <body>
    <article>
      <h1>Arizona končala zmagovalni niz Los Angelesa</h1>
      <address><time datetime="2019-11-24T09:51:00+00:00">24 Nov 2019, 09:51</time> by <a rel="author">STA</a></address>
      <p>
        <b>Hokejisti Los Angeles Kings, ki jih kot kapetan vodi Anže Kopitar, so v ligi NHL v domačem Staples Centru gostili Arizona Coyotes. S 3:2 so bili boljši gosti in končali niz petih zaporednih zmag kraljev na domačem ledu. Strelec odločilnega gola za zmago je bil Lawson Crouse, ki pa je moral še pred koncem tekme z ledu zaradi grdega padca.</b>
      </p>
      <p>Za kojote, ki so zmagali na petih od zadnjih sedmih tekem, vključno s ponedeljkovo domačo zmago nad kralji s 3:0, sta zadela še <b>Phil Kessel</b> in<b> Christian Fischer</b>, blestel je zlasti vratar <b>Antti Raanta</b>, ki je zbral 43 obramb.</p>
      <p>Prvi mož kraljev pa je bil Kopitar, to sezono vodilni po točkah (24) v svoji ekipi, ki je v drugi tretjini po podajah <b>Drewa Doughtyja</b> in <b>Adriana Kempa</b> z igralcem več zadel za izenačenje na 1:1.</p>
      <p>To je bil že deveti gol Hrušičana to sezono, skupno pa je dosegel točko na osmih od devetih zadnjih tekem in vsaj točko na 17 od 23 tekem Los Angelesa to sezono.</p>
      <p>Zadetek za kralje je prispeval tudi <b>Nikolaj Prohorkin</b>. Domači vratar<b> Jonathan Quick</b> je zaustavil 16 strelov. »Ko proti kojotom zaostajaš z 0:1, se je težko vrniti. Tekmo je odločil njihov dober start v dvoboj, medtem ko smo mi zaspali in se prepozno vključili v igro,« je po tekmi dejal domači hokejist <b>Blake Lizette</b>.</p>
      <p>Naslednja tekma kralje čaka v ponedeljek, ko bodo na domačem ledu gostili kalifornijske tekmece San Jose Sharks.</p>
      <blockquote><b>Izidi:<br/></b>Los Angeles Kings - Arizona Coyotes 2:3<br/>(Anže Kopitar: 1 gol za LA)<br/>Washington Capitals - Vancouver Canucks 1:2 (kazenski streli)<br/>Philadelphia Flyers - Calgary Flames 2:3 (kazenski streli)<br/>Colorado Avalanche - Toronto Maple Leafs 3:5<br/>Winnipeg Jets - Columbus Blue Jackets 4:3<br/>Boston Bruins - Minnesota Wild 5:4 (podaljšek)<br/>Montreal Canadiens - New York Rangers 5:6<br/>Tampa Bay Lightning - Anaheim Ducks 6:2<br/>New Jersey Devils - Detroit Red Wings 5:1<br/>Carolina Hurricanes - Florida Panthers 4:2<br/>St. Louis Blues - Nashville Predators 2:4<br/>Dallas Stars - Chicago Blackhawks 2:1 (kazenski streli)<br/>Vegas Golden Knights - Edmonton Oilers 2:4<br/>San Jose Sharks - New York Islanders 2:1 (podaljšek)</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042912703/sport/hokej-na-ledu/hokejisti-z-najvec-dosezenimi-tockami-v-nhl"/>
        <a href="https://www.dnevnik.si/1042910967/sport/hokej-na-ledu/kralji-izgubili-proti-vegasu-kopitar-podal-ob-drugem-golu"/>
      </related>
    </article>
  </body>
</html>