<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/arets-julkalender-panik-i-tomteverkstan-sprudlar-av-julmagi"/>
    <meta property="og:site_name" content="MovieZine"/>
    <meta property="article:published_time" content="2019-11-24T09:00:15+00:00"/>
    <meta property="og:title" content="Årets julkalender &quot;Panik i tomteverkstan&quot; sprudlar av julmagi"/>
    <meta property="og:description" content="Jultomtar, julbockar och livscoacher. Årets julkalender &quot;Panik i tomteverkstan&quot; ger svenska folket precis vad de vill ha."/>
  </head>
  <body>
    <article>
      <h1>Årets julkalender "Panik i tomteverkstan" sprudlar av julmagi</h1>
      <address><time datetime="2019-11-24T09:00:15+00:00">24 Nov 2019, 09:00</time> by <a rel="author">EliSophie Andrée</a></address>
      <p>
        <b>Jultomtar, julbockar och livscoacher. Årets julkalender "Panik i tomteverkstan" ger svenska folket precis vad de vill ha.</b>
      </p>
      <p>SVT fick svidande kritik år 2014 för julkalendern "Piratskattens hemlighet" då tittarna ansåg den inte vara tillräckligt julig. Men, julkalendrarna som kommit efter har haft tomtar och snö så det räcker och blir över. Årets julkalender <a href="https://www.moviezine.se/series/panik-i-tomteverkstan">"Panik i tomteverkstan"</a> är inget undantag.</p>
      <p>Vi har sett hela årets julkalender, en färgsprakande konfettibomb som lär älskas av alla generationer.</p>
      <figure>
        <img src="https://mz-prod.s3.amazonaws.com/uploads/photo/file/361526/large_4f9392a797009ab448a27a91db5b7c60-SVT-JULKALENDERNPANIKITOMTEVE-2019-E00-38c1.jpg"/>
      </figure>
      <h3>
        <b>Utbränd eller brända pepparkakor?</b>
      </h3>
      <p>I "Panik i tomteverkstan" möter vi Tomten, träffsäkert spelad av en skäggig Per Andersson som har blivit utbränd. Tomten orkar inte ens gå upp ur sängen och hans tomtefamilj står rådvilla. Tomten blir dessutom konstant påmind om att ingen tror på honom längre och ute i verkliga världen finns "Julens ovänner" som hatar julen. Men samtidigt lurar även en ondskefull julbock, som bara väntar på sin hämnd.</p>
      <p>Tomtens barn Julle och Julina bestämmer sig för att hjälpa sin Tomtefar och åker till den verkliga världen i jakt på en lösning och möter där, en livscoach vid namn Danielle Lama.</p>
      <figure>
        <img src="https://mz-prod.s3.amazonaws.com/uploads/photo/file/361528/large_4f9392a797009ab448a27a91db5b7c60-SVT-JULKALENDERNPANIKITOMTEVE-2019-E00-d905.jpg"/>
      </figure>
      <h3>
        <b>Julstämning på topp </b>
      </h3>
      <p>Vändningarna är många i årets julkalender och ett roligt, fyndigt manus sätter en extra fin touch på det hela. Produktionsdesignen på Tomtevärlden och Tomtehuset är exceptionellt bra och bidrar till en klassisk julstämning. Framförallt så är det duktiga barnskådisar med glimten i ögat som enkelt svänger sig med de gamla skådespelarrävarna, vilket lyfter julkalendern i stort.</p>
      <p>Bakgrunden till grundberättelsen är väl genomtänkt där vi får höra talas om "ljusets lykta" och vikten av att tro på tomten, någonting som alla barn, men även vuxna, kan relatera till. Extra imponerad blir jag av de alldeles fantastiska miljöerna som blandas med ett snötäckt Stockholm. Det är en perfekt maginivå som behandlas genom avsnittens gång, men mitt hjärta bultar lite extra för den sure Snögubben och sidospåret kring att nissarna ska ha bra arbetsvillkor i leksaksverkstan.</p>
      <p>Årets julkalender avslutas däremot med ett fantastiskt, om än förutsägbart slut på julsagan.</p>
      <figure>
        <img src="https://mz-prod.s3.amazonaws.com/uploads/photo/file/361527/4f9392a797009ab448a27a91db5b7c60-SVT-JULKALENDERNPANIKITOMTEVE-2019-E00-0376.jpg"/>
      </figure>
      <h3>
        <b>Stjärnspäckad ensemble </b>
      </h3>
      <p>Förutom Per Andersson är det en ensemble som lyser upp rutan tillsammans likt aftonstjärnan under julnatten. Det är bland annat Pernilla Wahlgren i rollen som, något överspelad, Tomtemor och bland tomterådet finns Suzanne Reuter och Helge Skoog. Leif Andrée gör rollen som en talande snögubbe som styr och ställer i leksaksverkstaden. Extra bra är Suzanne Reuter som stjäl varje scen som hon är med i.</p>
      <p>Markoolio gör även ett litet inhopp som en "meckarnisse". Med komisk tajming lär han bygga upp sin fan-skara ytterligare efter årets julkalender.</p>
      <figure>
        <iframe src="https://www.youtube.com/embed/GKsh2woU30A" width="640" height="360" data-service="Youtube" scrolling="no"/>
      </figure>
      <p>
        <i>Årets julkalender "Panik i tomteverkstan" sänds på SVT den 1 december till den 24 december. </i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/trailerpremiar-panik-i-tomteverkstan-ar-arets-julkalender"/>
      </related>
    </article>
  </body>
</html>