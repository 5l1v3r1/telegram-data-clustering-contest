<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/entertainment/news/594201/%E0%A6%8F%E0%A6%A8%E0%A7%8D%E0%A6%A1%E0%A7%8D%E0%A6%B0%E0%A7%81-%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%87%E0%A6%B0-%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE%E0%A7%9F-%E0%A6%85%E0%A6%A8%E0%A6%B2%E0%A6%BE%E0%A6%87%E0%A6%A8%E0%A7%87-%E0%A6%9A%E0%A6%B2%E0%A6%9B%E0%A7%87-%E0%A6%AB%E0%A6%BE%E0%A6%A8%E0%A7%8D%E0%A6%A1%E0%A6%BF%E0%A6%82"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T09:15:00+00:00"/>
    <meta property="og:title" content="এন্ড্রু কিশোরের চিকিৎসা অর্থ জোগাতে অনলাইনে চলছে ফান্ডিং"/>
    <meta property="og:description" content="ক্যানসার আক্রান্ত বরেণ্য কণ্ঠশিল্পী এন্ড্রু কিশোরের চিকিৎসার জন্য প্রয়োজন দুই কোটিও বেশি টাকা। এত ব্যয় সামাল দিতে অনলাইনে ফান্ডিংয়ের আবেদন করেছেন তার স্ত্রী লিপিকা এন্ড্রু।&amp;lsquo;গো ফান্ড মি&amp;rsquo; নামের ওয়েবসাইটে এটি করা হয়েছে। সেখানে তিনি জানান, শিল্পীর শরীরে ক্যানসারের অস্তিত্ব পাওয়া..."/>
  </head>
  <body>
    <article>
      <h1>এন্ড্রু কিশোরের চিকিৎসা অর্থ জোগাতে অনলাইনে চলছে ফান্ডিং</h1>
      <address><time datetime="2019-11-24T09:15:00+00:00">24 Nov 2019, 09:15</time> by <a rel="author">বিনোদন রিপোর্ট</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/24/2c468900afd7c94468142e518d8adb51-5dda4ab73fab1.jpg"/>
        <figcaption>চিকিৎসাধীন এন্ড্রু কিশোর</figcaption>
      </figure>
      <p><b>ক্যানসার আক্রান্ত বরেণ্য কণ্ঠশিল্পী এন্ড্রু কিশোরের চিকিৎসার জন্য প্রয়োজন দুই কোটিরও বেশি টাকা। এত ব্যয় সামাল দিতে অনলাইনে ফান্ডিংয়ের আবেদন করেছেন তার স্ত্রী লিপিকা এন্ড্রু।</b><br/><a href="https://www.gofundme.com/f/andrew-kishore?utm_source=messenger&amp;utm_medium=chat&amp;utm_campaign=p_cp%20share-sheet&amp;fbclid=IwAR2HUrKDQp28Lq0Ig-5px8XsK-BHYluC6MGfhnxSQ25EP4q6BCVKd6oH1_w"><i>‘গো ফান্ড মি’</i></a> নামের ওয়েবসাইটে এটি করা হয়েছে। সেখানে তিনি জানান, শিল্পীর শরীরে ক্যানসারের অস্তিত্ব পাওয়া গেছে। অত্যন্ত ব্যয়বহুল এবং দীর্ঘকালীন এ চিকিৎসার তেমন কোনও পূর্ব প্রস্তুতি না নিয়ে গেলেও ডাক্তারদের পরামর্শে দ্রুত তার চিকিৎসা শুরু হয়। বর্তমানে তিনি সিঙ্গাপুর জেনারেল হাসপাতালে ডাক্তার লিমসুন থাইয়ের তত্ত্বাবধানে চিকিৎসাধীন আছেন।</p>
      <p>বিষয়টি নিশ্চিত করেছেন এন্ড্রু কিশোরের পরিবার। জানা যায়, হাসপাতালের চিকিৎসা বোর্ডের কাগজপত্র নিয়ে সিঙ্গাপুর প্রবাসী বাংলাদেশিরা এই অনলাইন ফান্ডিংটির পেজ খুলেছেন। এন্ড্রু কিশোরও জানান, একপ্রকার বাধ্য হয়ে এটি খুলতে হয়েছে। </p>
      <p>এদিকে শিল্পীর শিষ্য মোমিন বিশ্বাস বলেন, ‌‘গত ৯ সেপ্টেম্বর তিনি (এন্ড্রু কিশোর), তার স্ত্রী (লিপিকা এন্ড্রু) এবং সংগীতশিল্পী জাহাঙ্গীর সাঈদ সিঙ্গাপুরে যান। ১০ সেপ্টেম্বর থেকে ১৭ সেপ্টেম্বর পর্যন্ত বিভিন্ন পরীক্ষা নিরীক্ষা শেষে ১৮ সেপ্টেম্বর তার বায়োপসি রিপোর্ট পাওয়া যায় এবং তার শরীরে ক্যানসারের অস্তিত্ব পাওয়া যায়। এ পর্যন্ত তার ৩টি সাইকেলে ১২টি কেমোথেরাপি সম্পন্ন হয়েছে। আর আগামী ২৬ নভেম্বর থেকে কেমোথেরাপির পরবর্তী সাইকেল শুরু হবে এবং আরও ৩টি সাইকেলে আরও ১২টি কেমোথেরাপি সম্পন্ন করা হবে বলে সেখানকার ডাক্তাররা জানিয়েছেন। তার এ চিকিৎসা আরও দুই কোটি ১০ লাখ প্রয়োজন। যা তিন মাস চলবে বলেও ডাক্তাররা জানান।’</p>
      <p>জানা গেছে, এন্ড্রু কিশোরকে যে কেমোথেরাপি দেওয়া হচ্ছে তার প্রতিটির মূল্য প্রায় ৯ লাখ টাকা। এরই মধ্যে গুণী এই শিল্পীর চিকিৎসায় তার পরিবার কোটি টাকারও বেশি খরচ করে ফেলেছেন। প্রয়োজন আরও অনেক টাকার।</p>
      <p>এদিকে, সিঙ্গাপুরে যাওয়ার আগে গত ৮ সেপ্টেম্বর প্রধানমন্ত্রী শেখ হাসিনা গণভবনে এন্ড্রু কিশোরকে আমন্ত্রণ জানান। এ সময় তিনি এন্ড্রু কিশোরের শারীরিক সমস্যার খোঁজ খবর নেন এবং তার চিকিৎসার জন্য ১০ লাখ টাকার চেক তুলে দেন। এছাড়াও একটি বেসরকারি চ্যানেলের কর্তৃপক্ষ তার চিকিৎসায় সহায়তায় আরও ১০ লাখ টাকা প্রদান করেছে।</p>
      <footer>/এম/</footer>
    </article>
  </body>
</html>