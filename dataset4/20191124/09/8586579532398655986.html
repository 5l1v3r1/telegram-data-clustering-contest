<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kamu-denetciligi-islevsiz-kaldi-257683h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T09:15:00+00:00"/>
    <meta property="og:title" content="Kamu denetçiliği işlevsiz kaldı!"/>
    <meta property="og:description" content="Kamu Denetçiliği Kurumu’nun verdiği tavsiye kararlarına kamu kurumlarının uymadığı ortaya çıktı. Kurumun 2019 yılında verdiği 226 kararına 89 kurumun uymadığı belirtilirken, kararlara en fazla SGK’nın uymadığı öğrenildi."/>
  </head>
  <body>
    <article>
      <h1>Kamu denetçiliği işlevsiz kaldı!</h1>
      <address><time datetime="2019-11-24T09:15:00+00:00">24 Nov 2019, 09:15</time> by <a rel="author">Yeni Çağ Gazetesi</a></address>
      <p>
        <b>Kamu Denetçiliği Kurumu’nun verdiği tavsiye kararlarına kamu kurumlarının uymadığı ortaya çıktı. Kurumun 2019 yılında verdiği 226 kararına 89 kurumun uymadığı belirtilirken, kararlara en fazla SGK’nın uymadığı öğrenildi.</b>
      </p>
      <p>TBMM’ye bağlı olarak kurulan Kamu Denetçiliği Kurumu’nun 2019 yılında verdiği 226 tavsiye kararına 89 kamu kurumunun uymadığı ortaya çıktı. Tavsiye kararlarına en fazla SGK’nın uymadığı belirtilirken, Kamu Denetçiliği Kurumu’nun işlevsiz hale geldiği eleştirileri yapılıyor.</p>
      <p>Türkiye Büyük Millet Meclisi’ne (TBMM) bağlı olarak kurulan Kamu Denetçiliği Kurumu’nun (KDK) 2019 yılında 226 kararına 89 kamu kurumunun uymadığı ortaya çıktı. KDK’nin 29 kararına uymayan Sosyal Güvenlik Kurumu (SGK), karara uymayan kurumlar arasında birinci sırada yer alırken, bu kurumlar arasında TBMM’nin de bulunması dikkati çekti. Konuyu Meclis gündemine taşıyan CHP Grup Başkanvekili Özgür Özel, “Tavsiye kararlarına uymayan kurumlar arasında TBMM’nin de bulunmasını kabul edilemez buluyoruz. TBMM’ye bağlı olarak kurulan bir kurumun işlevsel hale gelmesi, verdiği tavsiye kararlarına uyumla doğru orantılıdır” diye konuştu.<br/><br/>76 BİN 715 BAŞVURU</p>
      <p>CHP’li Özel’in TBMM Başkanı Mustafa Şentop’un yanıtlaması istemiyle KDK’ye ilişkin soru önergesini, Kamu Başdenetçisi Şeref Malkoç’un bilgi notuyla TBMM Başkanvekili Süreyya Sadi Bilgiç yanıtladı. Malkoç, 2013 yılından bugüne kadar kuruma toplam 76 bin 715 adet başvuru yapıldığını belirtirken, başvuru sayısının 2019 yılının ilk 10 ayında 17 bin 148 olduğunu açıkladı. Malkoç’un verdiği bilgilere göre, 2019 yılında kurumun sonuçlandırdığı 18 bin 308 şikayet başvurusunun 6 bin 40’ında incelenemezlik kararı verilirken, 153’ü geçersiz sayıldı. Malkoç, kurumun tavsiye kararlarına uyumun 2017 yılından bu yana arttığını, 2019 yılında tavsiye kararlarına uyumun yüzde 76’ya yükseldiğini açıkladı.</p>
      <p>EN ÇOK SGK UYMUYOR</p>
      <p>Malkoç’un verdiği bilgilere göre 2019 yılında SGK Başkanlığı, kurumun 29 kararına uymadı. Kurum kararlarına en fazla uymayan kamu kurumları 22 ile Sağlık Bakanlığı, 15 ile Adalet Bakanlığı, 11 ile Milli Eğitim Bakanlığı, 8 ile Gençlik ve Spor Bakanlığı olarak sıralandı. KDK tavsiye kararlarına uymayan kamu kurumları arasında TBMM’nin de bulunması ise dikkati çekti. Verilen bilgilere göre Orman Genel Müdürlüğü ve TÜBİTAK ise KDK’den kendisine gönderilen tavsiye kararlarının hiçbirine uymadı.<br/><br/>KDK’YE İTİBAR KAZANDIRMAYA HAZIRIZ</p>
      <p>Malkoç, “Ombudsmanlık kurumu tüm dünyada yumuşak güç olarak faaliyette bulunmakta olup kararları tavsiye niteliğindedir. Ancak ombudsmanlık kurumlarının kamu vicdanını temsil etmesi, bir hak arama, insan hakları ve adalet kurumu olması sebebiyle hukuk devleti ilkesinin yerine getirilmesinde bir mihenk taşıdır” ifadesini kullandı.<br/>Duruma tepki gösteren CHP’li Özel, Meclis’in bile KDK kararlarını uymadığını belirterek, “2018/9894 sayılı şikayette başvurucuyu haklı görerek, TBMM Genel Sekreterliği’ne bir tavsiye kararı verilmiş ama TBMM tarafından bu karar uygulanmamıştır. Bu, KDK’nin itibarını ve işlevini sarsmıştır. KDK’nin daha işlevli hale gelmesi, milletvekillerinin ve Meclis’in sorumluluğundadır. Meclise ve KDK’ye itibar kazandırılması noktasında biz CHP olarak elimizden geleni yapmaya hazırız” ifadesini kullandı.</p>
    </article>
  </body>
</html>