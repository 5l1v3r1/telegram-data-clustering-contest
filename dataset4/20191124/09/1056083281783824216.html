<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301467/%D8%A8%D9%88%D8%AF%D8%AC%D9%87-99-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D8%B1%D8%A7%D8%B3%D8%A7%D8%B3-%D8%A8%D8%B1%D9%86%D8%A7%D9%85%D9%87-%D8%B3%D9%88%D9%85-%D8%AA%D9%88%D8%B3%D8%B9%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:12:52+00:00"/>
    <meta property="og:title" content="بودجه 99 شهرداری براساس برنامه سوم توسعه"/>
    <meta property="og:description" content="عضو کمیسیون برنامه و بودجه شورای شهر تهران عنوان کرد که بودجه سال 99 شهرداری تهران با تاکید بر برنامه سوم توسعه تدوین خواهد شد."/>
  </head>
  <body>
    <article>
      <h1>بودجه 99 شهرداری براساس برنامه سوم توسعه</h1>
      <address><time datetime="2019-11-24T09:12:52+00:00">24 Nov 2019, 09:12</time> by <a rel="author">مژگان انصاری</a></address>
      <p>عضو کمیسیون برنامه و بودجه شورای شهر تهران عنوان کرد که بودجه سال 99 شهرداری تهران با تاکید بر برنامه سوم توسعه تدوین خواهد شد.</p>
      <p><b>به گزارش ایسنا، </b>صبح امروز بررسی طرح سیاست‌های اجرایی و الزامات تدوین لایحه بودجه 99 در شورای شهر بررسی شد و بهاره آروین در توضیح این طرح گفت: یک فوریت این طرح دو هفته پیش به تصویب رسید و از آن زمان تاکنون این طرح در کمیسیون‌های  تخصصی مورد بررسی قرار گرفته است.</p>
      <p>وی با بیان این که بخشی از پیشنهادات ارسال شده به کمیسیون در متن طرح اعمال شده تصریح کرد: بخش عمده این الزامات و سیاست‌ها مشابه سال‌های گذشته است؛ اما برای اولین بار به موضوعاتی همچون کسب درآمدهای پایدار، کاهش هزینه‌ها، صرفه جویی و موارد دیگر تاکید شده و هر چند که در سال‌های گذشته نیز این مسائل وجود داشت اما امسال بیشتر تکرار شده است.</p>
      <p>آروین با بیان این که امسال در بودجه 99 به طور ویژه به مسائلی همچون تحقق انضباط مالی، استفاده از سرمایه گذار در تامین منابع پرژوه‌ها و تحقق محله محوری تاکید شده است، گفت: بودجه سال 99 شهرداری مطابق با برنامه سوم توسعه شهری نوشته خواهد شد.</p>
      <p>وی با بیان این که در سال 99 به طور خاص تر در ساختار لایحه بودجه، بودجه سرمایه گذاری به طور جداگانه دیده شده است، ادامه داد: تلاش شده افزایش منابع درآمدی، ارائه کدهای جدید درآمدی و اقداماتی برای افزایش کیفیت زیست روزمره شهروندان در سطح محله در این لایحه گنجانده شده و همچنین فعال کردن ظرفیت شورایاران نیز در لایحه بودجه مورد تاکید قرار گرفته است.</p>
      <p>وی با بیان این که شفافیت بخشی به وضعیت دیون و بدهی و همچنین انضباط مالی در جهت کاهش هزینه‌ها نیز مورد تاکید قرار گرفته است تصریح کرد: همچنین بخش اصلاح ساختار همچون سال گذشته در بودجه سال آینده شهرداری نیز مورد توجه است.</p>
      <p>به گزارش ایسنا، در نهایت کلیات طرح سیاست‌های اجرایی و الزامات تدوین لایحه بودجه سال 99 به شهرداری تهران با ارائه چند پیشنهاد به تصویب رسید.</p>
      <p>انتهای پیام</p>
    </article>
  </body>
</html>