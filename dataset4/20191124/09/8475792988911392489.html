<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasternorrland/besked-till-maskinagarna-pa-mandag-kommer-pengarna"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T09:53:13+00:00"/>
    <meta property="og:title" content="Besked till maskinägarna – ”På måndag kommer pengarna”"/>
    <meta property="og:description" content="Efter att bråket eskalerat under veckor kommer nu beskedet till underentreprenörerna vid vindkraftparken i Viksjö. Deras pengar ska betalas ut under måndagen."/>
  </head>
  <body>
    <article>
      <h1>Besked till maskinägarna – ”På måndag kommer pengarna”</h1>
      <address><time datetime="2019-11-24T09:53:13+00:00">24 Nov 2019, 09:53</time> by <a rel="author">Rolf Lunneborg</a></address>
      <p>
        <b>Efter att bråket eskalerat under veckor kommer nu beskedet till underentreprenörerna vid vindkraftparken i Viksjö. Deras pengar ska betalas ut under måndagen.</b>
      </p>
      <p>Samtidigt är många skeptiska till att utbetalningarna kommer att ske. En underentreprenör säger till SVT Västernorrland att de inte vågar ta ut någon glädje i förskott.</p>
      <p>– När jag ser pengarna på kontot kan jag pusta ut, men det har varit så många turer i detta att jag är orolig att det inte kommer att hända, säger han.</p>
      <h3>Inte bekräftat</h3>
      <p>SVT har inte heller kunnat få löftet officiellt bekräftat. I torsdags satt totalentreprenören Nordex i ett krismöte med sina huvudentreprenörer efter att bråket i Viksjö nått media och att underentreprenörerna hotat med strejk, och hot om att blockera vindkraftbygget på Hästkullen med sina maskiner. Efter mötet blir SVT kontaktade av fler underentreprenörer, men även av huvudentreprenören Active Works som säger att pengarna nu ska betalas ut. Uppgiften lämnas dock av personer som inte vill ”skylta” med sina namn. De vill vara anonyma.</p>
      <h3>Många är rädda</h3>
      <p>Just detta förhållande har präglat de dagar som SVT följt konflikten mellan entreprenörerna vid vindkraftparken i Viksjö. Många ringer. Många skickar mail och lämnar uppgifter men med förbehållet att få källskydd. I flera fall har man berättat om en rädsla att bli utsatta för olika former av repressalier.</p>
    </article>
  </body>
</html>