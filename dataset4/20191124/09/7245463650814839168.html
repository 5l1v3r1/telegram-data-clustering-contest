<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58768/cyberpunk-2077-monetyzacja-w-multiplayerze-bedzie-rozsadna--gra-weszla-w-ostatnia-faze-produkcji-wideo.html"/>
    <meta property="og:site_name" content="CD-Action"/>
    <meta property="article:published_time" content="2019-11-24T09:52:00+00:00"/>
    <meta property="og:title" content="Cyberpunk 2077: Monetyzacja w multiplayerze będzie „rozsądna” ; gra weszła w ostatnią fazę produkcji [WIDEO]"/>
    <meta property="og:description" content="Oprócz tego twórcy przyznają, że nie widzą w nowym Half-Lifie żadnego zagrożenia."/>
  </head>
  <body>
    <article>
      <h1>Cyberpunk 2077: Monetyzacja w multiplayerze będzie „rozsądna” ; gra weszła w ostatnią fazę produkcji [WIDEO]</h1>
      <address><time datetime="2019-11-24T09:52:00+00:00">24 Nov 2019, 09:52</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Oprócz tego twórcy przyznają, że nie widzą w nowym Half-Lifie żadnego zagrożenia.</p>
      <p>Nawet najwięksi sceptycy nie mogą zaprzeczyć, że nowa gra CD Projekt Red jest jednym z bardziej oczekiwanych (a według <a href="https://www.cdaction.pl/news-58692/golden-joystick-awards-2019-oto-tegoroczni-zwyciezcy-.html"><b>wyników Golden Joystick Awards 2019</b></a>, nawet najbardziej) tytułów 2020. Warszawskie studio trzecim Wiedźminem zdobyło serca graczy na całym świecie i nie ma co się dziwić oczekiwaniom, jakie ma co do niego cała branża.</p>
      <p>Zresztą rosną one z miesiąca na miesiąc. Jeżeli <a href="https://www.cdaction.pl/news-57859/cyberpunk-2077-nowy-gameplay-zaprezentowany-wideo.html"><b>niedawny zwiastun</b></a> wzbudził mieszane uczucia (tzn. pozytywne, ale nie tak, jak chcieliby niektórzy), to już informacje na temat <a href="https://www.cdaction.pl/news-58357/cyberpunk-2077-szef-krakowskiego-studia-dzieli-sie-nowymi-informacjami.html"><b>braku mikrotransakcji</b></a> wzbudziły pewien entuzjazm. Poruszenie wywołała też wieść o <a href="https://www.cdaction.pl/news-57907/cyberpunk-2077-bedzie-multiplayer-ale-dopiero-po-premierze.html"><b>trybie multiplayer</b></a>, który trafi do Cyberpunka po premierze. Niestety, wygląda na to, że poczekamy na niego jeszcze długo. Piotr Nielubowicz, dyrektor finansowy firmy, podczas konferencji prasowej odpowiedział na kilka pytań dotyczących gry. Kiedy poruszono temat prognozowanych kosztów spółki, odpowiedział:</p>
      <blockquote>To, co widać w bilansie ma źródło głównie w Cyberpunku – dla pojedynczego gracza oraz tego wieloosobowego. Ten drugi jest mniejszym projektem, który dopiero rusza. Mamy też kilka innych projektów na wczesnym etapie rozwoju, ale jak powiedziałem, zdecydowana większość wydatków jest związanych z uniwersum Cyberpunka.</blockquote>
      <p>Podpytywano go także o model biznesowy, jaki firma zamierza przyjąć.</p>
      <blockquote>Jeśli chodzi o monetyzację trybu wieloosobowego Cyberpunka, uważamy, że w tej chwili jest zdecydowanie za wcześnie, aby dzielić się szczegółami lub udzielać jakichkolwiek informacji; projekt znajduje się na stosunkowo wczesnym etapie. Wciąż eksperymentujemy – w końcu to nasza pierwsza gra wieloosobowa. Sprawdzamy różne opcje oraz możliwości i zdecydowanie nie jest to odpowiedni czas, aby deklarować konkretny kierunek. Oczywiście możecie oczekiwać, że nie zmienimy naszej ogólnej polityki dotyczącej „umów z graczami”, więc spodziewam się rozsądnej monetyzacji i – jak zawsze – odpowiedniego stosunku jakości do ceny.</blockquote>
      <p>Miło usłyszeć coś takiego, prawda?</p>
      <p>Przy okazji twórców zapytano, czy nie boją się konkurencji ze strony Valve i dopiero co zapowiedzianego Half-Life'a: Alyx. Podpytywano również o to, czy CD Projekt Red rozważa przenoszenie/tworzenie swoich gier na VR. Michał Nowakowski, odpowiedzialny za politykę sprzedażową i wydawniczą spółki, odpowiedział:</p>
      <blockquote>Oczywiście widzieliśmy ogłoszenie Half-Life VR. Myślę, że była to niespodzianka dla wszystkich, ale być może nie w taki sposób, jaki sugerujesz. VR pozostaje niezwykle wąskim rynkiem – jest bardzo mały. Jedynym powodem, który przychodzi mi do głowy, dla którego Valve zdecydowało się wprowadzić swój tytuł na ten właśnie rynek, jest to, że odpowiadają również za stronę sprzętową i zakładam, że planują – prawdopodobnie kosztuje ich to dużo wysiłku – spróbować poszerzyć tę niszę. Ale jak na razie jest naprawdę bardzo, bardzo – i mógłbym dodać kilka „bardzo” – niewielka. Czy boimy się, patrząc na to z perspektywy rynkowej? Nie, ponieważ jest to zupełnie inna nisza.</blockquote>
      <p>Nowakowski dodał także, że być może nowy Half-Life będzie pierwszym krokiem do uczynienia VR-u czymś większym, ale z pewnością nie stanie się to w przyszłym roku. Kilka słów dorzucił od siebie także Adam Kiciński, prezes zarządu:</p>
      <blockquote>Jeśli chodzi o konwersję naszych poprzednich gier – trudno powiedzieć, ale należy pamiętać, że aby przygotować grę na VR, należy ją projektować z myślą o VR. To po pierwsze, a po drugie – skupiamy się raczej na pracach nad nowymi rzeczami, nie starszymi. Nie zawsze tak jest, w końcu wypuściliśmy właśnie Wiedźmina 3 na Switcha, ale wolimy dostarczać nowe gry, niż pracować nad starymi tytułami.</blockquote>
      <p>CD Projekt Red poinformowało również, że Cyberpunk 2077 wszedł w ostatnią fazę produkcji. Twórcy zajmują się teraz testowaniem gry, marketingiem oraz przygotowaniem jej do wydania w różnych krajach.</p>
      <figure>
        <iframe src="https://www.youtube.com/embed/uQpmNHl0np0" width="615" height="346" data-service="Youtube" scrolling="no"/>
      </figure>
      <p>Singlowy Cyberpunk 2077 trafi na pecety, PS4 i Xboksy One<b> 16 kwietnia 2020</b>.</p>
      <related>
        <h4>Podobne newsy</h4>
        <a href="https://www.cdaction.pl/news-58461/cyberpunk-2077-analityk-bloomberga-przewiduje-ogromna-sprzedaz-gry.html"/>
        <a href="https://www.cdaction.pl/news-58357/cyberpunk-2077-szef-krakowskiego-studia-dzieli-sie-nowymi-informacjami.html"/>
        <a href="https://www.cdaction.pl/news-58293/cyberpunk-2077-na-pga-zobaczymy-gameplay-w-polskiej-wersji-jezykowej.html"/>
        <a href="https://www.cdaction.pl/news-58195/cyberpunk-2077-zebrowski-jako-johnny-silverhand.html"/>
        <a href="https://www.cdaction.pl/news-58124/cyberpunk-2077-w-najblizsza-sobote-dowiemy-sie-wiecej-o-polskim-dubbingu.html"/>
      </related>
    </article>
  </body>
</html>