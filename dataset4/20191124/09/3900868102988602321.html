<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563044/christos-staikoyras-paroches-se-chrima-me-to-koinwniko-merisma-pote-tha-chorigithei-to-epidoma-thermansis"/>
    <meta property="og:site_name" content="NOOZ."/>
    <meta property="article:published_time" content="2019-11-24T09:45:00+00:00"/>
    <meta property="og:title" content="Χρήστος Σταϊκούρας: Παροχές σε χρήμα με το κοινωνικό μέρισμα - Πότε θα χορηγηθεί το επίδομα θέρμανσης"/>
    <meta property="og:description" content="Πότε χορηγείται το επίδομα θέρμανσης και σε ποιούς θα δοθεί το κοινωνικό μέρισμα"/>
  </head>
  <body>
    <article>
      <h1>Χρήστος Σταϊκούρας: Παροχές σε χρήμα με το κοινωνικό μέρισμα - Πότε θα χορηγηθεί το επίδομα θέρμανσης</h1>
      <address>
        <time datetime="2019-11-24T09:45:00+00:00">24 Nov 2019, 09:45</time>
      </address>
      <p>
        <b>Πότε χορηγείται το επίδομα θέρμανσης και σε ποιούς θα δοθεί το κοινωνικό μέρισμα</b>
      </p>
      <p>Διευκρινίσεις για επίδομα θέρμανσης, κοινωνικό μέρισμα, αναδρομικά, ΕΝΦΙΑ, 13η σύνταξη και νέα φορολοταρία έδωσε σήμερα το πρωί ο υπουργός Οικονομικών <b>Χρήστος Σταϊκούρας.</b></p>
      <p>«Τέλος του έτους θα χορηγηθεί το επίδομα θέρμανσης και ανάλογα με τα περιθώρια θα δούμε μήπως δοθεί ένα extra κονδύλι και για τον Ιανουάριο» ανέφερε, μιλώντας το πρωί στην εκπομπή «Τώρα ό,τι συμβαίνει» στο OPEN και στη <b>Φαίη Μαυραγάνη.</b></p>
      <p>Σχετικά με το <b>κοινωνικό  μέρισμα</b> δήλωσε ότι «την εβδομάδα αυτή θα βγει η απόφαση. Θα δοθεί σε συγκεκριμένες ευάλωτες ομάδες, σε χρήμα και στο χέρι και δεν θα είναι μόνιμου χαρακτήρα».</p>
      <p>Σε σχέση με τα <b>αναδρομικά </b>ο κ. Σταϊκούρας ξεκαθάρισε: «Θα τα πληρώσουμε λαμβάνοντας υπόψιν τις δημοσιονομικές προτεραιότητες και το δημοσιονομικό περιθώριο. Όσον αφορά το ύψος των αναδρομικών, αυτό θα το δούμε»</p>
      <p>Οσον αφορά τον <b>ΕΝΦΙΑ </b>τόνισε «ότι για την ώρα τον έχουμε μειώσει μέχρι τώρα 22%. Εχουμε υποσχεθεί προεκλογικά 30%. Εκτιμούμε ότι θα μειώσουμε τον ΕΝΦΙΑ. Τον Μάιο του 2020 θα έχουμε εικόνα για το πόσο θα τον μειώσουμε περαιτέρω».</p>
      <p>Σχετικά με την <b>13η σύνταξη, </b>ανέφερε ότι «θα διατηρηθεί το κονδύλι των 800 εκατομμυρίων για τους συνταξιούχους»</p>
      <p>Στο φορολογικό νομοσχέδιο, ο υπουργός Οικονομικών αποκάλυψε «ότι θα εξαιρούνται από την υποχρέωση των ηλεκτρονικών δαπανών και τα ποσά που καταβάλονται για διατροφή διαζυγίου, αλλά και τις δωρεές προς το Δημόσιο και τα ιδρύματα».</p>
      <p>Ο κ. Σταϊκούρας επιβεβίωσε δημοσίευμα για <b>μαζική παραγραφή οφειλών μέχρι 10 ευρώ στην εφορία, </b>διευκρινίζοντας ότι αφορά 536,000 οφειλέτες.</p>
      <p>Τέλος για την <b>φορολοταρία </b>ο κ. Σταϊκούρας τόνισε «ότι αυτή δεν απέδωσε τα αναμενόμενα. Θα προχωρήσουμε σε μια νέα φορολοταρία,όπου θα δίνουμε παροχές σε είδος, όπως αυτοκίνητα, κάρτες απεριορίστων διαδρομών σε λεωφορεία»</p>
    </article>
  </body>
</html>