<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779183/%DB%B7%DB%B2-%D9%87%D8%B2%D8%A7%D8%B1-%D8%AA%D9%86-%DA%86%D8%BA%D9%86%D8%AF%D8%B1-%D9%82%D9%86%D8%AF-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%AA%D9%88%D9%84%DB%8C%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:04:06+00:00"/>
    <meta property="og:title" content="معاون بهبود تولیدات گیاهی سازمان جهاد کشاورزی کردستان: ۷۲ هزار تن چغندر قند در کردستان تولید می شود"/>
    <meta property="og:description" content="سنندج - معاون بهبود تولیدات گیاهی سازمان جهاد کشاورزی کردستان گفت: پیش‌ بینی می‌شود ۷۲ هزار تن چغندر قند در استان کردستان تولید شود."/>
  </head>
  <body>
    <article>
      <h1>معاون بهبود تولیدات گیاهی سازمان جهاد کشاورزی کردستان: ۷۲ هزار تن چغندر قند در کردستان تولید می شود</h1>
      <address>
        <time datetime="2019-11-24T09:04:06+00:00">24 Nov 2019, 09:04</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از روابط عمومی سازمان جهاد کشاورزی استان کردستان، فرید سپری اظهار داشت: سالانه سطحی بالغ بر یک هزار و ۵۰۰ هکتار از اراضی آبی استان کردستان به کشت چغندر قند اختصاص می‌یابد که قریب به ۹۵ درصد آن در شهرستان سقز و بصورت بهاره کشت می‌شود.</p>
      <p>وی افزود: بیشترین سطح زیر کشت چغندر قند در سال زراعی ۹۷-۹۸ مربوط به شهرستان سقز با ۹۸۸ هکتار است که میانگین عملکرد آن در این شهرستان ۷۰ تن در هکتار است.</p>
      <p>معاون بهبود تولیدات گیاهی سازمان جهاد کشاورزی کردستان ادامه داد: پیش‌بینی می‌شود ۷۲ هزار تن چغندرقند در استان کردستان تولید شود که تا کنون سطحی برابر ۶۷۱ هکتار برداشت و از ‌آن ۳۶ هزار تن چغندر با عیار ۱۷.۵ که رقم بالایی است تولید شده است.</p>
      <p>سپری با بیان اینکه در حال حاضر ۲۰۰ بهره‌بردار از این محصول استراتژیک در استان مشغول فعالیت هستند، یادآور شد: به منظور صرفه‌جویی در مصرف آب و افزایش راندمان آب آبیاری در استان کردستان برای اولین بار در سطحی معادل ۴۵ هکتار چغندر قند بصورت نشایی گشت شد.</p>
      <p>وی بیان کرد: در راستای کشت نشایی چغندر قند پنج میلیون نشا ریشه لخت چغندر قند در هشت خزانه شهرستان‌های سقز و قروه در داخل استان تهیه و در اختیار ۲۰ کشاورز بهره‌بردار قرار گرفت که از این سطح معادل سه هزار و ۱۵۰ تن با میانگین ۷۰ تن در هکتار چغندر تولید شد.</p>
      <p>معاون بهبود تولیدات گیاهی سازمان جهاد کشاورزی کردستان گفت: چغندر قند یکی از محصولات زراعی است که با طول دوره رشدی حدود ۱۸۰ تا ۲۰۰ روز از زمان کاشت بذر تا برداشت محصول، به میزان قابل توجهی آب برای آبیاری نیاز دارد از طرفی همزمانی نیاز به آبیاری در اوایل دوره رشد چغندر قند با اواخر دوره رشد بعضی از غلات همانند گندم و جو در بسیاری از مناطق چغندر کاری کشور اجتناب ناپذیر است و تنها راهکار برای رفع این معضل کشت نشایی چغندر قند است.</p>
      <p>سپری اظهار داشت: روش کشت نشایی چغندر قند به دلیل اینکه بخشی از طول دوره رشد محصول در خزانه و در مساحت بسیار محدودتری نسبت به کشت مستقیم بذر در مزرعه سپری می‌شود و نیاز به آبیاری در این مدت به طور قابل توجهی کاهش می‌یابد، مشکل همزمانی نیاز به آبیاری مزارع غلات و چغندر قند در اول فصل تا حدود زیادی حل و در مصرف آب به طور قابل توجهی صرفه‌جویی می‌شود.</p>
      <p>وی افزود: چغندر قند از کشت‌های دارای نیاز آبی نسبتا بالا است، به همین سبب لزوم انجام کارهای اصولی در راستای بهینه سازی مصرف آب در این بخش احساس شده و در این راستا اقدام به اجرای آبیاری تیپ، استفاده از کشت نشایی، تغییر آرایش کشت از سیستم ۵۰*۵۰ به ۲۵*۵۰، تغذیه متعادل، تخصیص یارانه ۵۰ درصد جهت خرید دستگاه‌های خزانه‌دار پنوماتیک، نشاکار چغندر قند و کارنده‌های دقیق کار در جهت توسعه کشت چغندر قند در استان کردیم.</p>
    </article>
  </body>
</html>