<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623083/%D8%A7%DB%8C%D9%86-%DB%B6-%D8%B9%D8%A7%D9%85%D9%84-%D8%B4%D9%85%D8%A7-%D8%B1%D8%A7-%D8%A7%D9%81%D8%B3%D8%B1%D8%AF%D9%87-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T09:19:00+00:00"/>
    <meta property="og:title" content="این ۶ عامل شما را افسرده می‌کند"/>
    <meta property="og:description" content="دوری گزینی و اجتناب از جمع، الگوی مشترک تقریبا تمام افراد افسرده است. البته عدم لذت بردن از فعالیت‌های معمول روزمره، گرایش به مصرف الکل و غذاهای بی‌خاصیت را نیز می‌توان به این فهرست اضافه کرد."/>
  </head>
  <body>
    <article>
      <h1>این ۶ عامل شما را افسرده می‌کند</h1>
      <address>
        <time datetime="2019-11-24T09:19:00+00:00">24 Nov 2019, 09:19</time>
      </address>
      <p>
        <i>دوری گزینی و اجتناب از جمع، الگوی مشترک تقریبا تمام افراد افسرده است. البته عدم لذت بردن از فعالیت‌های معمول روزمره، گرایش به مصرف الکل و غذاهای بی‌خاصیت را نیز می‌توان به این فهرست اضافه کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علائم ابتلا به افسردگی از فردی به فرد دیگر متفاوت هستند؛ اما نقطه مشترک تمام آنها، بدتر شدن خلق و خوی و تداوم این چرخه معیوب است. با این حال شش مشکل رفتاری افراد افسرده و نحوه کنار آمدن با آنها برای جلوگیری از وخامت افسردگی بیشتر معرفی شده است:</p>
      <p>عدم فعالیت بدنی</p>
      <p>هنگامی که افسرده باشید، بعید است که از یک برنامه ورزشی منسجم و منظم پیروی کنید. این در حالی است که ورزش میتواند درمانی فوق العاده و مفید برای درمان افسردگی باشد و به عنوان یک ضد افسردگی قدرتمند عمل کند و آنهم به خاطر افزایش سطح سروتونین و دوپامین؛ دو ماده شیمیایی که منجر به فروکش کردن علائم افسردگی می‌شوند. شنا، یوگا،‌ ایروبیک و حتی پیاده روی ورزش‌های مفرحی هستند که شما را از دام افسردگی نجات می‌دهند. برای داشتن انگیزه می‌توانید با یکی از دوستان یا آشنایان خود به کلاس‌های ورزشی بروید.</p>
      <figure>
        <img src="https://aftabnews.ir/files/fa/news/1398/9/3/362877_723.jpg"/>
      </figure>
      <p>مصرف قند بالا</p>
      <p>افسردگی معمولا میل به تنقلات و خوراکی‌ های شیرین را بالا می‌برد. مصرف تنقلات شیرین، در کوتاه مدت حس خوبی به افراد می‌دهد، اما کمتر از دو ساعت باعث میشود گلوکز خون به شدت پایین آید. از مصرف زیاد قند دوری کنید. همیشه راه عاقلانه، به اندازه مصرف کردن است.</p>
      <p>دوری از جمع</p>
      <p>این رایج ترین علامت افسردگی است. در واقع انزوای اجتماعی سیر بیماری را وخیم تر می‌کند و در واقع پاسخی است به استرس و درگیری‌های ذهنی فرد افسرده. راه‌حل برون رفت از این معضل، قرارگیری تدریجی در معرض اجتماع و از طریق دوستان و خانواده است. فهرستی از افرادی که قرار است مجددا با آنها ارتباط برقرار کنید را تهیه و برای تماس با آنها برنامه‌ریزی کنید.</p>
      <p>نشخوار فکری</p>
      <p>یک جزء مهم افسردگی است و شامل تفکر بیش از حد در مورد تمام شکست‌ها، از دست‌دادن‌ها و ... می‌شود. نشخوار فکری در واقع یک فرایند سمی است که منجر به استفاده زیاد از عبارت « تقصیر خود من است» توسط فرد افسرده می‌شود. قبل از آنکه افکار منفی بر شما غلبه کند، خود را از دست آنها خلاص کنید. افکار منفی می‌تواند باعث ایجاد توهم شود و رویدادهای عادی را برای افراد غیرقابل تحمل کند. انجام فعالیت‌های مثبت نیز می‌تواند نشخوار فکری را به تاخیر بیندازد.</p>
      <p>گرایش به مصرف الکل</p>
      <p>مصرف و یا سوء مصرف الکل از نشانه های بارز افسردگی است و معمولا سیر آن را وخیمتر می‌کند. الکل می‌تواند منجر به افزایش اضطراب در فرد افسرده شود و اثرات منفی روی سیستم عصبی مرکزی داشته باشد. با پزشک یا درمانگر روانی خود در رابطه با عادات آشامیدن الکل صحبت کنید. معمولا تجویز داروهای ضدافسردگی و ضداضطراب شما را از این عادت دور می‌ کند.</p>
      <p>افکار منفی</p>
      <p>افراد افسرده تصور می‌کنند که حتی با انجام دادن کارهای متفاوت و سعی در بهبود اوضاع فعلی نیز، احساس خوبی به آنها دست نخواهد داد. بنابراین تلاشی هم نمی‌کنند! در این صورت از انجام هرگونه فعالیتی باز می‌مانند. پروراندن افکار منفی دام بزرگی است که باعث تشدید افسردگی و در نتیجه منفعل شدن کامل فرد می‌شود. منتظر روی دادن اتفاقات منفی نباشید. اگر تلاش و کوشش کنید، شانس‌ رسیدن به نتایج مثبت و سازنده را از دست نخواهید داد.</p>
      <p>منبع: webmd/ترجمه از ایرنا</p>
    </article>
  </body>
</html>