<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/jakub-vrana-hokejista-nhl-washington-capitals-goly-sezona-alexander-oveckin_1911240952_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T09:52:00+00:00"/>
    <meta property="og:title" content="Pozici jsem si vydřel a zapadl do týmu, říká druhý nejlepší střelec Capitals Jakub Vrána"/>
    <meta property="og:description" content="Je mu teprve třiadvacet let, ale nastoupil už k dvoustému prvnímu utkání v základní části. V týmu Capitals je aktuálně druhým nejlepším střelcem."/>
  </head>
  <body>
    <article>
      <h1>Pozici jsem si vydřel a zapadl do týmu, říká druhý nejlepší střelec Capitals Jakub Vrána</h1>
      <address><time datetime="2019-11-24T09:52:00+00:00">24 Nov 2019, 09:52</time> by <a rel="author">Pavel Petr, mim</a></address>
      <p>
        <b>Český hokejový útočník Jakub Vrána je v aktuální sezoně druhým nejlepším střelcem Washingtonu. Přestože je mu teprve třiadvacet let, v loňském roce už zvedl nad hlavu i Stanley Cup. Triumf v nejslavnější hokejové lize světa by rád zopakoval a věří, že pozici v týmu si vybudoval tvrdým tréninkem.</b>
      </p>
      <p>Je mu teprve třiadvacet let, ale nastoupil už k dvoustému prvnímu utkání v základní části. A přestože Capitals zápas s Vancouverem po nájezdech prohráli 1:2, český hokejista účastník mistrovství světa v Bratislavě mohl být spokojený.</p>
      <figure>
        <audio src="https://www.irozhlas.cz/sites/default/files/audios/b9dead932fde023888e1ef60f94b85f4.mp3"/>
        <figcaption>Jakub Vrána hovoří o své aktuální formě a atmosféře v týmu Capitals</figcaption>
      </figure>
      <p>Do sítě Canucks to byla pro Vránu letos už jedenáctá trefa a k tomu má na kontě i osm asistencí. Jasný důkaz toho, že sebevědomí mu rozhodně nechybí.</p>
      <p>„Já měl ve Washingtonu sebevědomí vždy. Teď mi ale trenér hodně věří, protože si rozumím s klukama, se kterými už dva, tři roky hraju a na ledě se umíme najít,“ prozradil třiadvacetiletý útočník Radiožurnálu.</p>
      <p>První hokejové krůčky zvládl v pražské Slavii. Později ale za mnohé vděčí trenéru Zbyňku Zavadilovi v pražských Letňanech. Těží také ze zkušeností získaných v juniorském věku ve Švédsku. V dresu Washingtonu je dokáže prodat.</p>
      <h3>Hokeji obětoval všechno</h3>
      <p>„Rok od roku se tu cítím lépe. Pozici jsem si vydřel a zapadl do týmu a tak dostávám více prostoru. Na přesilovky sice zatím moc nechodím, ale snažím se každý zápas přinést energii do týmu. Jsem rád, že se nám daří a že je tu pozitivní nálada.“<br/><br/>Hokeji vlastně všechno obětoval. Věděl a ví, že nic není zadarmo. Zvykl si na tvrdou dřinu.</p>
      <p>„Na každý úspěch s musí každý hráč nadřít. Já jsem si vždycky přidával a ještě to dělám do  a vyplácí se to. Nemůžu se ale uspokojit, musím pořád makat a snažit se střílet, aby to tam padalo,“ naráží na svoji střeleckou produktivitu Vrána.<br/>teď <br/>V dresu Capitals trpělivě čekal na svou šanci. Dočkal se a odměna v roce 2018 byla sladká. Sáhl si na trofej, o které sní snad každý hokejista.</p>
      <p>„Počkal jsem si a vyplatilo se, vyhrál jsem Stanley Cup. Tím to ale nekončí, každý rok je výzva dostat se do play off, což je u nás prioritou a další výzva je Stanley Cup. Podařil se nám dobrý start a chtěli bychom trofej vyhrát znovu.“</p>
      <h3>Ovečkin a pak už Vrána</h3>
      <p>Žádný tlak si ve Washingtonu nepřipouští. Nakonec, je aktuálně druhým nejlepším střelcem týmu po Alexandru Ovečkinovi.</p>
      <p>Bezprostředně po utkání s Vancouverem se mohl stejnou pozicí pochlubit v tu chvíli také ve statistikách českých hokejistů aktuálně působících v NHL. Hned za Davidem Pastrňákem. O ataku obou lídrů ale zatím moc nepřemýšlí.</p>
      <p>„Já dávám góly ve hře pět na pět, ale na přesilovku se nedostanu, tak uvidíme. Jsem hlavně rád, že se nám daří,“ dodal Jakub Vrána k zatím vydařené sezóně v NHL.</p>
      <related>
        <h4>Související články</h4>
        <a href="https://www.irozhlas.cz/sport/hokej/nhl-david-krejci-boston-bruins-filip-chytil-new-york-rangers-vysledky-goly_1911240725_mim"/>
        <a href="https://www.irozhlas.cz/sport/hokej/tomas-satoransky-dominik-kubalik-david-kampf-chicago-hokej-basketbal-nhl-nba_1911231213_jgr"/>
        <a href="https://www.irozhlas.cz/sport/hokej/hokej-nhl-dominik-kubalik-david-kampf-chicago-blackhawks-statistiky-goly_1911221033_mim"/>
      </related>
    </article>
  </body>
</html>