<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779460/%D8%AC%D9%84%D9%88%D9%87-%D9%85%DB%8C%D8%AB%D8%A7%D9%82-%D8%A8%D8%A7-%D9%88%D9%84%D8%A7%DB%8C%D8%AA-%D9%88-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%85%D9%86%DB%8C%D8%AA-%D8%AF%D8%B1-%D9%BE%D8%B1%D8%AF%DB%8C%D8%B3-%D8%A8%D9%87-%D9%86%D9%85%D8%A7%DB%8C%D8%B4-%D8%AF%D8%B1-%D8%A2%D9%85%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:23:38+00:00"/>
    <meta property="og:title" content="صبح امروز؛ جلوه میثاق با ولایت و حمایت از امنیت در پردیس به نمایش در آمد"/>
    <meta property="og:description" content="پردیس- مردم پردیس با حضور در راهپیمایی عظیم، جلوه میثاق با ولایت و حمایت از امنیت را به نمایش در آوردند."/>
  </head>
  <body>
    <article>
      <h1>صبح امروز؛ جلوه میثاق با ولایت و حمایت از امنیت در پردیس به نمایش در آمد</h1>
      <address>
        <time datetime="2019-11-24T09:23:38+00:00">24 Nov 2019, 09:23</time>
      </address>
      <p>به گزارش <a href="https://www.mehrnews.com/">خبرنگار مهر</a>، صبح یکشنبه، شهرستان پردیس یکپارچه غرق در شعار و حمایت از ولایت و انزجار از اغتشاشات بود و مردم این شهرستان از ساعت ۱۰ با حضور در شهر بومهن روبروی مسجد اهل بیت (ع) تجمع را آغاز و بقیه مسیر را تا خیابان کامیون داران به راهپیمایی پرداختند و با حضور در راهپیمایی عظیم، جلوه میثاق با ولایت و حمایت از امنیت را به نمایش در آوردند.</p>
      <p>حجت الاسلام حسین توسلی، امام جمعه پردیس در حاشیه برگزاری این راهپیمایی در گفتگو با <a href="https://www.mehrnews.com/">خبرنگار مهر</a>، اظهار داشت: با توجه به التهابات هفته پیش که در شهرهای کشور و به تبع آن در شهرستان پردیس و رودهن رخ داد خسارات مادی و معنوی زیادی به همه اقشار وارد و به دنبال آن نیز کشور به اختلال و هرج و مرج کشیده شد.</p>
      <p>توسلی در ادامه با بیان اینکه مردم غیور و شهید پرور مثل تمام این ۴۰ سال با بصیرت عمل کردند گفت: مشاهده کردیم که به دنبال فرمایشات رهبر معظم انقلاب به سرعت صفوف مردم از اغتشاشگران جدا شد و مردم مثل همیشه پشت رهبری و ولایت ایستادند و امروز نیز ما در این راهپیمایی می بینیم که مردم به عشق و علاقه حاضر شده اند.</p>
      <p>امام جمعه پردیس با اشاره به اینکه حق اعتراض برای همه وجود دارد افزود: باید به این موضوع آگاه باشیم که اعتراض دارای ارکانی است که باید به خوبی این ارکان را شناخت و با توجه به آنها قدم برداشت، این گونه نیست که عده ای بیایند و آتش افروزی کنند و با جانو مال و آبروی کشور بازی کنند و امنیت را خدشه دار کنند و بروند.</p>
      <p>وی با تاکید بر اینکه باید با همه عوامل بر هم زنندگان نظم و امنیت و اغتشاشگران به جد مقابله کرد و آنان را مجازات نمود بیان داشت: این روا نیست که عده ای به تخریب اموال عمومی و بیت المال پرداختند و امروز مردم بی گناه برای دریافت کوچکترین خدمات مسافت زیادی را طی کنند تا به خدمات دست یابند.</p>
      <figure>
        <img src="https://media.mehrnews.com/d/2019/11/23/4/3301518.jpg"/>
      </figure>
      <p>عبدالعظیم رضایی، فرماندار پردیس نیز در خصوص این راهپیمایی در گفتگو با <a href="https://www.mehrnews.com/">خبرنگار مهر</a>، اظهار داشت: هه تلاش مسئولین در این است که بهترین خدمات را به مردم ارائه کنند چرا که خدمت صادقانه به مردم بزرگترین نعمتی است که می تواند نصیب مسئولین شود و در نا آرامی های اخیر دیدیم که نهایتا مردم به امنیت و اقتدار کشور فکر کردند و دست در دست بیگانگان قرار ندادند.</p>
      <p>فرماندار پردیس با بیان اینکه در این شهرستان تمامی ادارات،‌ نهادهای عمومی و کسبه فعال هستند و هیچ مشکلی مشاهده نمی شود گفت: دیدیم که به بهانه افزایش نرخ بنزین عده‌ای که همیشه گوش به فرمان اربابان خارجی خود هستند دست به از بین بردن و غارت اموال مردم و بیت‌المال زدند که دیدیم با حضور مردم هوشیار با بصیرت بالا و درایت دستگاه‌های امنیتی و انتظامی و نظامی تمامی توطئه‌ها نقش بر آب شد.</p>
      <p>رضایی با اشاره به اینکه راه مردم از آشوب گران جدا است و باید پشت سر رهبری حرکت کنیم افزود: باید همیشه با بصیرت و هوشیار باشیم تا در دام توطئه‌های دشمنان گرفتار نشویم و در همین راستا از مردم شهرستان که با حضور در راهپیمایی و تجدید میثاق با ولایت حضور حماسی خود را نشان دادند تشکر می کنیم.</p>
      <p>گفتنی است که در این حماسه با شکوه که با حضور اقشار مختلف مردم و مسئولین رقم خورد راهپیمایان با سردادن شعار های مرگ بر آمریکا، مرگ بر اسراییل، مرگ بر آشوبگر، مرگ بر ضد ولایت فقیه، توصیه رهبری فقط تولید ملی و این همه لشکر آمده به عشق رهبر آمده از اقدامات خبیثانه آشوبگران اعلام انزجار کردند.</p>
    </article>
  </body>
</html>