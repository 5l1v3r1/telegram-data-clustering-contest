<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/valve-half-life-alyx-vr-h80422.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T09:15:50+00:00"/>
    <meta property="og:title" content="Valve Half Life: Alyx'in Neden Yalnızca VR Olduğunu Açıkladı"/>
    <meta property="og:description" content="Bir Valve geliştiricisi, geçtiğimiz günlerde çıkan Half Life: Alyx'in neden yalnızca VR desteğine sahip olduğunu açıkladı."/>
  </head>
  <body>
    <article>
      <h1>Valve Half Life: Alyx'in Neden Yalnızca VR Olduğunu Açıkladı</h1>
      <h2>Bir Valve geliştiricisi, geçtiğimiz günlerde çıkan Half Life: Alyx'in neden yalnızca VR desteğine sahip olduğunu açıkladı. Geliştirici, oyunun klavye ve farede aynı deneyimi sunamayacağını söyledi.</h2>
      <address><time datetime="2019-11-24T09:15:50+00:00">24 Nov 2019, 09:15</time> by <a rel="author" href="https://www.webtekno.com/yazar/umtklnc" target="_blank">Ümit Kılınç</a></address>
      <p>Geçtiğimiz günlerde bir anda ortalık karışmış, herkes yeni bir Half Life oyununun çıkacağını öğrenmişti. Ancak çıkan Half Life oyunu, serinin beklenen üçüncü oyunu değildi. Oyun, <b>yalnızca VR </b>platformda oynanabilecek <b>Half Life: Alyx</b> idi. Tabii sadece VR desteğinin olduğunu duyanlar da hayli üzülmüştü.</p>
      <p>Half Life: Alyx, daha önce de bahsettiğimiz üzere Half Life 2’nin öncesindeki olayları konu alacak. Ancak ‘<i>Peki arkadaş, daha VR dünya genelinde bu kadar yaygın değilken neden yalnızca VR destekli yapıyorsun?</i>’ sorusu ise birçok kişinin aklında. İşte Valve geliştiricisi <b>Dario Casali</b>, verdiği bir röportajda neden yalnızca VR desteğini seçtiklerini aktardı.</p>
      <figure>
        <img src="https://www.webtekno.com/images/editor/default/0002/31/f17d686035510fa68055c1233edbedd101d3b113.jpeg"/>
      </figure>
      <p>The Game Awards’ın kurucusu Geoff Keighley ile röportaj yapan Casali, oyunun <b>geleneksel kontrollerle oynanmayacak şekilde</b> tasarlandığından ve geliştirildiğinden bahsetti. Bu yüzden de oyunun diğer platformlarda yeterli deneyimi yaratamayacağını düşündüklerini söyledi.</p>
      <p>Dario Casali, Half Life: Alyx’in fare ve klavyeyle oynanabilir bir versiyonunun olmasını istediklerini de belirtti. Ancak oyunun bir <b>VR keşfi</b> olarak başladığını, kumandaları ve kafa bandını kullandıkça ve keşfettikçe klavyeye aktarılamayacak birçok şeyle karşılaştıklarını söyledi.</p>
      <p>Casali, bununla birlikte oyunun tüm elementlerinin 3B dünyada olduğundan ve hepsinin hareket ettiğinden bahsetti. İşte bunu da oyunda şu an yapılabilecek etkileşimlere sahip oyun mekaniğine eklediklerinde, bunun <b>fare ve klavye ile mümkün olamayacağını</b> düşündüğünü de ekledi.</p>
      <figure>
        <img src="https://www.webtekno.com/images/editor/default/0002/31/bd1d29656f4b71b3f915c6f5fc60a5e2fd16009c.jpeg"/>
      </figure>
      <p>Valve geliştiricisi, yalnızca oyundaki kapılarla yapılan etkileşimi bilgisayara taşımak için klavyenin büyük çoğunluğuna tuş atamasının yapılması gerektiğini söyledi. Ayrıca oyunu fare - klavye deneyimine taşımak için oyunun birçok etkileşimden <b>mahrum kalması gerektiğini</b> de açıklamasında aktardı.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/google-stadia-kullanicilari-isinmalardan-sikayetci-h80411.html">Google Stadia Kullanıcıları, Isınmalardan Şikayetçi</a>
      </p>
      <p>Sonuç olarak evet, Half Life’ın yeni oyununun yalnızca VR destekli olması herkesi üzdü. Ancak Dario Casali’nin açıklamalarına bakacak olursak ve bunu fragmanla karşılaştırırsak, kendisinin <b>haklı olduğunu söylemek</b> görevimiz olacaktır. Belki de cidden Half Life: Alyx diğer platformlarda oyunun tadını vermeyecektir.</p>
      <p><b>Kaynak : </b>https://www.dualshockers.com/valve-explains-half-life-alyx-only-vr/</p>
    </article>
  </body>
</html>