<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426427/o-orismos-toy-atsiknoyda-poy-anapse-fwties"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T09:08:40+00:00"/>
    <meta property="og:title" content="Ο ορισμός του Ατσικνούδα που... άναψε φωτιές!"/>
    <meta property="og:description" content="Ένταση με τον ορισμό του διαιτητή Δημήτρη Ατσικνούδα είχε δημιουργηθεί πριν από την αναμέτρηση του Απόλλωνα Καλυθιών με την Αθλητική Ένωση της Κατταβιάς!"/>
  </head>
  <body>
    <article>
      <h1>Ο ορισμός του Ατσικνούδα που... άναψε φωτιές!</h1>
      <h2>Ένταση μέσω ανακοινώσεων προκλήθηκε μια ημέρα πριν από το παιχνίδι του Απόλλωνα Καλυθιών με την ΑΕ Κατταβιάς λόγω του ορισμού του διαιτητή Δημήτρη Ατσικνούδα</h2>
      <address>
        <time datetime="2019-11-24T09:08:40+00:00">24 Nov 2019, 09:08</time>
      </address>
      <p>
        <b>Ένταση με τον ορισμό του διαιτητή Δημήτρη Ατσικνούδα είχε δημιουργηθεί πριν από την αναμέτρηση του Απόλλωνα Καλυθιών με την Αθλητική Ένωση της Κατταβιάς!</b>
      </p>
      <p>Πιο συγκεκριμένα, λίγο πριν από τα μεσάνυκτα της Παρασκευής, ο πρόεδρος του Απόλλωνα Καλυθιών Μιχάλης Κοντός έδωσε στη δημοσιότητα μια ανακοίνωση, μέσω της οποίας εξέφραζε τη μεγάλη του έκπληξη για τον συγκεκριμένο ορισμό.</p>
      <p>Το κείμενο ανέφερε τα ακόλουθα:<br/>"Η ανακοίνωση γίνεται από τον Πρόεδρο της ομάδας καμία σχέση δεν έχουν οι ποδοσφαιριστές, οι προπονητές, οι φίλαθλοι της ομάδας και το συμβούλιο. Με μεγάλη μου έκπληξη είδα σήμερα τον ορισμό του Διαιτητή κ. Ατσικνούδα Δημήτρη στον αυριανό αγώνα της ομάδας με αντίπαλο την Κατταβιά. Πληροφοριακά ο εν λόγω διαιτητής έχει να διαιτητεύσει παιχνίδι της ομάδας μας από την ποδοσφαιρική περίοδο 2015 - 2016, για το πρωτάθλημα της Β’ Κατηγορίας και συγκεκριμένα τον παρακάτω αγώνα, τον οποίο παρακολούθησα στο ΕΑΚ.</p>
      <p>ΑΕ ΚΑΤΤΑΒΙΑΣ – ΑΠΟΛΛΩΝ ΚΑΛΥΘΙΩΝ Ε.Α.Κ. Κυριακή 29/11/15 16:00 ΑΤΣΙΚΝΟΥΔΑΣ Δ.<br/>Από τότε δεν αγωνίσθηκε απέναντί μας διότι, όχι μόνο δεν τα πήγε καλά, αλλά είχε μια πολύ τραγική ημέρα. Αύριο τυγχάνει (τυχαίο) πάλι να μας διαιτητεύει απέναντι στην ίδια ομάδα. Ζητάω από τον Διαιτητή Ατσικνούδα να παίξει 50-50. Ενημερώνω τον φίλαθλο κόσμο των Καλυθιών ότι η ομάδα, ό,τι πόντους έχει πάρει είναι με την αξία της χωρίς καμία εύνοια. Οι διαιτητές οφείλουν να παίζουν 50-50, να μην βλέπουν φιλίες, γνωστούς. Η ομάδα της Λέρου, οι ομάδες της Κω, η ομάδα της Καρπάθου είναι ήρωες που συμμετέχουν στο πρωτάθλημα της Α’ Κατηγορίας και έχουν το δικαίωμα ό,τι τους αξίζει στο γήπεδο να το παίρνουν. Το ίδιο και στην Κω και στην Κάρπαθο, οι διαιτητές να σέβονται τις ομάδες που αγωνίζονται εκεί. Και τέλος όσο θα είμαι Πρόεδρος της ομάδας δεν θα τηλεφωνήσω ποτέ το Τοπικό Όργανο Διαιτησίας να ζητήσω διαιτητή. Ό,τι αξίζει η ομάδα που υπηρετώ θα το παίρνει εντός αγωνιστικού χώρου. Εύχομαι σε όλο τον κόσμο του Αθλητισμού και μη Καλές Γιορτές".</p>
      <p><b>Η απάντηση της ΑΕ Κατταβιάς</b><br/>Αμέσως μετά τα μεσάνυκτα, η Αθλητική Ένωση της Κατταβιάς, απάντησε με δική της ανακοίνωση, η οποία έλεγε τα ακόλουθα:</p>
      <p>"Με μεγάλη μας έκπληξη διαβάσαμε την ανακοίνωση του Μιχάλη Κοντού, προέδρου του Απόλλων Καλυθιών όσο αναφορά τον ορισμό του Διαιτητή κ. Δημήτρη Ατσικνούδα στο ανά μεταξύ μας αυριανό παιχνίδι. Η ανακοίνωση αυτή ως μόνο στόχο έχει να δυναμιτίσει το παιχνίδι και να επηρεάσει την ομαλή εξέλιξή του. Να γνωρίζετε κ. Κοντέ ότι οι παράγοντες της Α.Ε. Κατταβιάς κυκλοφορούν στο δρόμο με ψηλά το κεφάλι, ουδέποτε έχουμε ασχοληθεί με διαιτησίες ώστε να έχουμε την εύνοιά τους. Και αν το επιθυμείτε συναινούμε ούτως ώστε το παιχνίδι Απόλλων Καλυθιών – Α.Ε. Κατταβιάς να το παίξει όποιος διαιτητής επιθυμείτε εσείς”.</p>
    </article>
  </body>
</html>