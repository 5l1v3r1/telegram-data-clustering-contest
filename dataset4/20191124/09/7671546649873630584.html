<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914932"/>
    <meta property="og:site_name" content="Dnevnik"/>
    <meta property="article:published_time" content="2019-11-24T09:56:00+00:00"/>
    <meta property="og:title" content="#video Flamengo po norem zasukutu osvojil pokal libertadores"/>
    <meta property="og:description" content="Brazilski Flamengo je na edini tekmi finala nogometnega pokala libertadores, južnoameriške različice evropske lige prvakov, v Limi z 2:1 premagal branilca naslova, argentinski River Plate. Junak večera je bil napadalec Gabriel Barbosa, ki je v 89. minuti poskrbel za izenačenje, v sodnikovem dodatku pa dosegel še odločilni gol za zmago."/>
  </head>
  <body>
    <article>
      <h1>#video Flamengo po norem zasukutu osvojil pokal libertadores</h1>
      <address><time datetime="2019-11-24T09:56:00+00:00">24 Nov 2019, 09:56</time> by <a rel="author">STA</a></address>
      <p>
        <b>Brazilski Flamengo je na edini tekmi finala nogometnega pokala libertadores, južnoameriške različice evropske lige prvakov, v Limi z 2:1 premagal branilca naslova, argentinski River Plate. Junak večera je bil napadalec Gabriel Barbosa, ki je v 89. minuti poskrbel za izenačenje, v sodnikovem dodatku pa dosegel še odločilni gol za zmago.</b>
      </p>
      <p>Gabigol, pod tem vzdevkom poznajo <b>Barboso </b>v Latinski Ameriki, je dosegel zadetka v 89. in 92. minuti in popeljal Flamengo do presenetljive zmage na tekmi, na kateri so sicer dominirali nogometaši Riverja.</p>
      <p>River, za katerega je že v 14. minuti zadel <b>Rafael Santos</b> Barre, je imel še minuto pred koncem tekme v rokah nov pokal, nato pa je po dramatični končnici ostal praznih rok.</p>
      <p>Prvič po letu 1988 se je zgodilo, da je južnoameriško tekmovanje odločila le ena finalna tekma, namesto dveh po sistemu igranja doma in v gosteh. Sprva bi moral biti finale v Santiago de Chilu, vendar so ga zaradi protestov proti vladi v Čilu iz varnostnih razlogov tik pred zdajci prestavili v Peru.</p>
      <figure>
        <iframe src="https://www.youtube.com/embed/9o4VdVqEHEQ" width="854" height="480" data-service="Youtube" scrolling="no"/>
      </figure>
      <p>Lanski finale mestnih tekmecev Boce in Riverja je v Buenos Airesu zaznamovalo nasilje. Povratno tekmo sta morala Boca Juniors in River Plate zaradi izgredov navijačev Riverja, ki so napadli avtobus Boce in ranili več igralcev, po dvotedenski prekinitvi odigrati v 10.000 km oddaljenem Madridu.</p>
      <p>Kluba sicer nista želela igrati na Santiago Bernabeuu, a sta popustila pod pritiskom Južnoameriške nogometne zveze. Prva tekma se je končala z 2:2, v Madridu pa je slavil River s 3:1.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042911825/sport/kosarka/video-river-plate-kljub-porazu-v-finale-pokala-libertadores-"/>
        <a href="https://www.dnevnik.si/1042599740/sport/nogomet/ronaldinho-z-atletico-mineirom-slavil-v-pokalu-libertadores-video"/>
      </related>
    </article>
  </body>
</html>