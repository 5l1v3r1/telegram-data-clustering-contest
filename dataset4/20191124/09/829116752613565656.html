<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191123-gothar-peter-konferencia-fesz.html"/>
    <meta property="og:site_name" content="Origo"/>
    <meta property="article:published_time" content="2019-11-24T09:40:00+00:00"/>
    <meta property="og:title" content="A balliberális színházi világ zaklatásról szóló konferenciáján nem beszéltek a balliberális színházi világ zaklatási botrányáról"/>
    <meta property="og:description" content="A FESZ rendezvényén a megalázóan kevesen voltak, de ők is kerülték a Katona és Gothár Péter szexuális zaklatási ügyét."/>
  </head>
  <body>
    <article>
      <h1>A balliberális színházi világ zaklatásról szóló konferenciáján nem beszéltek a balliberális színházi világ zaklatási botrányáról</h1>
      <address><time datetime="2019-11-24T09:40:00+00:00">24 Nov 2019, 09:40</time> by <a rel="author">Origo</a></address>
      <p>
        <b>A balliberális hvg számolt be arról, hogy a Független Előadó-művészeti Szövetség (FESZ) - szavakban - széles körű társadalmi kampányt indított éppen azért, hogy a <a href="https://www.origo.hu/itthon/20191121-amit-tudni-lehet-gothar-peter-zaklatasi-ugyerol.html">Gothár Péter-féle zaklatási ügyekben</a>, egyrészt segítséget nyújtsanak az áldozatoknak, másrészt pedig segítsenek a színházaknak is, hogy biztonságos munkahelyi viszonyokat alakíthassanak ki a dolgozóik számára. A FESZ a témát körüljárandó szervezett szombatra egy konferenciát "Biztonságos terek" címen, amely, ahogy a beszámolóból kiderült, enyhén szólva nem ért el kellő hatást. Egyrészt kevesen mentek el a színházi világ prominensei közül, másrészt kerülték a kényes témákat, így a héten kirobbant botrányt, a Katona József Színház és Gothár Péter zaklatási ügyét is. Vagyis a megalázóan kevés részvevő és a konferencia gyávasága miatt egyszerre volt nevetséges a tanácskozás és persze mérhetetlenül szemforgató is. Ahelyett, hogy követelték volna - deklarált céljaiknak megfelelően - , hogy a Színház- és Filmművészeti Egyetem valódi vizsgálatot indítson, Gothárt azonnal függessze fel, a Katona József Színház mondja meg, hány embert zaklatott Gothár, és a Gothárt védő Katona-igazgató, Máté Gábor ne bújkáljon, hanem álljon ki a nyilvánosság elé, nos, ehelyett a szokásos semmitmondó közhelyek hangzottak. Ez derült ki a Hír TV beszámolójából is.</b>
      </p>
      <p>A hvg szerint <br/><mark>mindössze harmincan voltak kíváncsiak<br/></mark>az amúgy égetően aktuális rendezvényre és persze nem mentek el a színházak ismert képviselői sem. Máté Gábor, a Katona József Színház igazgatója egyébként sehol sem jelenik meg, a botrány kirobbanása, azaz kedd óta bujkál. Nyilvánvalóan harapófogóba került: menteni próbálja az egykori kaposvári, most Katona-beli harcostársát, akivel érdemben együtt irányítják - Ascher Tamással kiegészülve - a Színház- és Filmművészeti Egyetemet is. És persze fél attól is, hogy a botrány őt is elsodorja. Ami eddig bizonyos: a balliberális színházi világ vezetői közül egy lebukott (Gothár), a többiek meg próbálják védeni és próbálnak elbújni a nyilvánosság elől.</p>
      <p>Pedig a konferencia deklarált célja az lett volna, hogy színészek, rendezők a részvételükkel támogassák az ügyet, hogy a színházi, előadóművészi szakma megtisztulhasson a szexuális zaklatástól, illetve bármilyen más hatalmi visszaéléstől.</p>
      <p>Ne legyünk persze naivak: az a fajta alá-fölé rendeltség, ami a balliberális színházi világot jellemzi, a Színművészeti, ahol a 18 éves gyerekek egyéniségét oly gyakran már az első pillanatban megroppantják, hogy aztán mind színházilag (a művészileg kifejezést tudatosan kerüljük), mind ideológiailag könnyen tudják őket irányÍtani, semmilyen valós szembenézést nem ígért. </p>
      <aside>Aktualitása már pedig lett volna a művészvilág zaklatásairól szóló konferenciának, hiszen ahogy arról az Origo is részletesen beszámolt, a héten derült ki Gothár Péter rendező súlyos zaklatási ügye.</aside>
      <figure>
        <img src="https://cdn.nwmgroups.hu/s/img/i/1911/20191121gothar-peter1.jpg?w=634&amp;h=422"/>
        <figcaption>Gothár Péter<cite>Forrás: Origo</cite></figcaption>
      </figure>
      <p>Hogy nem voltak ott és álltak ki a zaklatottak mellett például a Katona József Színház vezetői (Máté Gábor elsősorban, de Ascher Tamás főrendezőről se feledkezzünk meg), az továbbra is egyértelműen a jelenlegi helyzet fenntartását mutatja, és mindez - nyugodtan fogalmazhatunk így - a zaklatók malmára hajtja a vizet.</p>
      <p>Főleg, hogy a zaklatás különböző formái messze nem állnak meg a színházak falain belül, hanem átszövik a társadalmat, megjelennek munkahelyen, iskolában, párkapcsolatokban is. </p>
      <p>
        <mark>A beszámoló leírja azt is, hogy bár lett volna mód rá, mégsem beszéltek konkrét esetekről, zömében ugyanis olyan információk hangzottak el általában a bántalmazással, szexuális/hatalmi visszaéléssel kapcsolatban, amelyek csak közhelyek.</mark>
      </p>
      <p>Még az ellenzéki propagandát általában fenntartás nélkül közvetítő hvg is leírta, hogy nagyon keveset említették a  Katona József Színház által minden erővel eltussolni szándékozott Gothár-ügyet.</p>
      <p>Pedig, ahogy a beszámoló is kifejti, hogy "itt volt egy konkrét ügy, amelyről beszélni lehetett és kellett volna, mondjuk a konferencián jelenlévő pszichológus, áldozatsegítő, jogász, színházi szakmai szakértőket bevonva elemezni, hogy</p>
      <ul>
        <li>megfelelően járt-e el a Katona József Színház,</li>
        <li>áldozatvédő és megelőző szakmai szempontból indokoltak voltak-e a színház lépései, például a titkolózás, és hogy titoktartási kötelezettséget írattak alá a Katona munkatársaival,</li>
        <li>illetve például milyen attitűd olvasható ki Gothár Péter nyilatkozatából.</li>
      </ul>
      <p>
        <mark>Ami elképesztő, ahogy az a Hír TV beszámolójából is kiderült, hogy még a kerekasztal-beszélgetések során is csak érintőlegesen beszéltek a Gothár Péter ügyéről.</mark>
      </p>
      <p>Wirth Judit, a Nők a Nőkért az Erőszak Ellen Egyesület (NANE) munkatársa a szünetben mondta el, hogy azért aggályos, hogy Máté Gábor, a Katona vezetője el akarja hallgattatni az áldozatokat a titoktartási klauzulával, mivel:</p>
      <blockquote>nem védi meg a már sérült és a potenciális további áldozatokat, hanem csupán a saját, intézményi felelősségét maszatolja el.</blockquote>
      <figure>
        <img src="https://cdn.nwmgroups.hu/s/img/i/1911/20191123108.jpg?w=644&amp;h=429"/>
        <figcaption>
          <cite>Forrás: Origo</cite>
        </figcaption>
      </figure>
      <p>A Soros által finanszírozott NANE ezek szerint öt napig gondolkodott, mire megszólalt. Az Origó azonnal feltette kérdéseit a más ügyekben mindig oly hangos egyesületnek, de telefonon nem akartak nyilatkozni, aztán írásos választ ígértek, de ezt persze nem küldték el az Origónak. A NANE egyébként nem annyira egységes Katona-ügyben. A Hír TV Híradójában a NANE másik dolgozója már inkább védeni próbálta a Katona József Színhzáat.</p>
      <p>És hogy mit jelen a bizonságos tér, ami a konferencia címében szerepel? Az sajnos pontosan nem derült ki egyetlen beszámolóból sem.</p>
      <p>Wirth Judit szerint egyébként a biztonságos tér az, „ahol a hétköznapi létben a hatalmi helyzetben lévőnek is lehet tisztelettel és világosan nemet mondani, alárendelt helyzetből is elismerést kapnak az embernek testi-lelki biztonsági szükségletei, és ezeket mások tiszteletben tartják, és ezekért nem jár büntetés."</p>
      <p>
        <mark>De hogy ez hogy tud létrejönni a gyakorlatban, arról kevés szó esett - írja a hvg -, és nem is volt teljes az egyetértés abban, hogy a jogi szabályozás vagy az eljárásrend a fontosabb.</mark>
      </p>
      <p>Egy ilyen konferenciától senki nem várja, hogy kevesebb Gothár-féle zaklatás legyen. Azt attól lehet várni, hogyha rendre lesz a Katona József Színházban és a Színház- és Filmművészeti Egyetemen. A Katonában rosszabbak a kilátások: Karácsony Gergely lényegét tekintve a fenntartó, egészen biztosan nem mer szembe kerülni a balliberális kulturális élet egyik bástyájával. Ezért is meri megtenni Máté Gábor, hogy a színészeinek megtiltja, hogy beszéljenek és ezért is mer a botrány kirobbanása óta bújkálni.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/itthon/20191121-amit-tudni-lehet-gothar-peter-zaklatasi-ugyerol.html"/>
        <a href="https://www.origo.hu/itthon/20191122-gothar-peter-szinhaz-es-filmmuveszeti-foiskola.html"/>
        <a href="https://www.origo.hu/itthon/20191122-kalomista-gabor-nyilatkozata-gothar-peter-szexualis-zaklatasi-ugyerol.html"/>
        <a href="https://www.origo.hu/itthon/20191121-szexualis-zaklatas-mate-gabor.html"/>
        <a href="https://www.origo.hu/itthon/20191121-gulyas-gothar-szexualis-zaklatasarol-teljeskoru-vizsgalat-kell.html"/>
        <a href="https://www.origo.hu/itthon/20191120-gothar-katona.html"/>
        <a href="https://www.origo.hu/itthon/20191120-gothar-peter-katona-jozsef-szinhz-zaklatas.html"/>
      </related>
    </article>
  </body>
</html>