<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/frantisek-miska-terezin-nebyl-dar-vudce-ale-zastavka-na-ceste-do-osvetimi-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T09:55:00+00:00"/>
    <meta property="og:title" content="Terezín nebyl dar Vůdce, ale zastávka do Osvětimi, vzpomíná člen Aufbaukommanda"/>
    <meta property="og:description" content="Dne 24. listopadu 1941 v pět hodin ráno vyjela z Prahy do Terezína skupina 342 mladých židovských mužů, kteří měli připravit terezínské ghetto pro příjezd židovských obyvatel. První transport nazvaný Aufbaukommando (Komando výstavby) tvořili tesaři, kamnáři, elektrikáři, zedníci a fyzicky zdatní mladí muži."/>
  </head>
  <body>
    <article>
      <h1>Terezín nebyl dar Vůdce, ale zastávka do Osvětimi, vzpomíná člen Aufbaukommanda</h1>
      <address><time datetime="2019-11-24T09:55:00+00:00">24 Nov 2019, 09:55</time> by <a rel="author">Markéta Reszczyńská</a></address>
      <p>„V novinách se objevila zpráva, že Vůdce věnoval Židům město Terezín, kde budou žít, hospodařit, tancovat, mít se krásně, milovat se a tak podobně. Asi tři sta mladých mužů – včetně mě – bylo vybráno, aby město připravili na příjezd Židů z celé Evropy,“ popsal František Miška podzim roku 1941, kdy nacistické úřady využily Židovskou náboženskou obec k organizaci prvního transportu.</p>
      <figure>
        <img src="https://g.denik.cz/63/da/01-ruth-federmannova-2014-pamet-naroda-post-bellum_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/ruth-federmannova-prezila-jako-jedna-z-mala-deti-ktere-neodjely-do-anglie-20190907.html">Ruth Federmannová: Přežila jako jedna z mála dětí, které neodjely do Anglie Přečíst článek ›</a>
      </aside>
      <p>Mladí muži z Aufbaukommanda měli za úkol provést stavební úpravy terezínských kasáren tak, aby se do nich vešlo co nejvíce Židů: stavěli dřevěné palandy, připravovali prostory vaření. Za to měli slíbeno, že se budou moci svobodně pohybovat a o víkendech navštěvovat své rodiny. Ve skutečnosti se okamžikem příjezdu stali prvními vězni ghetta.</p>
      <h3>Židovský původ si uvědomil až v první třídě</h3>
      <p>„Jídla jsme měli celkem dost a práce pro nás neznamenala velkou zátěž. Vše probíhalo celkem dobře až do dne, kdy jeden chlapec neopatrně přehodil přes zeď dopis a stráže dopis chytily. Oberscharführer Berger nás nechal nastoupit a dal nám čestné slovo, že pokud se přihlásí ten, kdo ho napsal, bude ho pardonovat. Ten chlapec se bohužel přihlásil,“ vyprávěl František Miška s tím, že za tři dny onoho chlapce před zraky ostatních na nástupu pověsili. „Tehdy nám došlo, že pobyt v Terezíně nebude procházka růžovým sadem.“</p>
      <p>František Miška se narodil v roce 1919 do pražské židovské asimilované rodiny. Vyrůstal v Čechově ulici na Letné s maminkou, tatínek rodinu opustil, když byly Františkovi tři roky. Maminka pracovala jako kuchařka a on trávil volné chvíle ve Stromovce. Svůj židovský původ si uvědomil až v první třídě, kdy psal zprava doleva, jak ho naučili v hodině náboženství.</p>
      <p>Vzpomínal na to, co mu řekl prezident Masaryk při setkání s dětmi v roce 1930, když slavil 80. narozeniny: „Přišel až ke mně a zeptal se, odkud jsem. Podjela mi kolena a řekl jsem: ‘Korunovační třída, třetí třída, náboženství židovské’. On mě pohladil po hlavě a řekl: ‘To poslední jsi nemusel říkat‘. Takže od té doby si pamatuji, že jsou lidé, kterým se to musí říkat, a kterým se to říkat nemusí.“</p>
      <h3>Mladí snášeli pobyt v Terezíně poměrně dobře</h3>
      <p>Po vyhlášení protektorátu začalo vycházet jedno protižidovské nařízení za druhým. František byl v té době juniorským mistrem v plavání na sto metrů volný způsob a dostal doporučení, aby se dalších závodů neúčastnil. „Potom jsem nesměl do parku, do divadla, do kavárny, do tramvaje a od osmi hodin jsem musel být doma,“ popsal stupňující se represi českých Židů, která vyvrcholila jejich transporty do Terezína.</p>
      <p>„Tam jsme si uvědomili, že ghetto nebyl dar Vůdce, ale shromaždiště, ze kterého posílali lidi do plynových komor,“ uvedl s tím, že mladí lidé snášeli pobyt v Terezíně poměrně dobře, i díky relativní kulturní svobodě.</p>
      <figure>
        <img src="https://g.denik.cz/1/35/auschwitz-resistance-280-croppedb_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-ze-sveta/s-kladivy-proti-esesakum-pred-75-lety-se-v-osvetimi-vzbourilo-sonderkommando-20201004.html">S kladivy na esesáky. Před 75 lety se v Osvětimi vzbouřili vězni, šlo o masakr Přečíst článek ›</a>
      </aside>
      <p>„Němci věděli, co s námi udělají, takže nás nechali v Terezíně dělat, co jsme chtěli. Zkoušeli jsme na půdě divadlo, hrál se tam fotbal, měli jsme i knihovnu,“ vypočítával František, který se v Terezíně setkal s významnými osobnostmi – spisovatelem Karlem Poláčkem, dirigentem Karlem Ančerlem a režisérem Gustavem Schorschem.</p>
      <p>Posledního jmenovaného František Miška přemluvil k tomu, aby v ubohých podmínkách terezínského ghetta začal režírovat. Gustav Schorsch nejdříve dával lekce divadelního přednesu a teorie divadla, po čase s vězni nastudoval inscenaci Ženitby, v níž František účinkoval.</p>
      <h3>Osvětim byla s Terezínem nesrovnatelná</h3>
      <p>Na začátku roku 1944 odcestoval transportem na východ. „Dva dny jsme jeli vagonama do Osvětimi, což jsme tehdy nevěděli. Tam nás nahnali před doktora Mengele, který měl vyleštěné botky jak v operetě. Zaskřehotal jsem, že jsem dělník, a šel jsem doprava.“</p>
      <p>Za pár dní se od jednoho vězně za kus chleba dozvěděl, k čemu slouží věčně kouřící komíny. „Osvětim byla s Terezínem nesrovnatelná. V Osvětimi panoval velký hlad a nikdo nevěděl, co se s ním stane.“</p>
      <p>Když se na začátku roku 1945 přiblížila východní fronta, vydali nacisté rozkaz k evakuaci tábora. Jako první ho opustily žebřiňáky naložené potravinami, jež si přivlastnili dozorci, po nich následovaly tisícové zástupy zubožených vězňů.</p>
      <p>Padal sníh, vězni trpěli přeludy a padali do závějí v domnění, že jde o peřiny. František strastiplnou cestu přežil a se svou skupinou došel přes Gross-Rosen a Rychnov u Jablonce nad Nisou do Buchenwaldu, kde se dočkal osvobození.</p>
      <h3>Z rodiny válku přežila jen teta</h3>
      <p>Po návratu do Prahy zjistil, že maminka zahynula v Osvětimi, a že z rodiny válku přežila jen teta z matčiny strany. Rozhodl se věnovat divadlu a hned v září 1945 nastoupil do kladenského divadla. Ačkoli v prvním angažmá působil jen dvě sezóny, uchoval si na něj silné vzpomínky i proto, že se zde setkal se svou budoucí ženou, herečkou Ludmilou Píchovou.</p>
      <p>V té době se uplatnil také jako filmový herec – v roce 1946 ztvárnil dvě protichůdné postavy – v dramatu Muži bez křídel hrál gestapáka, ve filmu Nadlidé naopak odvážného odbojáře. Režisér František Čáp ho v roce 1947 obsadil do hlavní role ve filmu Muzikant.</p>
      <figure>
        <img src="https://g.denik.cz/1/75/post-bellum-casarova_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-z-ceska/vezneny-kvuli-rodicum-pribeh-very-dolezalove-a-ingeborg-casarove-20190628.html">Dítětem v lágru: Na deky nám sněžilo, říká Eva. Na Ingeborg házeli shnilou řepu Přečíst článek ›</a>
      </aside>
      <p>V témže roce nastoupil do Realistického divadla, kde záhy zjistil, že herecký kolektiv tyranizuje manželka režiséra a ředitele Jana Škody Soňa Neumannová, dcera Stanislava Kostky Neumanna. Pod jejím vlivem se v kolektivu rozmohlo udávání a poměry se vyostřily natolik, že Jan Škoda složil funkci a odešel do Národního divadla.</p>
      <h3>Stal se hostujícím režisérem düsseldorfské scény</h3>
      <p>Realistické divadlo opustil i František, který dostal nabídku Oty Ornesta do Komorního divadla. To bylo součástí Městských divadel pražských a František zde se svou ženou Ludmilou Píchovou zažili neopakovatelnou atmosféru po boku hereckých osobností formátu Jaroslavy Adamové, Rudolfa Hrušínského, Ireny Kačírkové, Františka Němce, Viktora Preisse či Václava Postráneckého.</p>
      <p>Ti všichni u Městských divadel pražských působili pod režijním vedením Oty Ornesta, Miroslava Macháčka, Alfréda Radoka a od roku 1965 také samotného Františka Mišky.</p>
      <p>Štěstí neopustilo Františka Mišku ani po srpnové okupaci v roce 1968. Ve chvíli, kdy uvažoval o emigraci, mu nabídlo divadlo v Düsseldorfu angažmá. Na podzim 1968 získal vízum a stal se z něj hostující režisér düsseldorfské scény.</p>
      <p>Jeho první inscenací byla Gogolova Ženitba, tedy hra, v níž účinkoval za zdmi terezínského ghetta. František s ní slavil úspěch a další nabídky z německých a švýcarských scén se jen hrnuly. V sedmdesátých letech hostoval v Münsteru, Hamburku či Wuppertalu.</p>
      <p>Jako hostující režisér pobíral nižší honorář než jeho němečtí kolegové a agentura Pragokoncert mu vyplácela pouze polovinu příjmu, druhou si nechával československý stát. V roce 1983 František přijal místo uměleckého šéfa městského divadla Baden-Baden a v této pozici setrval až do roku 1996.</p>
      <p>Po návratu do Čech se stal ředitelem a uměleckým šéfem Divadla Antonína Dvořáka v Příbrami a se svou manželkou Ludmilou Píchovou založil a také sponzoroval První pražské studentské divadlo. Zemřel v únoru 2017.</p>
      <figure>
        <img src="https://g.denik.cz/63/cd/03-viktor-wellemin-dnes-post-bellum-pamet-naroda_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/viktor-wellemin-s-ceskoslovenskym-lvickem-na-krku-zaklekl-minu-a-prezil-20191102.html">Viktor Wellemín. S československým lvíčkem na krku zaklekl minu a přežil Přečíst článek ›</a>
      </aside>
      <p><b>O Terezíně</b><br/>Od prosince 1941 do května 1945 prošlo terezínským ghettem přes 140 tisíc židovských vězňů – mužů, žen i dětí. <br/>Zpočátku byli ubytováni v kasárnách, po vystěhování terezínských obyvatel v polovině roku 1942 i v civilních domech. <br/>Do Terezína proudily transporty Židů z nejen protektorátu (74 tisíc), ale i z Německa, Rakouska, Nizozemska, Dánska a koncem války i ze Slovenska a Maďarska. <br/>Na 35 tisíc vězňů zemřelo v důsledku stresu, hladu a hrozných ubytovacích a hygienických podmínek.<br/>Z terezínského ghetta bylo vypraveno 63 transportů s 87 tisíci vězni, z nichž většina směřovala do vyhlazovacího tábora Auschwitz – Birkenau.</p>
      <p>Vzpomínky pamětníků pocházejí ze sbírky Paměť národa, kterou spravuje obecně prospěšná společnost Post Bellum. Podpořit ji můžete i vy. Více na <a href="https://www.pametnaroda.cz/cs">www.pametnaroda.cz</a>.</p>
    </article>
  </body>
</html>