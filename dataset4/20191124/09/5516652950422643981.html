<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426441/sto-efeteio-syrios-poy-exei-katadikastei-se-748-xronia-fylakish"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-24T09:55:01+00:00"/>
    <meta property="og:title" content="Στο Εφετείο Σύριος που έχει καταδικαστεί σε ...748 χρόνια φυλάκιση"/>
    <meta property="og:description" content="Στο Μικτό Ορκωτό Εφετείο Δωδεκανήσου θα δικαστεί 38χρονος Σύριος ζητώντας να μειωθεί ή και να «εξαφανιστεί» η ποινή κάθειρξης των 748 ετών, 3 μηνών φυλάκιση και το συνολικό χρηματικό πρόστιμο 1.290.500 ευρώ, που του έχουν επιβληθεί πρωτόδικα, για το ναυάγιο ιστιοφόρου σκάφους που είχε σημειωθεί τον Σεπτέμβριο του 2015 στο Φαρμακονήσι και είχε ως αποτέλεσμα να βρουν τραγικό θάνατο 34 άτομα, εκ των οποίων τέσσερα βρέφη και 11 μικρά παιδιά!"/>
  </head>
  <body>
    <article>
      <h1>Στο Εφετείο Σύριος που έχει καταδικαστεί σε ...748 χρόνια φυλάκιση</h1>
      <h2>Για το πολύνεκρο ναυάγιο που συνέβη στο Φαρμακονήσι</h2>
      <address>
        <time datetime="2019-11-24T09:55:01+00:00">24 Nov 2019, 09:55</time>
      </address>
      <p>
        <b>Στο Μικτό Ορκωτό Εφετείο Δωδεκανήσου θα δικαστεί 38χρονος Σύριος ζητώντας να μειωθεί ή και να «εξαφανιστεί» η ποινή κάθειρξης των 748 ετών, 3 μηνών φυλάκιση και το συνολικό χρηματικό πρόστιμο 1.290.500 ευρώ, που του έχουν επιβληθεί πρωτόδικα, για το ναυάγιο ιστιοφόρου σκάφους που είχε σημειωθεί τον Σεπτέμβριο του 2015 στο Φαρμακονήσι και είχε ως αποτέλεσμα να βρουν τραγικό θάνατο 34 άτομα, εκ των οποίων τέσσερα βρέφη και 11 μικρά παιδιά!</b>
      </p>
      <p>Για τη θλιβερή αυτή υπόθεση αρχικά συνελήφθησαν επτά αλλοδαποί σε βάρος των οποίων ασκήθηκαν ποινικές διώξεις, όμως τελικά με βούλευμα του Συμβουλίου Πλημμελειοδικών Κω σε δίκη στο Μικτό Ορκωτό Δικαστήριο Ρόδου παραπέμφθηκαν μόνο τρεις Σύριοι και συγκεκριμένα ο 38χρονος, ένας 31χρονος και ένας 26χρονος, κατηγορούμενοι για:</p>
      <p>Πρόκληση ναυαγίου εκ προθέσεως από την οποία μπορεί να προκύψει κίνδυνος για άνθρωπο και εξαιτίας της οποίας επήλθε θάνατος κατά συρροή και έκθεση κατά συρροή, μεταφορά στην Ελλάδα υπηκόων τρίτων χωρών που δεν είχαν δικαίωμα εισόδου στο ελληνικό έδαφος εκ κερδοσκοπίας από κοινού και κατά συρροή, παράνομη είσοδο στη χώρα και άμεση συνέργεια στη μεταφορά στην Ελλάδα υπηκόων τρίτων χωρών που δεν είχαν δικαίωμα εισόδου στο ελληνικό έδαφος.</p>
      <p>Η πρωτόδικη δίκη έγινε στις αρχές του 2017 και ενώπιον του Μικτού Ορκωτού Δικαστηρίου Ρόδου βρέθηκε μόνο ο ένας Σύριος κατηγορούμενος ηλικίας 38 ετών, ο οποίος μάλιστα κατά την απολογία του αρνήθηκε τα όσα του καταλογίζονται και δήλωσε πως κυβερνήτης του σκάφους ήταν ο τρίτος κατηγορούμενος και συμπατριώτης του, ο οποίος ήταν απών. Ο ίδιος τόνισε ότι είναι πατέρας ανήλικων παιδιών και πως και εκείνος ήταν ένας απλός μεταφερόμενος.</p>
      <p>Ωστόσο οι ισχυρισμοί του αυτοί δεν έπεισαν δικαστές και ενόρκους οι οποίοι και έκριναν ένοχο τόσο τον 38χρονο όσο και τους άλλους δύο συγκατηγορούμενούς του, οι οποίοι δικάστηκαν ως να ήταν παρόντες.<br/>Έτσι στον 38χρονο Μ. Τ. επιβλήθηκε συνολική ποινή κάθειρξης 748 ετών, 3 μήνες φυλάκιση και συνολικό χρηματικό πρόστιμο 1.290.500 ευρώ. Στο δεύτερο Σύριο κατηγορούμενο Α.S. το δικαστήριο επέβαλε ποινή κάθειρξης 384 ετών και φυλάκιση 6 μηνών και χρηματικό πρόστιμο 898.000 ευρώ και στον τρίτο B. H. επίσης από τη Συρία συνολική ποινή κάθειρξης 640 ετών και φυλάκιση 3 μηνών καθώς και χρηματικό πρόστιμο 1.290.500 ευρώ</p>
      <p>Και οι τρεις κατηγορούμενοι θα εκτίσουν βάσει νομοθεσίας τα 25 έτη έκαστος, ενώ το δικαστήριο αποφάσισε οι εφέσεις τους να μην έχουν αναστέλλουσα δύναμη. Αξίζει δε να σημειωθεί πως έκτοτε έως και πριν από μερικούς μήνες ο 38χρονος Σύριος άσκησε όλα τα νόμιμα νομικά μέσα που έχει δικαίωμα από το νόμο (αναστολή εκτέλεσης ποινής κ.α) προκειμένου να βγει από τη φυλακή, όμως όλα απορρίφθηκαν.<br/>Έτσι στις 2 Δεκεμβρίου η υπόθεσή του θα εκδικαστεί σε δεύτερο βαθμό από το Μικτό Ορκωτό Εφετείο Δωδεκανήσου όπου εκεί ο 38χρονος θα προσπαθήσει να μειώσει ή και να «εξαφανίσει» την πρωτόδικη ποινή που του έχει επιβληθεί.</p>
      <p><b>Το ναυάγιο</b><br/>Το τραγικό περιστατικό σημειώθηκε στις 13 Σεπτεμβρίου 2015 ανοικτά του Φαρμακονησίου και είχε προκαλέσει πανελλήνιο ενδιαφέρον και συγκίνηση. Σύμφωνα με όσα είχαν γίνει γνωστά, το ιστιοφόρο σκάφος «SUMMER BREEZE» ξεκίνησε από τα τουρκικά παράλια «φορτωμένο» με ανθρώπινες ψυχές που αναζητούσαν να φύγουν μακριά από τον εφιάλτη του πολέμου και να βρουν ένα καλύτερο μέλλον, οι ίδιοι και τα παιδιά τους. Τα ξημερώματα της Κυριακής 13 Σεπτεμβρίου 2015, το σκάφος πλησίαζε κοντά στο Φαρμακονήσι όταν κάτω από αδιευκρίνιστες συνθήκες φέρεται να ανετράπη με αποτέλεσμα οι τουλάχιστον 127 πρόσφυγες που επέβαιναν σε αυτό να βρεθούν μέσα στη θάλασσα.</p>
      <p>Το Ενιαίο Κέντρο Συντονισμού Έρευνας και Διάσωσης (ΕΚΣΕΔ) του Α.Λ.Σ – ΕΛ.ΑΚΤ. ενημερώθηκε τηλεφωνικά από αλλοδαπό ότι, ο ίδιος και ικανός αριθμός ατόμων, επιβαίνουν σε ακυβέρνητο σκάφος και αιτούν συνδρομή.</p>
      <p>Άμεσα, κατόπιν σχετικών εντολών του ΕΚΣΕΔ, έσπευσαν στην περιοχή Πλοίο Ανοικτής Θαλάσσης (ΠΑΘ) Λ.Σ – ΕΛ.ΑΚΤ., ενώ κινητοποιήθηκαν Κανονιοφόρος του Πολεμικού Ναυτικού, δύο (02) ελικόπτερα Super Puma της Πολεμικής Αεροπορίας και ελικόπτερο του FRONTEX. Παράλληλα, στο σημείο εστάλη Κλιμάκιο Μονάδας Υποβρυχίων Αποστολών (Μ.Υ.Α) Λ.Σ-ΕΛ.ΑΚΤ, με τη συνδρομή ελικοπτέρου Σινούκ του Στρατού Ξηράς.<br/>Το σκάφος ήταν βυθισμένο και αναποδογυρισμένο και βρισκόταν περίπου δύο μέτρα από την ακτή και σε βάθος περίπου 4 μέτρων. Από το ναυάγιο, διασώθηκαν 99 άτομα, μεταξύ των οποίων και μία γυναίκα, η οποία είχε μεταφερθεί στο νοσοκομείο και δεν είχε συμπεριληφθεί στη τελική καταμέτρηση.</p>
      <p>Οι διασωθέντες πρόσφυγες μεταφέρθηκαν στη Λέρο, ενώ οι σοροί των θυμάτων μεταφέρθηκαν στη Ρόδο με κανονιοφόρο του Πολεμικού Ναυτικού, όπου σε «βαρύ» κλίμα θλίψης και οδυρμού έγινε ταυτοποίηση και νεκροψία-νεκροτομή.<br/>Επρόκειτο για συνολικά 34 άτομα και ειδικότερα 4 βρέφη, 5 ανήλικα κορίτσια και 6 ανήλικα αγόρια, 10 γυναίκες και 9 άνδρες!</p>
    </article>
  </body>
</html>