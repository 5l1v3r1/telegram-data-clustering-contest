<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Viskonti-Tuzbu-za-Jasenovac-uputiti-Sudu-u-Strazburu/570212?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T09:56:34+00:00"/>
    <meta property="og:title" content="Viskonti: Tužbu za Jasenovac uputiti Sudu u Strazburu"/>
    <meta property="og:description" content="BEOGRAD - Srbija i Republika Srpska moraju da pitanje ustaškog logora Jasenovac iz Drugog svjetskog rata pokrenu na nov način, te da za početak Sudu za ljudska prava u Strazburu upute tužbu koja će sadržati svjedočenja preživelih logoraša, rekla je direktor američke fondacije &quot;Geri i Franka Maligan&quot; Džini Maracani Viskonti."/>
  </head>
  <body>
    <article>
      <h1>Viskonti: Tužbu za Jasenovac uputiti Sudu u Strazburu</h1>
      <address><time datetime="2019-11-24T09:56:34+00:00">24 Nov 2019, 09:56</time> by <a rel="author">Srna</a></address>
      <p>BEOGRAD - Srbija i Republika Srpska moraju da pitanje ustaškog logora Jasenovac iz Drugog svjetskog rata pokrenu na nov način, te da za početak Sudu za ljudska prava u Strazburu upute tužbu koja će sadržati svjedočenja preživelih logoraša, rekla je direktor američke fondacije "Geri i Franka Maligan" Džini Maracani Viskonti.</p>
      <p>Ona je istakla da je nedopustivo da logor NDH u Jasenovcu, umjesto da bude propisno i opominjuće obilježen, izgleda kao teren za golf, dok hrvatski predstavnici u Jerusalimu krišom postavljaju spomen-ploču Alojziju Stepincu, nadbiskupu genocida.</p>
      <p>"Srbija može da učini nekoliko stvari kako bi skrenula pažnju svijeta na ovaj, još od Titovog vremena prećutani genocid nad Srbima, Jevrejima i Romima", rekla je Viskontijeva za "Večernje novosti".</p>
      <p>Ako pripadnici hrvatskog naroda ne priznaju svoje greške, kaže Viskontijeva, oni nikada neće imati mira u duši.</p>
      <p>"Ako imate nešto na savjesti i ne želite to da priznate, bićete sve agresivniji jer želite da prikrijete svoj zločin. Nama treba mir na Balkanu. U budućnosti će nas očekivati veliki međunarodni problemi ako se to u Hrvatskoj ne uradi", rekla je ona.</p>
      <p>Viskontijeva je napomenula da Tito u poslijeratnom periodu nije uradio ništa da Hrvati priznaju svoj zločin, a kada je njegov period završen, odmotalo se ogromno klupko problema zbog prećutanih zločina.</p>
      <p>"Sada Srbija i Republika Srpska moraju da pokrenu to pitanje na nov način. Mnogo je učinio izraelski istraživač Gideon Grajf objavljujući knjigu `Jasenovac - Aušvic Balkana`, ali ima još ljudi koji mogu da vam pomognu", dodala je ona.</p>
      <p>Viskontijeva je nedavno tokom posjete Banjaluci predložila da Srbija i Republika Srpska jedan dan u godini posvete jasenovačkim žrtvama, jer je to jedan od načina da se svijetu ukaže na istinu.</p>
      <p>Ona je navela da je naslov za njenu knjigu "Kapija islama" uzet iz izjave generala Pjer-Mari Galoa koji joj je 1997. godine u Parizu govorio o američkoj politici, rekavši da su SAD otvorile kapiju islamu u BiH, usred Evrope.</p>
      <p>"Od 1994. godine Klinton je dozvolio uvoz iranskog oružja u BiH, a zajedno sa oružjem stigla je i iranska tajna služba i mislim da nikada nije otišla. Sarajevo je bilo jedno od najljepših i najneobičnijih mjesta, a danas je mjesto gdje su Turska, Saudijska Arabija i Iran u prijateljskom odnosu, jedino mjesto na svijetu gdje se šiiti i suniti jako lijepo slažu", dodala je Viskontijeva.</p>
      <p>Ona smatra da trenutno nema rješenja za Kosovo, koje je "veoma komplikovana regija" i koristi se za prljave poslove krijumčarenja narkotika i cigareta, te obuku islamskih boraca.</p>
      <p>"Sve dok Americi bude bilo potrebno Kosovo i Metohija, bojim se da se ništa ne može učiniti. Ali, nikada se ne zna šta će se desiti u budućnosti. U ovom trenutku je veoma važno i da u Unesku i UN zaštitite vaše veličanstvene hramove. I nikada, baš nikada, ne odustajte od Kosova i Metohije", rekla je Viskontijeva. </p>
    </article>
  </body>
</html>