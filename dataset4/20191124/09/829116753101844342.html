<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-okolvivas-profi-boksz-deontay-wilder-luis-ortiz-kiutes-eredmeny-video.html"/>
    <meta property="og:site_name" content="Origo"/>
    <meta property="article:published_time" content="2019-11-24T09:50:00+00:00"/>
    <meta property="og:title" content="Kegyetlenül kiütötte veterán ellenfelét a nehézsúlyú világbajnok - videó"/>
    <meta property="og:description" content="Deontay Wilder eddig veretlen, 43 meccséből 41-en kiütötte ellenfelét."/>
  </head>
  <body>
    <article>
      <h1>Kegyetlenül kiütötte veterán ellenfelét a nehézsúlyú világbajnok - videó</h1>
      <address><time datetime="2019-11-24T09:50:00+00:00">24 Nov 2019, 09:50</time> by <a rel="author">Origo</a></address>
      <p>
        <b>A magyar idő szerint vasárnap hajnali Las Vegas-i gálán húzott kesztyűt a WBC nehézsúlyú világbajnoka, az amerikai Deontay Wilder, aki kiütéses győzelmet aratott a veterán kubai Luis Ortiz ellen.</b>
      </p>
      <p>A WBC veretlen amerikai világbajnoka 2018. márciusa után találkozott ismét a szorítóban a 40 éves kubaival: az első mérkőzésüket a 10. menetben kihirdetett technikai K.O.-val nyerte Wilder.</p>
      <p>A második, ezúttal is 12 menetesre kiírt találkozó vélhetően nem fog versenybe szállni az év mérkőzése díjért, ezzel együtt feszültségből nem volt a hiány már a nyitó perekben sem, számol be az összecsapásról a <a href="http://www.profiboksz.hu/2019/11/24/wilder-ismet-kiuttte-ortizt/">Profiboksz.hu</a>. A taktikus, lassú mederben folyó küzdelem során érezhető volt, hogy a mérkőzései 95 százalékát kiütéssel nyerő Wilder most is kivárásra és egy nagy ütésre játszik, Ortiz viszont támadóbb felfogásban bokszolt, és ahogy utólag kiderült, a 6. menetet követően vezetett is kubai kihívó mindhárom pontozónál 59-55, 59-55, 58-56 arányban.</p>
      <p>A 7. menetben aztán fordult a kocka, Wilder megvillant, és szinte a semmiből leütötte egy gyilkos, fejre mért jobbegyenessel Ortizt, akit Kenny Bayless vezetőbíró ki is számolt (K.O.).</p>
      <figure>
        <iframe data-src="https://twitter.com/TheBoxingFeed/status/1198505619415879680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A címét megvédő Wilder új profi rekordja: 42 győzelem (ebből 41 K.O./T.K.O.), 1 döntetlen, 0 vereség.</p>
    </article>
  </body>
</html>