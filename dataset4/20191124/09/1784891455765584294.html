<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.the-village.com.ua/village/service-shopping/design-hack/291471-svichki-podushki-ta-girlyandi-yak-zrobiti-tepliy-dekor-vdoma"/>
    <meta property="og:site_name" content="The Village Україна"/>
    <meta property="article:published_time" content="2019-11-24T09:06:53+00:00"/>
    <meta property="og:title" content="Дизайн-хак. Свічки, подушки та гірлянди: як зробити теплий декор удома"/>
    <meta property="og:description" content="Коли за вікном сіро і не хочеться виходити на вулицю"/>
  </head>
  <body>
    <article>
      <h1>Дизайн-хак. Свічки, подушки та гірлянди: як зробити теплий декор удома</h1>
      <h2>Коли за вікном сіро і не хочеться виходити на вулицю</h2>
      <address><time datetime="2019-11-24T09:06:53+00:00">24 Nov 2019, 09:06</time> by <a rel="author" href="https://www.the-village.com.ua/users/1189879" target="_blank">Ірина Лесишин</a></address>
      <p>
        <i>Як правильно комбінувати елементи декору, підібрати освітлення та поєднувати кольори: запитуємо в дизайнерки, як обрати теплий декор для дому.</i>
      </p>
      <figure>
        <img src="https://img.the-village.com.ua/the-village.com.ua/post_image-image/uDeW45SpKNAguCNdTH80ag.png"/>
      </figure>
      <h4>Любов Мирончук</h4>
      <hr/>
      <p>
        <i>дизайнерка</i>
      </p>
      <h3>Освітлення</h3>
      <p>Насамперед потрібно звернути увагу на освітлення: неправильне світло може зіпсувати будь-який інтер’єр і зробити приміщення незатишним. Звертайте увагу на температуру LED-лампочок: для теплої атмосфери вона має бути 2700-3000 кельвінів. Якщо температура 4200-4500 кельвінів, це нейтральне освітлення, воно підходить для офісу чи робочого місця вдома. Понад 6000 кельвінів − лікарняне освітлення, і в жодному разі не можна такі лампочки використовувати вдома.</p>
      <p>Створити теплу атмосферу допоможуть торшери. Локальне освітлення дуже важливе − воно освітлює не всю кімнату, а конкретну зону. Тому встановіть торшер біля крісла чи дивана, настільну лампу на тумбу біля ліжка. Це даватиме м’яке світло в кімнаті.</p>
      <p>На кухні добре працюють світильники, розташовані над столом. На відміну від люстри, яка дає пряме світло по всій кімнаті, лампи над столом підкреслюють конкретну зону.</p>
      <figure>
        <img src="https://img.the-village.com.ua/the-village.com.ua/post_image-image/rXM5u-PFFP17q4nWgP24Sw.jpg"/>
      </figure>
      <h3>Як поєднувати кольори</h3>
      <p>Тема кольорів індивідуальна для кожного: комусь подобаються червоні, жовті кольори, комусь більш холодні, зелені та сині. Варто обирати природні відтінки, а не ті, що ми бачимо на дитячих майданчиках. Потрібно обмежуватися невеликою кількістю кольорів: якщо їх буде забагато, це буде надто активний дизайн і створюватиме напружене враження.</p>
      <p>Синій колір часто асоціюється з водою і снігом, тому його краще уникати в декорі. Зелений колір заспокоює і добре впливає на психічний стан людини. Затишними є всі відтінки жовтого, бежевого та помаранчевого кольорів. Але не відкритий помаранчевий колір, а ближчий до коричневого.</p>
      <p>У декорі речі можуть бути близькі за кольором або фактурою − це прийом, коли ми будуємо композицію на нюансі. Є ще контрастний прийом, коли поєднані протилежні кольори, а в декорі один елемент фактурний, а інший гладкий. Наприклад, у вітальні одна ваза глянцева, а інша з шершавою поверхнею. Так само у текстилі: поряд із спокійною тканиною може бути тканина з візерунком.</p>
      <figure>
        <img src="https://img.the-village.com.ua/the-village.com.ua/post_image-image/F9CVM0apOvi9TAZn-oG74w.jpg"/>
      </figure>
      <h3>Вітальня</h3>
      <p>Будь-яка вітальня матиме інший вигляд, якщо правильно підібрати штори з цупкої тканини. Вони можуть бути спокійними й близькими до кольору стін або, навпаки, акцентними.</p>
      <p>Додає затишку великий м’який килим, круто, коли він з візерунком. Зверніть увагу на декоративні елементи на дивані − подушки. Їх можна змінювати залежно від настрою та сезону, тоді оселя матиме зовсім інший вигляд.</p>
      <p>Інтер’єр вдалий, якщо килим, штори та подушки близькі за кольором або перегукуються між собою.</p>
      <figure>
        <img src="https://img.the-village.com.ua/the-village.com.ua/post_image-image/Quhl32WqMSZTqi4Qbn9otQ.jpg"/>
      </figure>
      <p>Дуже важливими елементами декору є індивідуальні речі конкретної людини або сім’ї. Це можуть бути книги на поличках, статуетки з різних подорожей. Добре доповнюють декор предмети мистецтва − картини або постери на стінах.</p>
      <p>Гірлянди є сезонним декором, але їх можна використовувати протягом усього року. Наприклад, повісити однотонну гірлянду, а не яскраву новорічну. Мені подобається, коли її розкладають на підлозі − освітлення знизу не сліпить в очі та створює теплу атмосферу. Також гірлянди можна розвісити на стінах чи на стелажах із книжками.</p>
      <figure>
        <img src="https://img.the-village.com.ua/the-village.com.ua/post_image-image/AvqGDA2wIF8WdvRGzcjEMw.jpg"/>
      </figure>
      <h3>Спальня</h3>
      <p>У спальні важливим є світильник біля ліжка, який стоїть на тумбі. Він даватиме локальне світло. Теплий декор створює якісний текстиль, зазвичай дуже приємними й затишними є великі пухнасті ковдри, декоративні подушки з шерстяною наволочкою.</p>
      <p>Можна використовувати рослини, вони дають відчуття чогось живого і домашнього. У спальні це можуть бути сукуленти.</p>
      <p>Безпрограшним варіантом є свічки. Якщо хочете створити теплу атмосферу, розставте свічки в кімнаті − і все готово.</p>
      <figure>
        <img src="https://img.the-village.com.ua/the-village.com.ua/post_image-image/IGYmQ0rKrlRIldCiDYTamA.jpg"/>
      </figure>
      <h3>Кухня</h3>
      <p>Для теплого декору використовуйте природні матеріали, зокрема дерево. На кухні можна розмістити дерев’яний посуд, ложки та виделки.</p>
      <p>Затишною кухню зробить і яскравий та акцентний текстиль. Ближче до новорічних свят стають популярними темно-червоний, бордовий та темно-зелений кольори. Вони створюють святкову і теплу атмосферу. Додати затишку допоможуть квіти, які стоять у мінімалістичній вазі на кухонному столі.</p>
      <figure>
        <img src="https://img.the-village.com.ua/the-village.com.ua/post_image-image/WphSLk8UGzqX8Gy08eTzmg.jpg"/>
      </figure>
      <h3>Ванна кімната</h3>
      <p>Ванна кімната − досить функціональний простір, тому тут немає великої потреби у декорі. Варто об’єднувати функціональні речі за кольоровою гамою: килимки, рушники, органайзери для речей, щоб усе це мало гармонійний вигляд. Для тримання речей можна використовувати плетені кошики, диспенсери та баночки. Завжди вдале рішення, коли речі для гігієни містяться не у власному кольоровому упакуванні, а в диспенсерах. Це допомагає зробити інтер’єр ванної кімнати більш цілісним.</p>
      <p><b>Фото: </b>обкладинка – <a href="https://www.facebook.com/bright.nagel">Євген Карєв</a>; 1 – Макс Артбович; 2 – <a href="https://www.facebook.com/ann.bobyreva">Анна Бобирєва</a>; 3 – Діана Андруник;  6 – <a href="https://www.facebook.com/shuvayev?pnref=lhc.unseen">Володимир Шуваєв</a></p>
    </article>
  </body>
</html>