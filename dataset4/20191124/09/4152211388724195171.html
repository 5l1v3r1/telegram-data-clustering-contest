<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594213/%E0%A6%B8%E0%A7%8D%E0%A6%A5%E0%A6%B2%E0%A6%AC%E0%A6%A8%E0%A7%8D%E0%A6%A6%E0%A6%B0%E0%A7%87-%E2%80%98%E0%A6%95%E0%A7%87%E0%A6%AE%E0%A6%BF%E0%A6%95%E0%A7%8D%E0%A6%AF%E0%A6%BE%E0%A6%B2-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A6%BF%E0%A6%82-%E0%A6%87%E0%A6%89%E0%A6%A8%E0%A6%BF%E0%A6%9F%E2%80%99-%E0%A6%B8%E0%A7%8D%E0%A6%A5%E0%A6%BE%E0%A6%AA%E0%A6%A8-%E0%A6%A8%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T09:35:00+00:00"/>
    <meta property="og:title" content="স্থলবন্দরে ‘কেমিক্যাল টেস্টিং ইউনিট’ স্থাপন না করায় ব্যাখ্যা চেয়েছেন হাইকোর্ট"/>
    <meta property="og:description" content="আদালতের নির্দেশের পরও আমদানি করা ফলের কেমিক্যাল পরীক্ষার জন্য স্থলবন্দরগুলোতে &amp;lsquo;কেমিক্যাল টেস্টিং ইউনিট&amp;rsquo; স্থাপন না করার বিষয়ে ব্যাখ্যা চেয়েছেন হাইকোর্ট। আগামী ৫ ডিসেম্বর জাতীয় রাজস্ব বোর্ডকে (এনবিআর) এ বিষয়ে ব্যাখ্যা দিতে নির্দেশ দিয়েছেন আদালত।রবিবার (২৪ নভেম্বর) বিচারপতি..."/>
  </head>
  <body>
    <article>
      <h1>স্থলবন্দরে ‘কেমিক্যাল টেস্টিং ইউনিট’ স্থাপন না করায় ব্যাখ্যা চেয়েছেন হাইকোর্ট</h1>
      <address><time datetime="2019-11-24T09:35:00+00:00">24 Nov 2019, 09:35</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2015/12/11/3f198967415ef7b4d2a5ea4bbf900c0e-High-Court-1_2.jpg"/>
        <figcaption>হাইকোর্ট</figcaption>
      </figure>
      <p>আদালতের নির্দেশের পরও আমদানি করা ফলের কেমিক্যাল পরীক্ষার জন্য স্থলবন্দরগুলোতে ‘কেমিক্যাল টেস্টিং ইউনিট’ স্থাপন না করার বিষয়ে ব্যাখ্যা চেয়েছেন হাইকোর্ট। আগামী ৫ ডিসেম্বর জাতীয় রাজস্ব বোর্ডকে (এনবিআর) এ বিষয়ে ব্যাখ্যা দিতে নির্দেশ দিয়েছেন আদালত।<br/><br/>রবিবার (২৪ নভেম্বর) বিচারপতি এফআরএম নাজমুল আহাসান ও বিচারপতি কেএম কামরুল কাদেরের সমন্বয়ে গঠিত হাইকোর্ট বেঞ্চ এই আদেশ দেন।<br/>আদালতে রিটের পক্ষে শুনানিতে ছিলেন অ্যাডভোকেট মনজিল মোরসেদ। অন্যদিকে, রাষ্ট্রপক্ষে ছিলেন ডেপুটি অ্যাটর্নি জেনারেল ব্যারিস্টার আবদুল্লাহ আল মাহমুদ বাশার। আর বিএসটিআইয়ের পক্ষে ছিলেন আইনজীবী সরকার এমআর হাসান।<br/>এর আগে ফলমূলে ক্ষতিকর রাসায়নিকের প্রয়োগ বন্ধে মানবাধিকার সংগঠন ‘হিউম্যান রাইটস পিস ফর বাংলাদেশ (এইচআরপিবি) এর করা একটি রিট আবেদনের পরিপ্রেক্ষিতে হাইকোর্ট ২০১২ সালের ২৯ ফেব্রুয়ারি রায় দেন। বন্দরে কেমিক্যাল টেস্টিং ইউনিট বসাতে রায় বাস্তবায়নের প্রয়োজনীয় পদক্ষেপ নিতে জাতীয় রাজস্ব বোর্ডের (এনবিআর) চেয়ারম্যানকে নির্দেশ দেন হাইকোর্ট। সেই সঙ্গে রিট মামলাটি চলমান (কন্টিনিউ মেন্ডামাস) রাখার নির্দেশ দেন।<br/>রায় অনুসারে, আমদানি করা ফলমূলে রাসায়নিকের মাত্রা পরীক্ষার জন্য দেশের বিভিন্ন স্থলবন্দরে কেমিক্যাল টেস্টিং ইউনিট বসাতে এনবিআর’কে গত ২২ অক্টোবর দুই সপ্তাহ সময় বেঁধে দেওয়া হয়। তবে সেই আদেশ পুরোপুরি বাস্তবায়ন না করায় ব্যাখ্যা তলব করলেন আদালত।</p>
      <footer>/বিআই/এপিএইচ/</footer>
    </article>
  </body>
</html>