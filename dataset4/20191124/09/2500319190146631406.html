<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575073/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-24T09:52:16+00:00"/>
    <meta property="og:title" content="סער: &quot;פריימריז עכשיו&quot;; ח&quot;כ זוהר: &quot;חברי המרכז יכריעו&quot;"/>
    <meta property="og:description" content="המרד בליכוד: ח&quot;כ גדעון סער פנה ליו&quot;ר מרכז הליכוד בבקשה דחופה לקיים פריימריז עוד לפני שתסתיים תקופת &quot;21 הימים&quot;"/>
  </head>
  <body>
    <article>
      <h1>סער: "פריימריז עכשיו"; ח"כ זוהר: "חברי המרכז יכריעו"</h1>
      <address><time datetime="2019-11-24T09:52:16+00:00">24 Nov 2019, 09:52</time> by <a rel="author">איתי גדסי</a></address>
      <p>
        <b>המרד בליכוד: ח"כ גדעון סער פנה ליו"ר מרכז הליכוד בבקשה דחופה לקיים פריימריז עוד לפני שתסתיים תקופת "21 הימים"</b>
      </p>
      <figure>
        <img src="http://www.93fm.co.il/wp-content/uploads/2016/03/F130709DV205.jpg"/>
        <figcaption>השר לשעבר, גדעון סער<cite>צילום: פלאש 90</cite></figcaption>
      </figure>
      <p>חבר הכנסת גדעון סער (הליכוד) פנה ליו"ר מרכז הליכוד ח"כ חיים כץ ביוזמה דחופה לכנס את מרכז הליכוד על מנת לקבוע פריימריז בזק לראשות הליכוד עוד לפני תום תקופת 21 הימים, בהם כל ח"כ יכול להגיש לנשיא 61 חתימות ולקבל את המנדט להרכבת ממשלה.</p>
      <p>זאת, בהמשך לדבריו הפומביים בנושא. ח"כ סער הדגיש בפנייתו כי בכוחו של מהלך זה למנוע התדרדרות המדינה לבחירות שלישיות מיותרות אותן הגדיר רה"מ נתניהו רק לפני ימים ספורים כ"טירוף מערכות".</p>
      <p>סער הוסיף, כי מאחר שניתן להקים ממשלה עוד בכנסת הנוכחית יש לפעול לסיום המשבר הפוליטי במדינה הנמשך כבר כשנה.</p>
      <p>לטענת סער ניתן לקיים פריימריז כאלה תוך כשבועיים. בפניה הזכיר סער כי בשנת 2002 התקיימו פריימריז (בין רה"מ דאז שרון לשר דאז נתניהו) תוך כשלושה שבועות כשמספר החברים בעלי זכות הבחירה היה אז כמעט פי שלושה מאשר היום.</p>
      <p>סער ביקש מכץ לבוא בדברים עם מנהלת הליכוד לקידום הרעיון באופן מעשי "למען טובת התנועה והמדינה".</p>
      <p>יו"ר סיעת "הליכוד", ח"כ מיקי זוהר הגיב על דברי סער ואמר: "מפלגת הליכוד היא מפלגה דמוקרטית. כל מי שחושב שהוא ראוי רשאי להתמודד. בהתאם לחוקת הליכוד, חברי המרכז צריכים להכריע, אבל לא ייתכן שיערכו פריימריז רק לראשות התנועה. ולכן ההחלטה של חברי המרכז תהיה רק לגבי פריימריז מלאים".</p>
      <p>בנוגע לאובדן אמון הציבור בפרקליטות ובמשטרה, וטענותיו של ראש הממשלה נתניהו על אכיפה בררנית אומר זוהר: "אנחנו יכולים לסמוך על המשטרה ועל הפרקליטות. אבל בכל פעם שיכנס למשוואה איש מפורסם או איש ציבור, למשטרה יש אין-ספור תקלות".</p>
      <p>"אני רוצה שהציבור ישפוט ויכריע מי יהיה ראש הממשלה שלו. אני קורא לנתניהו להגיש בקשת חסינות ושהציבור יכריע", אומר זוהר.</p>
      <related>
        <a href="http://www.93fm.co.il/radio/574839/"/>
        <a href="http://www.93fm.co.il/radio/574813/"/>
        <a href="http://www.93fm.co.il/radio/574791/"/>
      </related>
    </article>
  </body>
</html>