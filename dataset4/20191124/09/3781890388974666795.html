<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743365"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T09:34:00+00:00"/>
    <meta property="og:title" content="บอลซีกรรม! &quot;วรชิต&quot;เซ็งจิต รถติดโหด-สนามซ้อมห่วย ไม่มีห้องน้ำ"/>
    <meta property="og:description" content="'ช้างศึก' ปวดหัวไม่รู้จักจบ จราจรมะนิลาอัมพาต รถติดมหาโหด ซ้อมช้ากว่ากำหนด แถมสนามที่เตรียมไว้กำลังก่อสร้าง ไม่มีห้องแต่งตัว ไม่มีห้องน้ำ นักบอลต้องไปเปลี่ยนชุดบนรถบัส"/>
  </head>
  <body>
    <article>
      <h1>บอลซีกรรม! "วรชิต"เซ็งจิต รถติดโหด-สนามซ้อมห่วย ไม่มีห้องน้ำ</h1>
      <address>
        <time datetime="2019-11-24T09:34:00+00:00">24 Nov 2019, 09:34</time>
      </address>
      <figure>
        <img src="https://www.dailynews.co.th/admin/upload/20191124/news_FTCZiklbdG164003_533.jpg?v=20191124177"/>
      </figure>
      <p>
        <b>"ช้างศึก" ปวดหัวไม่รู้จักจบ จราจรมะนิลาอัมพาต รถติดมหาโหด ซ้อมช้ากว่ากำหนด แถมสนามที่เตรียมไว้กำลังก่อสร้าง ไม่มีห้องแต่งตัว ไม่มีห้องน้ำ นักบอลต้องไปเปลี่ยนชุดบนรถบัส</b>
      </p>
      <p>ความเคลื่อนไหว ทีมฟุตบอลชายทีมชาติไทย ชุดซีเกมส์ ล่าสุด เมื่อช่วงเย็น วันที่ 24 พ.ย. ไปซ้อมที่สนามฟุตบอลหญ้าเทียมภายในมหาวิทยาลัยแห่งชาติฟิลิปปินส์ แต่การซ้อมล่าช้าไป 20 นาที เนื่องจากการจราจรติดขัดอย่างหนัก ไม่มีรถตำรวจนำรถบัสทีมไทย อีกทั้งคนขับก็ไม่รู้จักเส้นทาง ต้องหยุดโทรถามฝ่ายจัดเป็นระยะๆ<br/><br/>เมื่อมาถึงสนามซ้อม ก็เจอปัญหาอีก  เพราะบริเวณโดยรอบอยู่ระหว่างปรับปรุง มีโครงเหล็กที่ใช้ก่อสร้างอัฒจันทร์อยู่โดยรอบ ที่สำคัญ ไม่มีห้องพักนักกีฬา ไม่มีห้องน้ำ ทีมงานต้องวางชุดไว้ให้บนเก้าอี้ไม้ริมสนาม ก่อนนักกีฬาขึ้นไปเปลี่ยนบนรถบัส<br/><br/>ส่วนในการซ้อม มีเพียง "ยิม" วรชิต กนิตศรีบำเพ็ญ กองกลางชลบุรี เอฟซี คนเดียว ที่ซ้อมเต็มรูปแบบกับทีมไม่ได้ เนื่องจากเจ็บจากเกมอุ่นเครื่อง อยู่ในช่วงเรียกความฟิต ซึ่ง วรชิต บ่นถึง ความเป็นอยู่ในฟิลิปปินส์ ว่าตอนนี้แย่ไปหมด เรื่องรถติดพอเข้าใจ แต่ติดหนักกว่าที่คิด สนามซ้อมก็ไม่มีห้องน้ำ ห้องแต่งตัว แต่พร้อมสู้เพื่อทีมชาติไทย</p>
      <figure>
        <iframe src="https://www.youtube.com/embed/dSgqu22rS4g" width="640" height="360" data-service="Youtube" scrolling="no"/>
      </figure>
    </article>
  </body>
</html>