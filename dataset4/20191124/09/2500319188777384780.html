<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/575078/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-24T09:55:01+00:00"/>
    <meta property="og:title" content="הסערה בליכוד; ברקת הציע: מ&quot;מ ליו&quot;ר הליכוד"/>
    <meta property="og:description" content="כפתרון לקריאות בליכוד להחליף את נתניהו, ח&quot;כ ניר ברקת (הליכוד) מציע: בחירות פנימיות מיוחדות לתפקיד חדש, ממלא מקום יו&quot;ר הליכוד | המטרה – למנוע מרד במפלגה, ולתכנן את היום שאחרי"/>
  </head>
  <body>
    <article>
      <h1>הסערה בליכוד; ברקת הציע: מ"מ ליו"ר הליכוד</h1>
      <address><time datetime="2019-11-24T09:55:01+00:00">24 Nov 2019, 09:55</time> by <a rel="author">איתי גדסי</a></address>
      <p>
        <b>כפתרון לקריאות בליכוד להחליף את נתניהו, ח"כ ניר ברקת (הליכוד) מציע: בחירות פנימיות מיוחדות לתפקיד חדש, ממלא מקום יו"ר הליכוד | המטרה – למנוע מרד במפלגה, ולתכנן את היום שאחרי</b>
      </p>
      <figure>
        <img src="http://www.93fm.co.il/wp-content/uploads/2016/04/F150709HP37.jpg"/>
        <figcaption>ניר ברקת<cite>צילום: הדס פרוש, פלאש 90</cite></figcaption>
      </figure>
      <p>ברקע הקלחת הפוליטית, והמשפטית, ודבריו הנחרצים של ח"כ גדעון סער על הצורך בקיום פריימריז בליכוד, מציע ח"כ ניר ברקת (הליכוד), בניסיון להרגיע את הרוחות ואולי גם למנוע בחירות נוספות: לייסד תפקיד חדש במפלגה – ממלא מקום יו"ר הליכוד.</p>
      <p>הרעיון של ברקת קורא להעמיד את זהותו של ממלא המקום לבחירות בפריימריז מפלגתיים. בכך מבקש ברקת גם למנוע פוטש מצד בכירי הליכוד, וגם לתכנן, בהסכמה, את היום שאחרי נתניהו, למקרה שזה ייאלץ לצאת לנבצרות. בכך, לדעתו, יהיה אפשר לנהל משא ומתן עם כחול לבן ולמנוע בחירות נוספות. כך חשף הבוקר (ראשון) לראשונה העיתונאי יהודה שלזינגר ב"ישראל היום".</p>
      <p>בהצעה כתובה, שמעביר היום ברקת לאנשי הליכוד, הוא כותב: "מתברר שיריבינו הפוליטיים לא מרפים. נודע לי כי חברים מבית חברו לחברי כנסת מהשמאל ומנסים לשדל חברי כנסת נוספים מטעם הליכוד ומהמחנה הלאומי להגיע ל־61 ח"כים שתומכים בהם לראשות הממשלה מטעם עצמם. ובכך, בעצם, להדיח את מנהיג התנועה הנבחר, תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי המפלגה".</p>
      <p>לדבריו: "אנו עדים לעתירה שתוגש בימים הקרובים וכן לפנייה ליועץ המשפטי לממשלה, בדרישה שיקבע כי ראש הממשלה ויו"ר הליכוד בנימין נתניהו מנוע מלכהן ואף מנוע מלנסות להקים ממשלה בעת הזו, מחמת כתב האישום.</p>
      <p>ברקת אומר כי הוא שואב את יוזמתו מהפוליטיקה האמריקנית, שבה: "נשיא וסגן נשיא פועלים יחדיו. יש להוסיף לחוקת הליכוד הגדרת תפקיד של ממלא מקום קבוע ליו"ר התנועה. ממלא מקום היו"ר ייבחר בפריימריז מקרב מתפקדי הליכוד, באופן זהה לבחירת יו"ר התנועה, יוצב במקום השני של הליכוד בכנסת ויכהן בתפקיד הבכיר בממשלה או בכנסת אחרי יו"ר התנועה".</p>
      <p>ממלא המקום יחליף את היו"ר בתקופה של נבצרות: אם ייבצר מיו"ר התנועה ומועמדה לראשות הממשלה לממש את תפקידיו ו/או יימנע מיו"ר המפלגה לכהן כראש הממשלה ו/או להרכיב ממשלה מטעם התנועה, יהיה ממלא מקום יו"ר התנועה בעל מלוא הסמכויות והתפקידים המוקנים ליו"ר. אם יידרשו בחירות ליו"ר התנועה, יש לקיים בחירות במקביל גם למ"מ".</p>
      <p>ברקת אמר עוד, כי על תנועת הליכוד לעמוד מאחורי ראש הממשלה בימים אלו ולא לחתור תחתיו, כמו כן מזכיר ברקת כי חזקת החפות עומדת לראש הממשלה ויתכן שיזוכה בבית המשפט, בפרט לאחר המהלכים הפסולים שנחשף כי בוצעו במהלך החקירה: "אנו צריכים להתייצב לצידו של ראש הממשלה, שהוא נכס אדיר למדינה ולליכוד, לאפשר לו להוכיח את חפותו, לא לחרוץ את דינו, ובוודאי נוכח הכשלים החמורים שנתגלו בחקירה לזכור את שורת אישי הציבור שזוכו לחלוטין בבית המשפט".</p>
      <related>
        <a href="http://www.93fm.co.il/radio/575145/"/>
        <a href="http://www.93fm.co.il/radio/575094/"/>
        <a href="http://www.93fm.co.il/radio/574839/"/>
      </related>
    </article>
  </body>
</html>