<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779570/%D8%A7%D8%B8%D9%87%D8%A7%D8%B1-%D8%A8%DB%8C-%D8%A7%D8%B7%D9%84%D8%A7%D8%B9%DB%8C-%D8%B1%D9%88%D8%A7%D8%A8%D8%B7-%D8%B9%D9%85%D9%88%D9%85%DB%8C-%D9%88%D8%B2%D8%A7%D8%B1%D8%AA-%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D8%A7%D8%B2-%D8%A7%D8%B3%D8%AA%D8%B9%D9%81%D8%A7%DB%8C-%D9%88%D8%B2%DB%8C%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:47:06+00:00"/>
    <meta property="og:title" content="در گفتگو با مهر عنوان شد: اظهار بی‌اطلاعی روابط‌عمومی وزارت جهاد کشاورزی از استعفای وزیر"/>
    <meta property="og:description" content="نمایندگان مجلس در حالی از استعفای وزیر جهاد کشاورزی خبر داده‌اند که روابط عمومی این وزارتخانه، در این زمینه اظهار بی‌اطلاعی می‌کند."/>
  </head>
  <body>
    <article>
      <h1>در گفتگو با مهر عنوان شد: اظهار بی‌اطلاعی روابط‌عمومی وزارت جهاد کشاورزی از استعفای وزیر</h1>
      <address>
        <time datetime="2019-11-24T09:47:06+00:00">24 Nov 2019, 09:47</time>
      </address>
      <p>به گزارش <a href="https://www.mehrnews.com/">خبرنگار مهر</a>، در حالی که نمایندگان مجلس شورای اسلامی از استعفای محمود حجتی، وزیر جهاد کشاورزی خبر می دهند، مدیران روابط عمومی وزارت جهاد کشاورزی در پاسخ به پیگیری‌های <a href="https://www.mehrnews.com/">خبرنگار مهر</a>، در این زمینه اظهار بی اطلاعی کردند.  </p>
      <p>استعفای وزیر جهاد کشاورزی در حالی مطرح شده است که صبح امروز(یکشنبه ۳ آذر ۹۸)، چهل و نهمین جلسه هفتگی ستاد مقابله با آثار تحریم های اقتصادی در بخش کشاورزی، با حضور محمود حجتی و مدیران ارشد این وزارتخانه در محل وزارت جهاد برگزار شد.</p>
      <p>یک مقام مسئول در وزارت جهاد کشاورزی، با اشاره به اینکه از بحث استعفای وزیر جهاد کشاورزی بی‌خبر هستیم و مدیرکل روابط عمومی این وزارتخانه نیز در این زمینه اظهار بی‌اطلاعی کرده است، گفت: با توجه به برگزاری جلسه صبح امروز، بعید به نظر می‌رسد این موضوع صحت داشته باشد.  </p>
      <p>گفتنی است جلسه استیضاح محمود حجتی قرار است روز سه شنبه برگزار شود.</p>
      <p>در همین زمینه، احمد علیرضابیگی، عضو شورای مرکزی فراکسیون نمایندگان ولایی مجلس در گفتگو با <a href="https://www.mehrnews.com/">خبرنگار مهر</a>، اظهار داشت: طبق اعلام هیات رئیسه مجلس، قرار است جلسه استیضاح وزیر جهاد کشاورزی روز سه شنبه برگزار شود؛ اما وی از زمانی که بخش بازرگانی وزارت جهاد کشاورزی از این وزارتخانه جدا و به وزارتخانه صنعت ملحق شده است، استعفای خود را به رئیس جمهور داده و نسبت به این موضوع اعتراض کرده بود.</p>
      <p>وی اظهار داشت: طبق اطلاعات منابع موثق، حجتی وزیر کشاورزی از روز گذشته به دفتر رئیس جمهور اعلام کرده که به هیچ وجه در جلسه استیضاح حضور پیدا نمی کند که این امر به معنای استعفای وی است.</p>
    </article>
  </body>
</html>