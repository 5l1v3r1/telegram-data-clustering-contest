<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/brian-hook-called-closure-iranian-officials-accounts-social-media-nancy-pelussy-reaction"/>
    <meta property="og:site_name" content="euronews"/>
    <meta property="article:published_time" content="2019-11-24T09:22:46+00:00"/>
    <meta property="og:title" content="آمریکا خواستار بسته شدن حساب‌های مقامات ایرانی در شبکه‌های اجتماعی شد"/>
    <meta property="og:description" content="رئیس مجلس نمایندگان آمریکا نیز به اعتراض‌های گسترده در ایران که در اعتراض به افزایش قیمت بنزین آغاز شد و شهرهای مختلف این کشور را در بر گرفت واکنش نشان داد."/>
  </head>
  <body>
    <article>
      <h1>آمریکا خواستار بسته شدن حساب‌های مقامات ایرانی در شبکه‌های اجتماعی شد</h1>
      <address><time datetime="2019-11-24T09:22:46+00:00">24 Nov 2019, 09:22</time> by <a rel="author">یورونیوز فارسی </a></address>
      <p>برایان هوک، نماینده ویژه وزارت امور خارجه آمریکا در امور ایران در گفتگویی با شبکه بلومبرگ خواستار بسته شدن حساب‌های کاربری مقام‌های ایرانی در شبکه‌های اجتماعی شد.</p>
      <p>هوک در این مصاحبه از مسئولان شبکه‌های فیس‌بوک، اینستاگرام و توییتر خواسته است تا زمانی که دسترسی کامل مردم ایران به اینترنت میسر نشده، حساب کاربری رهبران جمهوری اسلامی را مسدود کند. وی مشخصا خواهان بسته شدن حساب‌های کاربری رهبر، رئیس جمهوری و وزیر امور خارجه ایران شده است.</p>
      <figure>
        <iframe data-src="https://twitter.com/euronewses/status/1198296064509579271" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در روزهای گذشته برخی کاربران شبکه‌های اجتماعی ایرانی از این که اینترنت در ایران قطع شده اما علی خامنه‌ای و برخی دیگر از مقام‌های عالی‌رتبه ایرانی همچنان صفحات خود در شبکه های اجتماعی را به‌روز می‌کنند، از مدیران این شبکه‌ها انتقاد کرده بودند.</p>
      <p>در پی تظاهرات سراسری در ایران در هفته گذشته اینترنت به دستور مقام‌های رسمی این کشور قطع شده بود.</p>
      <h3>دفاع رئیس مجلس نمایندگان آمریکا از معترضان ایرانی</h3>
      <p>رئیس مجلس نمایندگان آمریکا نیز به تظاهرات گسترده در ایران که در اعتراض به افزایش قیمت بنزین آغاز شد و شهرهای مختلف این کشور را در بر گرفت واکنش نشان داد.</p>
      <figure>
        <iframe data-src="https://twitter.com/euronewses/status/1198440392636678144" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>نانسی پلوسی با انتشار پیامی در صفحه توییتر خود از مقام‌های حکومت ایران خواست تا اجازه دهند «مردم اعتراض‌شان را بیان کنند» و «همه مردم ایران بتوانند بدون ترس از اقدام تلافی‌جویانه حکومت، انتقادات‌شان را ابراز نمایند».</p>
      <p>وی ضمن ابراز «نگرانی جدی» از کشته شدن بیش از ۱۰۰ معترض در جریان سرکوب اعتراض‌ها در ایران خواستار «دسترسی فوری» و بازگشایی مجدد اینترنت برای استفاده عمومی ایرانیان شده است.</p>
    </article>
  </body>
</html>