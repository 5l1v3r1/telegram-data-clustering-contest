<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Novalic-Kontratuzbe-izmedju-entiteta-posljedice-turbulentnog-vremena/570207?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T09:23:46+00:00"/>
    <meta property="og:title" content="Novalić: Kontratužbe između entiteta posljedice turbulentnog vremena"/>
    <meta property="og:description" content="SARAJEVO - Premijer Federacije BiH Fadil Novalić izjavio je da su tužbe i kontratužbe između FBiH i Republike Srpske posljedice turbulentnog vremena od izbora do formiranja vlasti, ali da sa predsjednikom Vlade Srpske Radovanom Viškovićem intenzivno sarađuje."/>
  </head>
  <body>
    <article>
      <h1>Novalić: Kontratužbe između entiteta posljedice turbulentnog vremena</h1>
      <address><time datetime="2019-11-24T09:23:46+00:00">24 Nov 2019, 09:23</time> by <a rel="author">Srna</a></address>
      <p>SARAJEVO - Premijer Federacije BiH Fadil Novalić izjavio je da su tužbe i kontratužbe između FBiH i Republike Srpske posljedice turbulentnog vremena od izbora do formiranja vlasti, ali da sa predsjednikom Vlade Srpske Radovanom Viškovićem intenzivno sarađuje.</p>
      <p>Novalić je naveo da je FBiH tri četvrtine ekonomije BiH, ali i da pozitiva koja se odvija u Republici Srpskoj, ako se, kako je rekao, odvija, odgovara BiH, jer je riječ o jednom ekonomskom prostoru.</p>
      <p>On je ocijenio da je FBiH glavni kreator ekonomskih kretanja u BiH i da joj ne treba novac od Međunarodnog monetarnog fonda (MMF) već tehnička pomoć i prisustvo.</p>
      <p>"Nama MMF treba, jer smo područje koje važi za nestabilno. BiH treba MMF kao poruka da je tu sve mirno, jer garanuje ravnotežu budžeta. FBiH novac zaista ne treba, mi imamo aranžman od milijardu i nešto dolara, ali smo uzeli 200 miliona i rekli više nam ne treba", rekao je Novalić za "Dnevni avaz".</p>
      <p>On je ocijenio da federalna Vlada dobro funkcioniše i u tehničkom mandatu i da rezultati ne izostaju, te da ima najava iz SDA, HDZ –a BiH i SBB-a da će određeni ministri, a tu je i on, ostati u sastavu nove vlade.</p>
      <p>Novalić je ocijenio i da je Vlada FBiH reagovala kako je morala u slučaju dešavanja u Zavodu za zbrinjavanje mentalno invalidne djece i omladine Pazarić, odnosno smjenom direktora, Upravnog i Nadzornog odbora, ali da ostaje da se ustanove stvarne činjenice, te da je pozvao tužilaštvo da to učini bez ikakve politizacije. </p>
    </article>
  </body>
</html>