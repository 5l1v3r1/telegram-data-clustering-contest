<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/balcers-turpina-ugunot-pec-traumas-izdziedesanas.d?id=51663597"/>
    <meta property="og:site_name" content="DELFI"/>
    <meta property="article:published_time" content="2019-11-24T09:21:20+00:00"/>
    <meta property="og:title" content="Balcers turpina 'uguņot' pēc traumas izdziedēšanas "/>
    <meta property="og:description" content="Latvijas uzbrucējs Rūdolfs Balcers sestdien guva vārtus un veica rezultatīvu piespēli Amerikas hokeja līgas (AHL) spēlē, kaldinādams Belevilas &quot;Senators&quot; komandas uzvaru."/>
  </head>
  <body>
    <article>
      <h1>Balcers turpina 'uguņot' pēc traumas izdziedēšanas </h1>
      <address><time datetime="2019-11-24T09:21:20+00:00">24 Nov 2019, 09:21</time> by <a rel="author">LETA</a></address>
      <p>
        <b>Latvijas uzbrucējs <a href="https://www.delfi.lv/temas/rudolfs-balcers">Rūdolfs Balcers</a> sestdien guva vārtus un veica rezultatīvu piespēli Amerikas hokeja līgas (<a href="https://www.delfi.lv/temas/ahl">AHL</a>) spēlē, kaldinādams Belevilas "<a href="https://www.delfi.lv/temas/senators">Senators</a>" komandas uzvaru.</b>
      </p>
      <p>"Senators" viesos ar 2:1 (2:0, 0:0, 0:1) pārspēja Leihaiveli "Phantoms".</p>
      <p>Balcers vispirms sestajā minūtē palīdzēja Aleksam Formentonam panākt 1:0 viesu labā, bet trīs minūtes vēlāk pats pēc partnera piespēles dubultoja pārsvaru. Viņš šajā duelī divas reizes meta pa vārtiem un tika pie pozitīva lietderības koeficienta.</p>
      <p>Latviešu uzbrucējs šajā sezonā laukumā devies piecās spēlēs, kurās guvis četrus vārtus, veicis trīs rezultatīvas piespēles un iekrājis pozitīvu lietderības koeficientu +3.</p>
      <p>Nacionālās hokeja līgas (NHL) komanda Otavas "Senators" nosūtīja Balceru uz fārmklubu Belevilā, lai viņš varētu iespēlēties pēc traumas izdziedēšanas.</p>
      <p>Tikmēr zaudējumu cieta uzbrucējs Ņikita Jevpalovs, kura pārstāvētā Lavālas "Rocket" mājās ar 2:4 (0:1, 2:1, 0:2) piekāpās Jūtikas "Comets". Jevpalovs divreiz meta pa vārtiem un tika pie negatīva lietderības koeficienta -1.</p>
      <p>Citā spēlē ārpus pieteikuma palika uzbrucējs <a href="https://www.delfi.lv/temas/rodrigo-abols">Rodrigo Ābols</a>, kura pārstāvētā Springfīldas "Thunderbirds" mājās ar 5:4 (3:1, 0:2, 1:1, 1:0) pagarinājumā pārspēja Providensas "Bruins". Tāpat nespēlēja aizsargs Kristiāns Rubīns, kamēr viņa pārstāvētā Toronto "Marlies" savā laukumā ar 4:2 (0:0, 2:0, 2:2) guva virsroku pār Manitobas "Moose".</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/balcers-un-jevpalovs-ahl-cempionata-izcelas-ar-rezultativu-piespeli.d?id=51663167"/>
        <a href="https://www.delfi.lv/sports/news/hokejs/girgensona-sabres-neveiksmju-josla-turpinas-blugeram-sods-iemetiena.d?id=51658871"/>
        <a href="https://www.delfi.lv/sports/news/hokejs/kivlenieks-atvaira-24-metienus-un-kaldina-monsters-devito-uzvaru.d?id=51659341"/>
      </related>
    </article>
  </body>
</html>