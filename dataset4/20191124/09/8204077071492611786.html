<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/po-sveta/453/a/v-rodniia-grad-na-kafka-cenite-na-jilishtata-rastat-neumolimo-zaradi-biurokraciiata-293692/"/>
    <meta property="og:site_name" content="Investor.bg"/>
    <meta property="article:published_time" content="2019-11-24T09:45:00+00:00"/>
    <meta property="og:title" content="В родния град на Кафка цените на жилищата растат неумолимо заради бюрокрацията"/>
    <meta property="og:description" content="Издаването на разрешение за строеж в Прага често отнема до десет години"/>
  </head>
  <body>
    <article>
      <h1>В родния град на Кафка цените на жилищата растат неумолимо заради бюрокрацията</h1>
      <h2>Издаването на разрешение за строеж в Прага често отнема до десет години</h2>
      <address><time datetime="2019-11-24T09:45:00+00:00">24 Nov 2019, 09:45</time> by <a rel="author">Божидарка Чобалигова</a></address>
      <p>Един от най-горещите имотни пазари в Европа предлага изключителни възможности на хората, които са имали достатъчен късмет или предвидливост, за да купят рано. Но на Ричард Гало и Михаела Томашкова той създава главоболия без изгледи за скорошен край, пише Bloomberg.</p>
      <p>Те се намират в двата противоположни края на една и съща главоблъсканица – кои са силите, тласкащи неумолимо нагоре цените на жилищата в Прага. Когато Гало се установил от Италия в Чехия, една от най-евтините страни за живот в Европейския съюз, разбрал, че не може да си позволи жилище в столицата. Работата на Томашкова, която е строителен предприемач, е да осигурява място за живот на хора като него. Но компанията й се дави в морето на бюрокрацията.</p>
      <p>Проблемът е в свиването на предлагането, което се задълбочава от процъфтяващата туристическа индустрия в Прага и бързо растящото население. Предимно бюрократични препятствия обаче ограничават притока на нови апартаменти до темп, който почти не се е променил през последните десет години, въпреки че растящото търсене предизвика бум на строителството в градове като Будапеща и Варшава.</p>
      <p>Това означава, че въпреки скока на цените с 22% миналата година, няма причина за скорошно забавяне на ръста.</p>
      <p>„Напълно сме убедени и има консенсус сред предприемачите, че скокът на цените ще спре и пазарът ще се стабилизира, само ако процесът по разрешаването на строителството се ускори“, казва Томашкова, която е ръководител на Central Group, една от най-големите строителни компании в Прага.</p>
      <p>Чешката столица често е препълнена с тълпи от хора в компактната й централна част. Средновековните калдъръмени улички, готически кули, романски ротонди и замъци в стил ар нуво отдавна привличат милиони туристи. А благодарение на най-ниската безработица в ЕС страната се превърна и в магнит за чужденци, които търсят работа.</p>
      <p>Всички те имат нужда от място за живеене, а търсенето от местни жители също расте, стимулирано от повишаване на заплатите.</p>
      <p>Гало не успял да намери работа в родния си град Корополи в Италия след световната финансова криза, но сменил местожителството си и бързо открил работа като оператор на струг в завод в Прага. Това обаче не означавало, че можел да си позволи място за живеене.</p>
      <p>Той не е единствен – сравнени със заплатите, цените са най-високите в ЕС. В цялата страна потенциалните купувачи се нуждаят от 11 брутни годишни заплати – средното годишно заплащане е 409 260 крони (17 779 долара), за апартамент, което е повече от Великобритания, Франция или Германия, показва изследване на Deloitte. Дори във времето на евтините пари това е извън възможностите на мнозина.</p>
      <p>„В миналото може би беше осъществимо да си купиш нещо в Прага. Но сега цените са толкова високи, че това е невъзможно“, казва 27-годишният Гало.</p>
      <p>Част от проблема са апартаментите, които излизат от пазара, тъй като собствениците им са обхванати от лудостта на стимулираните от Airbnb краткосрочни наеми. Според изследване от 2018 г. на Института по планиране и развитие на Прага 20% от апартаментите в Стария град и 10% от тези в околностите са обявени за отдаване под наем на сайта.<br/>Но най-големият фактор е липсата на нови апартаменти. Години наред предприемачите не успяваха да строят 6000 жилища, които се смята, че са нужни на града, за да е в крак с растящото население, достигащо 1,3 млн. души. Очаква се то да нарасне със 160 хил. души през идните десет години.</p>
      <p>Миналата година строителните компании са завършили само 5290 апартамента, сочат данни на националната статистика.</p>
      <p>„Години наред Прага не успя да реагира на притока на хора в града. В столицата има недостиг на хиляди апартаменти“, казва Давид Жирусек, говорител на строителната компания Finep Holding, която е една от най-големите в града.</p>
      <p>Томашова има 30 хил. апартамента в процес на изграждане. Но процесът по одобряване на строителството е муден. Само разрешението за планиране, което е един от трите изисквани етапа, трябва да бъде подпечатано от 40 различни власти – от Противопожарната служба до Службата за културно наследство. Често одобрението трае толкова дълго, че плановете трябва да бъдат променяни, за да отразят технологичния напредък, казва тя.</p>
      <p>„Тези три стъпки ни отнемат десет години. Документите за сградите сега са толкова подробни, че трябва да ги носим до службата за строителен надзор с микробус и е ясно, че чиновниците не могат да разберат всичко“, казва Томашкова.</p>
      <p>В резултат на това Central Group изостава значително от минималната си цел да осигурява 1000 – 1500 апартамента на пазара всяка година.</p>
      <p>Но растящите цени вдъхват живот на някои големи проекти. Един от обектите, които може да помогнат за намиране на изход от затруднението, е „Бубни-Затори“ с площ колкото приблизителния размер на 140 футболни игрища, само на 3 км от Пражкия замък. Не че пътят на бившия терминал за железопътни товари е бил лек. Подобно на други изоставени терени той трябваше да премине през бюрократични битки след падането на комунизма преди три десетилетия.</p>
      <p>Новото ръководство в Прага, което е на власт от 2018 г., иска строителството на многофункционалния проект с офиси, търговски площи и жилища да започне през идните две-три години, като целта е да осигури дом на 25 хил. души до 20 години.</p>
      <p>„Прага трябва да работи за осигуряването на повече апартаменти. Първото, което трябва да направим, е да отблокираме огромните изоставени терени“, казва кметът на града Зденек Хриб.</p>
      <p>27-годишният Гало, който е създал семейство, сега има жилище в село Садска, на около 25 км източно от столицата. Той трябва да става в 5,30 ч. всеки ден, за да стига навреме на работа. „Отказахме се от идеята да се установим в Прага. По-евтино е да живеем тук и да пътуваме всеки ден, отколкото да плащаме ипотека там“, казва той.</p>
      <p>
        <i>По статията работиха: <a href="https://www.investor.bg/po-sveta/453/a/v-rodniia-grad-na-kafka-cenite-na-jilishtata-rastat-neumolimo-zaradi-biurokraciiata-293692/znvygb:pubonyvtbin@vairfgbe.ot">Божидарка Чобалигова</a>, редактор <a href="https://www.investor.bg/po-sveta/453/a/v-rodniia-grad-na-kafka-cenite-na-jilishtata-rastat-neumolimo-zaradi-biurokraciiata-293692/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/centralna-i-iztochna-evropa/335/a/30-godini-sled-kraia-na-komunizma-jitelite-na-praga-sa-umoreni-ot-turistite-293336/"/>
      </related>
      <related>
        <a href="https://www.investor.bg/bylgariia/451/a/imotniiat-pazar-v-plovdiv--novi-i-po-prostorni-jilishta-292778/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bylgariia/451/a/pazaryt-na-nedvijimi-imoti-se-orientira-kym-ohlajdane-292358/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/magistratura-vyv-vuzf-e-s-ambiciia-da-podobri-uslugite-na-imotniia-pazar-290816/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/centralni-banki-v-evropa-zovat-za-deistviia-zaradi-rastiashtite-ceni-na-jilishtata-290516/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/chehiia-iznenadva-s-proekt-na-nebostyrgach-s-formata-na-korab-za-845-mln-dolara-290198/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/centralna-i-iztochna-evropa/335/a/buntovnicite-ot-iztochna-evropa-se-obediniavat-286289/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/centralna-i-iztochna-evropa/335/a/cheshkoto-pravitelstvo-na-babish-izdyrja-vot-na-nedoverie-284675/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/blizo-100-000-dushi-protestiraha-v-praga-s-iskane-na-ostavkata-na-premiera-babish-283428/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/andrei-babish-i-donald-tusk-obsydiha-nakyde-iskat-da-poeme-es-281906/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>