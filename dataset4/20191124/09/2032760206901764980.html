<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90411"/>
    <meta property="og:site_name" content="Denník politika"/>
    <meta property="article:published_time" content="2019-11-24T09:35:15+00:00"/>
    <meta property="og:title" content="Komunálne voľby v Hongkongu považujú za referendum o podpore protestov, záujem je vysoký"/>
    <meta property="og:description" content="24.11.2019 (Webnoviny.sk) – V Hongkongu sa v nedeľu konajú komunálne voľby, o ktoré je veľký záujem. Sú považované za určité referendum o podpore prodemokratických protestov, ktoré Hongkongom otriasajú už viac než päť mesiacov. Obyvatelia túto ponúknutú šancu preto využili."/>
  </head>
  <body>
    <article>
      <h1>Komunálne voľby v Hongkongu považujú za referendum o podpore protestov, záujem je vysoký</h1>
      <address><time datetime="2019-11-24T09:35:15+00:00">24 Nov 2019, 09:35</time> by <a rel="author">Webnoviny</a></address>
      <p>24.11.2019 (Webnoviny.sk) – V Hongkongu sa v nedeľu konajú komunálne voľby, o ktoré je veľký záujem. Sú považované za určité referendum o podpore prodemokratických protestov, ktoré Hongkongom otriasajú už viac než päť mesiacov. Obyvatelia túto ponúknutú šancu preto využili.</p>
      <p>Volebná komisia uviedla, že len za prvých päť hodín hlasovania si prišlo svoje volebné právo uplatniť 31 percent zo 4,1 milióna oprávnených voličov. To je takmer raz toľko, ako za rovnaký čas pred štyrmi rokmi.</p>
      <p>Bojuje sa o 452 kresiel v 18 obvodných radách, ktoré majú len málo kompetencií, zväčša poradných. Propekingský aj prodemokratický tábor však napriek tomu vyzvali svojich stúpencov, aby prišli k volebným urnám a pred volebnými miestnosťami sa už od rána tvoria dlhé rady.</p>
      <p>Víťazstvo opozičných kandidátov by totiž naznačilo, že verejnosť naďalej stojí za prodemokratickým hnutím, hoci protesty často poznačuje násilie.</p>
      <p>Viac k témam: <a href="https://www.webnoviny.sk/tag/komunalne-volby/"><u>komunálne voľby</u></a>, <a href="https://www.webnoviny.sk/tag/protesty-v-hongkongu/"><u>protesty v Hongkongu</u></a><br/>Zdroj: Webnoviny.sk – <a href="https://www.webnoviny.sk/komunalne-volby-v-hongkongu-povazuju-za-referendum-o-podpore-protestov-zaujem-je-vysoky/"><u>Komunálne voľby v Hongkongu považujú za referendum o podpore protestov, záujem je vysoký</u></a> © SITA Všetky práva vyhradené.</p>
    </article>
  </body>
</html>