<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125879/alpha-bank-vs-eurobank-oi-diafores-kai-oi-omoiotites-ton-shedion"/>
    <meta property="og:site_name" content="Insider"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Alpha Bank vs Eurobank: Οι διαφορές και οι ομοιότητες των σχεδίων"/>
    <meta property="og:description" content="Στην περίπτωση της Eurobank θα τιτλοποιηθεί χαρτοφυλάκιο 7,5 δις. ευρώ, με την ονομασία «Cairo», ενώ η Alpha Bank εξήγγειλε ότι θα τιτλοποιήσεις NPEs έως 12 δισ. ευρώ με το συναλλαγή «Galaxy»."/>
  </head>
  <body>
    <article>
      <h1>Alpha Bank vs Eurobank: Οι διαφορές και οι ομοιότητες των σχεδίων</h1>
      <h2>Στην περίπτωση της Eurobank θα τιτλοποιηθεί χαρτοφυλάκιο 7,5 δις. ευρώ, με την ονομασία «Cairo», ενώ η Alpha Bank εξήγγειλε ότι θα τιτλοποιήσεις NPEs έως 12 δισ. ευρώ με το συναλλαγή «Galaxy».</h2>
      <address><time datetime="2019-11-24T09:00:00+00:00">24 Nov 2019, 09:00</time> by <a rel="author">Βάσω Αγγελέτου</a></address>
      <p><b>«Μοντέλο Eurobank»</b> θύμισε σε πολλούς το σχέδιο μετασχηματισμού που ανακοίνωσε η <b>Alpha Bank</b> πριν λίγες ημέρες, σίγουρα όχι χωρίς λόγο, αφού τα δύο πλάνα-μαμούθ παρουσιάζουν σημαντικές ομοιότητες.</p>
      <p>Καταρχάς, προβλέπουν αλλαγή της δομής του ομίλου, με διαχωρισμό (hive down) της τράπεζας από τη μητρική που μετατρέπεται σε εταιρεία συμμετοχών. Κάτω από την ομπρέλα της holding μπαίνει η τράπεζα αλλά και τα spv στα οποία θα μεταβιβαστούν τα δάνεια προς τιτλοποίηση, από τα οποία θα πωληθούν οι δύο τίτλοι χαμηλότερης διαβάθμισης (mezzanine και junior).</p>
      <p>Στην περίπτωση της Eurobank θα τιτλοποιηθεί χαρτοφυλάκιο 7,5 δις. ευρώ, με την ονομασία <b>«Cairo»</b>, ενώ η Alpha Bank εξήγγειλε ότι θα τιτλοποιήσεις NPEs έως 12 δισ. ευρώ με το <b>συναλλαγή «Galaxy». </b>Και στις δύο περιπτώσεις, τα κόκκινα δάνεια φεύγουν από τον ισολογισμό της τράπεζας (carve-out) και πωλούνται σε επενδυτές (funds). Η τράπεζα, όμως, συνάπτει συμφωνία για διαχείριση των χαρτοφυλακίων από τον εξειδικευμένο servicer, που στην περίπτωση της Eurobank είναι η FPS και της Alpha Bank η νέα Cepal. Αντιστοίχως, συνάπτονται και αντίστροφες συμφωνίες για ανταλλαγή τεχνογνωσίας και διαχείριση των δανείων που παραμένουν στον ισολογισμό κάθε τράπεζας.</p>
      <p>Και στις δύο περιπτώσεις, η τράπεζα θα διακρατήσει τον senior τίτλο, χωρίς ωστόσο να κινδυνεύει με ενεργοποίηση της εισφοράς του Δημοσίου στην περίπτωση που καταγράψουν ζημιές τα ομόλογα μέσω του μηχανισμού αναβαλλόμενων φόρων (DTC). Ο CEO της Alpha Bank, <b>Βασίλειος Ψάλτης</b>, παραδέχθηκε κατά την παρουσίαση του σχεδίου ότι η «Eurobank άνοιξε τον δρόμο» παρουσιάζοντας αυτή τη φόρμουλα που αποτρέπει την ενεργοποίηση της εισφοράς κρατικών κεφαλαίων.</p>
      <p>Και οι δύο συναλλαγές θα πωληθούν σε στρατηγικό επενδυτή, ο οποίος θα αγοράσει τους τίτλους αλλά και τη θυγατρική διαχείρισης κόκκινων δανείων, στην περίπτωση της Eurobank η FPS και στην περίπτωση της Alpha η «νέα Cepal». Μια σημαντική διαφορά ανάμεσα στις δύο τράπεζες, είναι ότι η Eurobank προχώρησε ταυτόχρονα μια τριπλή συναλλαγή, ξεκινώντας με την τιτλοποίηση «Pillar» ύψους 2 δισ. ευρώ και μπαίνοντας σε αποκλειστικές διαπραγματεύσεις με την PIMCO που κατοχύρωσε το Pillar. Το αποτέλεσμα ήταν οι δύο πλευρές να μην καταλήξουν σε συμφωνία και να καταθέσει δεσμευτική προσφορά και η Fortress με ορίζοντα ολοκλήρωσης της διαδικασίας στο τέλος του έτους.</p>
      <h3>Διαγωνιστική διαδικασία για τη συναλλαγή «Galaxy»</h3>
      <p>Με δεδομένο αυτό το προηγούμενο, η Alpha Bank αποφάσισε να προχωρήσει σε διαγωνιστική διαδικασία για τη συναλλαγή «Galaxy» που περιλαμβάνει κόκκινα δάνεια ύψους 12 δισ. ευρώ, ενώ στον ίδιο στρατηγικό επενδυτή θα πουλήσει πλειοψηφικό μερίδιο της νέας Cepal που θα κάνει τη διαχείριση των δανείων (servicer).</p>
      <p>Σημειώνεται, τέλος, ότι η Alpha Bank διαθέτει ισχυρή κεφαλαιακή βάση (buffer ύψους 2 δισ. ευρώ) με την οποία χρηματοδοτεί τη συναλλαγή μετασχηματισμού, σε συνδυασμό με την έκδοση ομολόγων Tier 2 που προανήγγειλε για το 2020. Η Eurobank, για να επιτύχει την υλοποίηση του σχεδίου, προχώρησε σε απορρόφηση της Grivalia και σε πώληση της EPS προκειμένου να εξασφαλίσει τα κεφάλαια για τη συναλλαγή.</p>
      <p>Μια σημαντική διαφορά, τέλος, είναι ο χρόνος υλοποίησης. Η Alpha Bank ανακοίνωσε ότι χρειάζεται μόλις έξι μήνες για την ολοκλήρωση της συναλλαγής, ενώ η Eurobank έχει ήδη διανύσει ένα έτος από την ανακοίνωση του σχεδίου μετασχηματισμού και εξήγγειλε πρόσφατα ότι θα χρειαστεί δύο μήνες από το 2020 προκειμένου να ολοκληρώσει την υλοποίηση. Σημαντικό ρόλο σε αυτό έχει παίξει το σχέδιο «Ηρακλής» που φρενάρει τα σχέδια της Eurobank προκειμένου να ολοκληρωθεί η νομοθέτησή του, πιθανότατα εντός Δεκεμβρίου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125776/eurobank-dimini-paratasi-gia-cairo-tha-perimenei-ton-irakli"/>
        <a href="https://www.insider.gr/epiheiriseis/trapezes/125595/kalyteri-trapeza-private-banking-stin-ellada-kai-tin-kypro-i-eurobank"/>
        <a href="https://www.insider.gr/hristika/trapezika/125366/eurobank-poioi-einai-oi-logoi-poy-ypohorei-lianemporio"/>
      </related>
    </article>
  </body>
</html>