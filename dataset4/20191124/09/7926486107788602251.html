<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012942/%DA%86%D9%86%D8%AF-%D8%AF%D8%B1%D8%B5%D8%AF-%D8%B2%D9%86%D8%A7%D9%86-%D8%B4%D8%A7%D8%BA%D9%84-%D8%A7%D9%86%DA%AF%D9%84%DB%8C%D8%B3%DB%8C-%D9%85%D9%88%D8%B1%D8%AF-%D8%A2%D8%B2%D8%A7%D8%B1-%D8%AC%D9%86%D8%B3%DB%8C-%D9%82%D8%B1%D8%A7%D8%B1-%D9%85%DB%8C-%DA%AF%DB%8C%D8%B1%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T09:24:34+00:00"/>
    <meta property="og:title" content="چند درصد زنان شاغل انگلیسی مورد آزار جنسی قرار می‌گیرند؟"/>
    <meta property="og:description" content="محققان &quot;کنگره اتحادیه تجار و پروژه تبعیض جنسی&quot; انگلیس بیان می‌کنند ۵۲ درصد از زنان انگلیسی تجربه تجاوز و آزار و اذیت‌های جنسی را دارند."/>
  </head>
  <body>
    <article>
      <h1>چند درصد زنان شاغل انگلیسی مورد آزار جنسی قرار می‌گیرند؟</h1>
      <address>
        <time datetime="2019-11-24T09:24:34+00:00">24 Nov 2019, 09:24</time>
      </address>
      <p>
        <i>محققان "کنگره اتحادیه تجار و پروژه تبعیض جنسی" انگلیس بیان می‌کنند ۵۲ درصد از زنان انگلیسی تجربه تجاوز و آزار و اذیت‌های جنسی را دارند.</i>
      </p>
      <p>به گزارش مشرق، دو سال پس از شکل‌گیری جنبش "MeToo" در برابر سوءاستفاده‌های جنسی در سراسر جهان، زنان شاغل جهان هنوز هم از افشای عمل سوءاستفاده کنندگان واهمه دارند؛ بسیاری از آنها ترس از دست دادن شغل خود را دارند و به همین خاطر در برابر سوءاستفاده کنندگان سکوت می‌کنند. </p>
      <p>کشور انگلیس یکی از نقاطی در جهان است که زنان شاغل و محصّل در این کشور از افشای سوءاستفاده‌ کنندگان پرهیز می‌کنند؛ به گزارش پایگاه خبری "گاردین"، بر اساس نظرسنجی صورت گرفته شده در روز سه‌شنبه 19 نوامبر، 80 درصد از زنان شاغل در انگلیس، تمایل به گزارش آزار و اذیت‌های جنسی در محل کار ندارند. </p>
      <blockquote>بیشتر بخوانید:<br/><a href="https://www.mashreghnews.ir/news/1012786/%D9%88%D8%B6%D8%B9%DB%8C%D8%AA-%D9%82%D8%B1%D9%85%D8%B2-%DA%A9%D8%B4%D8%AA%D8%A7%D8%B1-%D8%B2%D9%86%D8%A7%D9%86-%D8%AF%D8%B1-%D9%81%D8%B1%D8%A7%D9%86%D8%B3%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%D8%AE%D8%B4%D9%88%D9%86%D8%AA-%D8%AC%D9%86%D8%B3%DB%8C-%D8%A8%D8%A7%D9%84%D8%A7">وضعیت قرمز کشتار زنان در فرانسه؛ اعتراضات به خشونت <i>جنسی</i> بالا گرف<br/></a><a href="https://www.mashreghnews.ir/news/1010457/%D8%A7%D9%81%D8%B2%D8%A7%DB%8C%D8%B4-%D8%B3%D9%88%D8%A1%D8%A7%D8%B3%D8%AA%D9%81%D8%A7%D8%AF%D9%87-%D8%AC%D9%86%D8%B3%DB%8C-%D8%A7%D8%B2-%DA%A9%D9%88%D8%AF%DA%A9%D8%A7%D9%86-%D8%A7%D9%86%DA%AF%D9%84%DB%8C%D8%B3%DB%8C">افزایش سوءاستفاده <i>جنسی</i> از کودکان انگلیسی</a></blockquote>
      <p>این زنان به دلیل ترس از دست دادن شغل‌هایشان هرگز لب به سخن باز نمی‌کنند و از عواقب سخن خود واهمه دارند؛ براساس این نظرسنجی تعداد 2000 زن شاغل و محصّل بین 18 تا 30 سال در انگلیس، مایل به واکنش نسبت به عمل تجاوزگران نیستند و در مقابل آنها سکوت می‌کنند؛ بسیاری از سوءاستفادهکنندگان در رده‌های بالای ریاستی هستند و مدیر مجموعه به حساب می‌آیند. </p>
      <p>حدود 15 درصد از زنان شرکت‌کرده در نظرسنجی، آزار و اذیت را گزارش می‌دادند اما به درستی با آنها برخورد نشده بود؛ 5 درصد از این تعداد نیز گفتند که به دلیل آزار و اذیت جنسی، تعرض یا سوء‌استفاده مجبور به تغییر شغل هستند.</p>
      <p>این مشکلات باعث سلب آرامش از زنان انگلیسی در محیط کار شده است؛ بسیاری از زنان شاغل و محصّل با این معضل روبه‌رو هستند اما هیچ اقدامی نمی‌توانند انجام دهند. </p>
      <p>یک نظرسنجی در سال 2017 نشان می‌دهد که بیش از نیمی از زنان انگلیسی در حالی که در محل کار یا تحصیل بوده‌اند مورد تجاوز و آزار و اذیت جنسی قرار گرفته‌اند؛ براساس نتایج این نظرسنجی،  بیش از نیمی از زنان شاغل انگلیسی در محیط‌های کاری مورد تجاوز قرار می‌گیرند یا با کلمات و عباراتی از این دست از سوی همکاران و کارفرمایان مرد مواجه می‌شوند.</p>
      <p>محققان "کنگره اتحادیه تجار و پروژه تبعیض جنسی" انگلیس بیان می‌کنند 52 درصد از زنان انگلیسی تجربه رفتارهای ناخواسته از سوی همکاران و کارفرمایان شامل شنیدن شوخی‌ها و جملات نامتعارف، آزار جنسی و تجاوز را داشته‌اند؛ این رقم میان دختران و زنان 16 تا 24 ساله بیشتر و به 63 درصد می‌رسد.</p>
      <p>بر اساس یافته‌های این نظرسنجی، زنانی که در صنایع تولیدی و در صنعت گردشگری مشغول کار هستند بیشتر مورد تعرض قرار می‌گیرند.</p>
      <p>مقاله‌نویس گاردین و طراح پروژه "هر روز تبعیض جنسی" در این رابطه می‌گوید: «مردم می‌گویند آزار جنسی دیگر در محل کار وجود ندارد؛ این تفکر از این جایی می‌آید که برخی براین باورند که میان زن و مرد برابری وجود دارد اما این تحقیق نشان می‌دهد که فاصله زیادی میان برابری و حقیقتی که زنان با آن روبرو هستند وجود دارد.»</p>
      <p>این معضل برای دانشجویان و دانش‌آموزان نیز وجود دارد؛ بر اساس آماری که در سال 2018 توسط "آمار ملی انگلیس" اعلام شد، تقریباً نیمی از دانشجویان دانشگاه‌های انگلیس (حدود 49 درصد) مورد آزار و اذیت‌های جنسی قرار گرفته‌اند. </p>
      <p>براساس این آمار منتشر شده، 30 درصد از تجاوزها در محیط دانشگاه صورت گرفته و بیش از 53 درصد از قربانیان طعمه هم‌کلاسی خود شده‎اند.</p>
      <p>پس از حدود یک سال کار و جلسات متعدد در این زمینه، دولت انگلیس قوانین جدیدی را با هدف تشویق دانشجویان و دانش‌آموزان به گزارش آزارهای جنسی تصویب کرده است، اما هواداران قربانیان خشونت‌های جنسی نسبت به این قوانین مناقشه‌برانگیز ابراز تردید کرده و اینگونه استدلال می‌کنند که این تغییرات ممکن است موجب دلسردی بیشتر دانش‌آموزان و دانشجویان قربانی از گزارش کردن این جرایم شود.</p>
      <p>منبع: تسنیم</p>
    </article>
  </body>
</html>