<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/elnokot-valaszt-romania-dancila-vagy-iohannis"/>
    <meta property="og:site_name" content="Paraméter"/>
    <meta property="article:published_time" content="2019-11-24T09:12:00+00:00"/>
    <meta property="og:title" content="Elnököt választ Románia – Dancila vagy Iohannis?"/>
    <meta property="og:description" content="Helyi idő szerint vasárnap reggel hét órakor - magyar idő szerint 6-kor - kinyitottak a belföldi szavazóhelyiségek Romániában, ahol vasárnap tartják az elnökválasztás második fordulóját."/>
  </head>
  <body>
    <article>
      <h1>Elnököt választ Románia – Dancila vagy Iohannis?</h1>
      <h2>Helyi idő szerint vasárnap reggel hét órakor - magyar idő szerint 6-kor - kinyitottak a belföldi szavazóhelyiségek Romániában, ahol vasárnap tartják az elnökválasztás második fordulóját.</h2>
      <address>
        <time datetime="2019-11-24T09:12:00+00:00">24 Nov 2019, 09:12</time>
      </address>
      <blockquote>A 18 millió 286 ezer szavazásra jogosult polgár a jobbközép Nemzeti Liberális Párt (PNL) jelöltjeként második mandátumára pályázó Klaus Iohannis államfő és a parlament által októberben leváltott volt miniszterelnök, Viorica Dancila, a Szociáldemokrata Párt (PSD) elnöke közül választhatja meg az ország elnökét a következő ötéves időszakra.</blockquote>
      <p>Dancila a "románokat tisztelő", számukra nemzetközi tisztelet is kivívó, "román szívű" államfő akar lenni, akinek a kampányában jelentős hangsúlyt kapott a nemzeti büszkeség. Dancila - az első nő, aki kormányfői tisztséget töltött be Romániában - egyfajta mindenkiről gondoskodó anyaként készül az államfői tisztségre és főleg az elesettek, a szociális védelemre szorulók szavazataira számít.</p>
      <p>Iohannis egy vállalkozóbarát, a közös európai értékeket tiszteletben tartó, a modernizálás útjára lépő "normális Romániát" ígért, kampányát pedig a PSD-vel való szembenállásra építette. Szerinte ő akadályozta meg, hogy kormányzása idején a "korrupt politikusait védő" PSD maga alá gyűrje az igazságszolgáltatást, és neki köszönhető, hogy Románia nem tért le az európai útról.</p>
      <blockquote>Az első fordulóban Iohannis az érvényes voksok 37,8 százalékát, Dancila pedig a szavazatok 22,3 százalékát szerezte meg. A mostani második fordulóban az győz, aki megszerzi az érvényes voksok egyszerű többségét.</blockquote>
      <p>A romániai elemzők a 15 százalékpontos előnnyel induló Iohannis sima győzelmére számítanak, annál is inkább, mert a jobbközép pártok versenyből kiesett elnökjelöltjei is mögötte sorakoztak fel, és a többiek sem biztatták választóikat arra, hogy Dancilát támogassák. A Romániai Magyar Demokrata Szövetség (RMDSZ) nem állt egyik jelölt mögé sem, hívei belátására bízta, hogyan voksolnak.</p>
      <p>Külföldön - a csaknem négymilliós román diaszpóra számára berendezett 835 szavazóhelyiségben - már péntek óta voksolnak, hogy elkerüljék a korábbi választásokon botrányt okozó torlódásokat.</p>
      <p>Belföldön 18 748 szavazókörbe várják a választókat. Mivel a szavazólapok mindenütt azonosak, a választók bárhol leadhatják voksukat. Aki azon a településen tartózkodik, ahol az állandó lakhelye van, annak abban a szavazókörben kell jelentkeznie, amelyhez lakcíme alapján tartozik. Aki más településen tartózkodik, az bármelyik szavazókörben leadhatja voksát, miután ellenőrzik, hogy korábban nem szavazott, és adatait felírják a pótlistára.</p>
      <p>A romániai elnökválasztáson három közvélemény-kutató cég készít országos exit pollt. A választóhelyiségekből távozók nyilatkozatai alapján készülő becsléseket a vasárnap esti romániai urnazáráskor, helyi idő szerint 21 órakor (magyar idő szerint 20 órakor) ismertetik a hírtelevíziók.</p>
      <p>(MTI)</p>
    </article>
  </body>
</html>