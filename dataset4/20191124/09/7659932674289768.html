<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2006201/israilin-suriye-operasyonlar%C4%B1-konusundaki-sessizli%C4%9Fi-askeri-mi-yoksa-siyasi-bir"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="İsrail'in Suriye operasyonları konusundaki sessizliği askeri mi yoksa siyasi bir taktik mi?"/>
    <meta property="og:description" content="Emced es-Said İsrail’in geçtiğimiz Salı günü Suriye’den atılan roket atışı sonrası her hangi bir açıklama yapmama kararı, askeri yetkililerin hazırladığı ve Tel Aviv yönetimi tarafından da onaylanan bir kararın ardından alındı. İsrail yetkililerinden"/>
  </head>
  <body>
    <article>
      <h1>İsrail'in Suriye operasyonları konusundaki sessizliği askeri mi yoksa siyasi bir taktik mi?</h1>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p><b>Emced es-Said</b><br/><br/>İsrail’in geçtiğimiz Salı günü Suriye’den atılan roket atışı sonrası her hangi bir açıklama yapmama kararı, askeri yetkililerin hazırladığı ve Tel Aviv yönetimi tarafından da onaylanan bir kararın ardından alındı.<br/><br/>İsrail yetkililerinden, Şam Uluslararası Havalimanı çevresindeki, İran Hizbullahı ve Devrim Muhafızları’nın aktif olduğu bölgelere İsrail'in bomba attığı haberleri ile ilgili bile açıklama yapılmadı. Öyle ki Independent Arabia muhabirinin röportaj teklifi, "Söyleyecek hiçbir şeyimiz yok" diyen İsrailli bir yetkili tarafından reddedildi.<br/><br/>İsrail güvenlik ve askeri yönetiminin, kısa bir süre önce Suriye'de ve Irak, Yemen ve İran hava sahası gibi diğer yerlerdeki askeri operasyonları duyurması nedeniyle siyasi tabakayı eleştirmesi dikkat çekti. Birkaç aydır ordu, İsrail’in sınır ötesi operasyonlarının tekrar gizli tutulmasını ön gören bir eylem planı üzerinde çalışıyor.<br/><br/>Eski bir güvenlik görevlisi, şimdi durumun her zamankinden daha sıkıntılı olduğunu söyleyerek şu açıklamalarda bulundu;<br/><br/>“Siyasi tabaka birtakım siyasi amaçlar elde etmek için askeri operasyonlardan yararlandı. Bakanlar ve yetkililer, ordunun başarıları ve operasyonları ile övünüyorlar. Bu durum, Rusya ve operasyonlar karşısında sessiz kalınmasının daha iyi olduğunu düşünen diğer bölgesel güçlerle arasında anlaşmazlıklar çıkmasına neden oldu” dedi. Daha önce İsrail güvenlik servisinde kritik bir pozisyonda görev alan yetkili, politikacıların açıklamalarının Rusya'yı zor durumda bıraktığını söyledi.<br/><br/>Yetkili, “İsrail’in herhangi bir operasyon karşısında sessiz kalması daha uygundur. Bombalanan hedefler hakkında İsrail basınına bilgi verilmesine yasak getirildi. Çünkü bu durum İsrail’i olumsuz etkileyecek, operasyonun başarısı sebebiyle iftihar edilmesi birçok kez olduğu gibi karşı tarafı cevap vermek zorunda bırakacak” ifadelerini kullandı.<br/><br/>Güvenlik yetkilisi, “İsrail’in İran’ın veya Hizbullah’ın mevkilerine operasyon düzenleme çabalarını Rusya son zamanlarda birkaç kez engelledi. Bunun nedeni, İsrail'in Suriye ve Irak'taki operasyonlarını ilan etmesinin Moskova'daki müttefiklerini zor durumda bırakması” ifadeleriyle sözlerini noktaladı.</p>
    </article>
  </body>
</html>