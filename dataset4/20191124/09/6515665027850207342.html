<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/tenis/3362545/djokovic-i-nadal-na-zajednickom-zadatku-reforma-je-neophodna-sadasnje-stanje-je-nezamislivo"/>
    <meta property="og:site_name" content="kurir.rs"/>
    <meta property="article:published_time" content="2019-11-24T09:27:00+00:00"/>
    <meta property="og:title" content="ĐOKOVIĆ I NADAL NA ZAJEDNIČKOM ZADATKU: Reforma je neophodna! Sadašnje stanje je nezamislivo!"/>
    <meta property="og:description" content="Novak Đoković je nedavno izjavio kako je neodrživo da se dva takmičenja reprezentacija igraju u razmaku od šest nedelja i založio se za reformu koja bi donela olakšanje svim igračima."/>
  </head>
  <body>
    <article>
      <h6 class="kicker">isto razmišljaju</h6>
      <h1>ĐOKOVIĆ I NADAL NA ZAJEDNIČKOM ZADATKU: Reforma je neophodna! Sadašnje stanje je nezamislivo!</h1>
      <address>
        <time datetime="2019-11-24T09:27:00+00:00">24 Nov 2019, 09:27</time>
      </address>
      <p>
        <b>Novak Đoković je nedavno izjavio kako je neodrživo da se dva takmičenja reprezentacija igraju u razmaku od šest nedelja i založio se za reformu koja bi donela olakšanje svim igračima.</b>
      </p>
      <p>On je dao odličnu ideju da bi trebalo vratiti neku vrstu kvalifikacija gde bi timovi ponovo mogli da osete domaću atmosferu Dejvis kupa, a u septembru svake godine nakon US Opena organizovati elitni turnir sa osam najjačih timova.</p>
      <p>Čini se da je i Nadal na istim talasnim dužinama.</p>
      <p>"Iskreno, ne vidim drugo rešenje osim spajanja ovih takmičenja. Ne mogu da zamislim da imamo dva Svetska kupa u rasponu od mesec dana u našem kalendaru. Ja zaista ne vidim kako je to moguće. Naravno, ne mogu da govorim ispred ATP, niti ispred drugih igrača, ali mislim da konačno imamo priliku da imamo jedno sjajno takmičenje", rekao je Nadal.</p>
      <figure>
        <img src="https://www.kurir.rs/data/images/2019/11/21/14/2059417_fff01-epa_ff.jpg?ver=1574429042"/>
        <figcaption>
          <cite>foto: EPA/KIKO HUESCA</cite>
        </figcaption>
      </figure>
      <p>ATP i ITF su ranije imali niz sastanaka na kojima su tražili način da organizuju svoja takmičenja, ali nisu uspeli da nađu zajednički jezik.</p>
      <p>Format Dejvis kupa je promenjen posle više od sto godina, a kompanija "Kosmos" koju vodi fudbaler Đerar Pike uložiće tri milijarde dolara tokom 25 godina takmičenja.</p>
      <p>S druge strane, ATP u januaru počinje sa ATP kupom. Bez obzira na neslaganja, Nadal kaže da je vreme da dve strane nađu zajednički jezik.</p>
      <p>"Važno je da ATP i ITF ulože sve snage i dogovore se. Istovremeno, važno je i da postoji ozbiljna kompanija koja je spremna da svojim napornim radom i ulaganjem podigne ovo takmičenje na viši nivo, a Kosmos to svakako želi. Moje lično mišljenje je da nema drugog načina osim da imamo jedno, veliko takmičenje. ATP, ITF, Kosmos, Dejvis kup, Svetski kup. Ime nije bitno. Mislim da je Dejvis kup idealno ime jer je deo istorije sporta. I biće još veće ako smo u stanju da sve spojimo u jedno", rekao je Nadal.</p>
      <p>Za sada, Đerar Pike, osnivač "Kosmosa", nije odgovorio adekvatno na molbe igrača.</p>
      <figure>
        <img src="https://www.kurir.rs/data/images/2019/11/17/16/2055549_novak-i-pike-u-teniskoj-kuci-dc-tima-srbije2_ff.jpg?ver=1574429021"/>
        <figcaption>
          <cite>foto: TSS</cite>
        </figcaption>
      </figure>
      <p>"Nije idealno, ali igrači su umorni tokom cele godine. Po meni, turnir u poslednjoj nedelji kalendara ima smisla. Daćemo sve da nađemo najbolje rešenje sa ATP, ali za sada smo opušteni", rekao je igrač Barselone.</p>
      <p>Kurir sport</p>
      <related>
        <h4>NE PROPUSTITE</h4>
        <a href="https://www.kurir.rs/sport/tenis/3363379/nestvarni-nadal-odveo-spaniju-u-finale-spanac-zabelezio-31-prvu-uzastopnu-pobedu-u-dresu-sa-nacionalnim-grbom-foto"/>
        <a href="https://www.kurir.rs/sport/tenis/3363239/dejvis-kup-u-arhivi-zimonjic-troicki-i-tipsarevic-vratili-se-iz-madrida-u-beograd"/>
        <a href="https://www.kurir.rs/sport/tenis/3363299/istorijski-uspeh-kanade-sapovalov-i-pospisil-u-finalu-rusi-izgubili-na-isti-nacin-na-koji-su-pobedili-srbiju"/>
        <a href="https://www.kurir.rs/sport/tenis/3363177/sjajne-vesti-za-nase-tenisere-pike-dao-srbiji-specijalnu-pozivnicu-djokovic-i-drustvo-ponovo-u-madridu"/>
      </related>
    </article>
  </body>
</html>