<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188664/"/>
    <meta property="og:site_name" content="Janam TV"/>
    <meta property="article:published_time" content="2019-11-24T09:21:37+00:00"/>
    <meta property="og:title" content="തലസ്ഥാന നഗരത്തിലെ ഗതാഗതക്കുരുക്കു പരിഹരിക്കാൻ ട്രാഫിക് മൊബൈൽ ആപ് സൗകര്യമൊരുക്കുമെന്ന് ഡിജിപി"/>
    <meta property="og:description" content="തിരുവനന്തപുരം: തലസ്ഥാന നഗരത്തിലെ ഗതാഗതക്കുരുക്കു പരിഹരിക്കാൻ പൊതുജന പങ്കാളിത്തത്തോടെ ട്രാഫിക് മൊബൈൽ ആപ് സൗകര്യമൊരുക്കുമെന്ന് ഡിജിപി ലോക്നാഥ് ബെഹ്റ."/>
  </head>
  <body>
    <article>
      <h1>തലസ്ഥാന നഗരത്തിലെ ഗതാഗതക്കുരുക്കു പരിഹരിക്കാൻ ട്രാഫിക് മൊബൈൽ ആപ് സൗകര്യമൊരുക്കുമെന്ന് ഡിജിപി</h1>
      <address><time datetime="2019-11-24T09:21:37+00:00">24 Nov 2019, 09:21</time> by <a rel="author">Janam TV Web Desk</a></address>
      <p>തിരുവനന്തപുരം: തലസ്ഥാന നഗരത്തിലെ ഗതാഗതക്കുരുക്കു പരിഹരിക്കാൻ പൊതുജന പങ്കാളിത്തത്തോടെ ട്രാഫിക് മൊബൈൽ ആപ് സൗകര്യമൊരുക്കുമെന്ന് ഡിജിപി ലോക്നാഥ് ബെഹ്റ. തിരുവനന്തപുരം നഗരത്തിലെ ഗതാഗത പ്രശ്നങ്ങൾ വിലയിരുത്തുന്നതിനായി ഡിജിപിയുടെ അദ്ധ്യക്ഷതയിൽ ചേർന്ന യോഗത്തിലാണ് തീരുമാനം.</p>
      <p>അടിസ്ഥാന സൗകര്യങ്ങളിലെ അപാകത, അനുദിനം വർധിക്കുന്ന വാഹനങ്ങളുടെ എണ്ണം, പാർക്കിംഗ് സ്ഥലക്കുറവ് തുടങ്ങി തലസ്ഥാന നഗരത്തിലെ ഗതാഗതക്കുരുക്കിന് നിരവധി കാരണങ്ങളാണ് ഡിജിപി വിളിച്ചു ചേർത്ത യോഗത്തിൽ ഉയർന്നത്. ഗതാഗത നിയമലംഘനങ്ങൾ പിടികൂടാൻ പ്രത്യേക ചീറ്റാ സ്ക്വാഡ് രൂപീകരിക്കും. ഗതാഗതക്കുരുക്കും, അനധികൃത പാർക്കിങ്ങും തടയാൻ ട്രാഫിക് ആപ് കൊണ്ടുവരാനും യോഗത്തിൽ തീരുമാനമായി. നിയമലംഘനങ്ങളും, ഗതാഗതക്കുരുക്കും പൊതുജനങ്ങൾക്കും അപ് ലോഡ് ചെയ്യാനുള്ള സൗകര്യവും ഉണ്ടാകും.</p>
      <p>ട്രാഫിക് സേവനങ്ങൾക്കായി ടോൾഫ്രീ നമ്പർ കൊണ്ടുവരും. പത്ത് മിനുറ്റ് നേരം പോലീസ് ഉദ്യോഗസ്ഥർ കോൾ എടുത്തില്ലെങ്കിൽ നേരിട്ട് ഫോൺ കമ്മീഷണർക്കു എത്തുന്ന തരത്തിലായിരിക്കും ടോൾ ഫ്രീ സൗകര്യമുണ്ടാവുക. സെക്രട്ടറിയേറ്റിനു മുന്നിൽ നടത്തുന്ന സമരങ്ങൾ ശംഖുമുഖത്തേക്ക് മാറ്റണമെന്ന് റസിഡൻസ് അസോസിയേഷൻ പ്രതിനിധികൾ യോഗത്തിൽ ആവശ്യപ്പെട്ടു. തലസ്ഥാനത്ത് വാഹന അപകട മരണങ്ങൾ വർധിച്ച സാഹചര്യത്തിലാണ് ഡിജിപി യോഗം വിളിച്ചു ചേർത്തത്.</p>
    </article>
  </body>
</html>