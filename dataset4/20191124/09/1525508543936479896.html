<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779461/%D9%85%D8%B3%D8%A6%D9%88%D9%84%D8%A7%D9%86-%D8%A8%D8%B1-%D8%B9%D9%87%D8%AF-%D8%A8%D8%A7-%D9%88%D9%84%D8%A7%DB%8C%D8%AA-%D9%88-%D9%85%D8%B1%D8%AF%D9%85-%D9%BE%D8%A7%DB%8C%D8%A8%D9%86%D8%AF-%D8%A8%D8%A7%D8%B4%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:12:51+00:00"/>
    <meta property="og:title" content="مسئول دفتر نمایندگی ولی فقیه در کرمانشاه: مسئولان بر عهد با ولایت و مردم پایبند باشند"/>
    <meta property="og:description" content="کرمانشاه _ مسئول دفتر نمایندگی ولی فقیه در استان کرمانشاه گفت: مسئولان بر عهد با ولایت و مردم پایبند باشند و نگذارند مردم در فشار و تنگنای اقتصادی باشند."/>
  </head>
  <body>
    <article>
      <h1>مسئول دفتر نمایندگی ولی فقیه در کرمانشاه: مسئولان بر عهد با ولایت و مردم پایبند باشند</h1>
      <address>
        <time datetime="2019-11-24T09:12:51+00:00">24 Nov 2019, 09:12</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام شمس الله جلیلیان صبح امروز در تجمع باشکوه مردمی حمایت از امنیت و اقتدار کشور اظهار داشت: مردم ولایت مدار و همیشه در صحنه و صبور استان کرمانشاه علی رغم تمام مشکلات پشتیبان ولایت بوده و هستند.</p>
      <p>وی افزود: در راهپیمایی امروز از همه اقشار آمدند و با حضور با صلابت خود بار دیگر با آرمان های امام راحل، انقلاب و چهل سال اطاعت از ولایت تجدید بیعت کردند.</p>
      <p>مسئول دفتر نمایندگی ولی فقیه در استان کرمانشاه بیان داشت: در حوادث اخیر آمریکا، سلطنت طلبان عیاش و بی غیرت پشت نقاب ها ایستاده و به عده ای اراذل و اوباش دلخوش کردند که به انقلاب ضربه بزنند.</p>
      <p>حجت الاسلام جلیلیان بیان داشت: اگر چهار نفر ناآگاه و جاهل شیشه ها را شکستند و به اموال عمومی آسیب زدند اینها از مردم نیستند بلکه عده ای فرصت طلب هستند که به خیال خام خود قصد ضربه زدن به انقلاب را داشتند که با بصیرت و هوشیاری مردم این نقشه ها نقش بر آب شد.</p>
      <p>وی گفت: اگر نگاهی به تاریخ آمریکا داشته باشیم خواهیم دید که آمریکا هیچ گاه  به این زبونی وخواری نبوده است، سخنان متناقض رییس جمهور دیوانه آمریکا،  شکست متوالی طرح های حمایت از اسراییل و تقابل با ایران اسلامی، بی نتیجه بودن هزینه های فراوان آنها و در معرض نابودی قرارگرفتن حیفا و تلاویو همه بیانگر این است که آمریکا ابهت گذشته را ندارد.</p>
      <p>مسئول دفتر نمایندگی ولی فقیه در استان کرمانشاه اظهار داشت: امروز شاهد آن هستیم که یک دو قطبی در جهان بین آمریکا و از سوی دیگر رهبر معظم انقلاب شکل گرفته است.</p>
      <p>حجت الاسلام جلیلیان تصریح کرد: دشمنان نقشه های خود را  نقش بر آب دیدند و خیال کردند می توانند بر اقدامات چند نفر از اراذل که اموال را مورد تهاجم قرار دادند موج سواری کنند و دنبال اهدافشان باشند.</p>
      <p>وی ایجاد اختلاف بین مسئولان و  ایجاد دو قطبی بین مردم و مسئولان را از اهداف دشمن برشمرد و بیان داشت: بار دیگر عنایت خداوند بود که با  نعمت ولایت  و رهبری حکیمانه، فرزانه و شجاعانه با قاطعیت تمام به میدان آمدند و توطئه دشمن خنثی شد.</p>
      <p>مسئول دفتر نمایندگی ولی فقیه در استان کرمانشاه با اشاره به حمایت رهبر معظم انقلاب اسلامی از سران قوا گفت: رهبر انقلاب حکیمانه گره فتنه را گشودند و مردم نیز متوجه وظیفه خود شدند.</p>
      <p>حجت الاسلام جلیلیان تصریح کرد: رهبر معظم انقلاب اسلامی اجرای شتابزده و ناشیانه بنزین را پشتیبانی کردند و توطئه دشمنان بار دیگر خنثی شد.</p>
      <p>وی با تاکید بر اینکه در همان روزهای اول نیروهای انقلابی و مردمی صف خود را اشرار جدا کردند، بیان داشت:  صف اشرار از مردم رنج دیده از مسائل اقتصادی جدا است.</p>
      <p>مسئول دفتر نمایندگی ولی فقیه در استان کرمانشاه عنوان کرد: قرار است سود سهمیه بندی بنزین سر سفره مردم رنج دیده مشخص باشد و مسئولان باید حواشان جمع باشد و بر عهد با ولایت و مردم پایبند باشند و نگذارند مردم در فشار و تنگنای اقتصادی باشند.</p>
      <p>حجت الاسلام جلیلیان گفت: مسئولان کاش با تدبیر بیشتری این طرح ها را ایجاد کنند.</p>
    </article>
  </body>
</html>