<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743203"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="หุ้นไทยผันผวน! เผชิญสารพัดปัจจัยเสี่ยงรุมเร้า(คลิป)"/>
    <meta property="og:description" content="โบรกมองดัชนีหุ้นไทยสัปดาห์หน้าผันผวนผลพวงเทรดวอร์ยืดเยื้อ จับตาผลกระทบ MSCI  ดึงเงินทุนไหลออก แนะลงทุนหุ้นปลอดภัย-ผลประกอบการไตรมาส4 เด่น หวังแรงซื้อแอลทีเอฟกระตุ้นพยุงตลาดปลายปี"/>
  </head>
  <body>
    <article>
      <h1>หุ้นไทยผันผวน! เผชิญสารพัดปัจจัยเสี่ยงรุมเร้า(คลิป)</h1>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p>
        <b>โบรกมองดัชนีหุ้นไทยสัปดาห์หน้าผันผวนผลพวงเทรดวอร์ยืดเยื้อ จับตาผลกระทบ MSCI  ดึงเงินทุนไหลออก แนะลงทุนหุ้นปลอดภัย-ผลประกอบการไตรมาส4 เด่น หวังแรงซื้อแอลทีเอฟกระตุ้นพยุงตลาดปลายปี</b>
      </p>
      <p>นายอดิศักดิ์ ผู้พิพัฒน์หิรัญกุล นักกลยุทธ์การลงทุน  บล.ธนชาต  เปิดเผยว่า ตลาดหุ้นไทยสัปดาห์ที่ผ่านมาผันผวนจากปัญหาการเจรจาลดข้อพิพาททางการค้าระหว่างสหรัฐกับจีนที่ยังไม่สามารถบรรลุข้อตกลงได้ ทำให้นักลงทุนเกิดความกังวลส่งผลให้ดัชนีตลาดหุ้นปรับตัวลดลงต่อเนื่องมาที่ระดับ 1,584 จุด จากเดิมดัชนีอยู่ที่ระดับ 1,640 จุด  ดังนั้นเทรดวอร์เป็นปัจจัยที่มีผลต่อตลาดหุ้นโลก หุ้นไทย  และภาวะเศรษฐกิจโลกจะฟื้นหรือไม่ในปีหน้า นอกจากนี้จะต้องรอติดตามสถานการณ์ว่าในช่วง 2 สัปดาห์ก่อนที่สหรัฐจะขึ้นภาษีจีนอีกรอบในวันที่ 15 ธ.ค.นี้้ จะมีการเจรจาเกิดขึ้นหรือไม่  ซึ่งหากยังไม่มีข่าวชัดเจนจะทำให้ตลาดหุ้นไทยยังผันผวนต่อเนื่อง </p>
      <figure>
        <iframe src="https://www.youtube.com/embed/HBFok9luOTo" width="640" height="360" data-service="Youtube" scrolling="no"/>
      </figure>
      <p>ขณะที่สัปดาห์หน้าติดตามMSCI ปรับพอร์ตการคำนวณดัชนีรอบใหม่ที่มีผล 26 พ.ย.นี้ว่า  ตลาดหุ้นไทยจะได้รับผลกระทบมากน้อยแค่ไหน โดยที่ผ่านมาตลาดแกว่งตัวสะท้อนรับข่าวดังกล่าวไปพอสมควรแล้ว กลุ่มหุ้นที่ถูกเพิ่มเข้าไปคำนวณดัชนีปรับเพิ่มขึ้นไปก่อนหน้านี้แล้ว เช่น GPSC,BGRIM,SAWAD,TQM  ดังนั้นการเข้าซื้อขายหุ้นดังกล่าวจะผันผวนมากขึ้น   รวมถึงติดตามการประกาศจีดีพีสหรัฐฯ และเดือนธ.ค.ที่พลาดไม่ได้คือแรงซื้อแอลทีเอฟเพิ่มขึ้นหรือไม่ จากที่ก่อนหน้านี้กองทุนขายหุ้นไทยมาโดยตลอด  อย่างไรก็ตาม จากข้อมูลสถิติย้อนหลัง 5 ปีที่ผ่านมาแรงซื้อแอลทีเอฟแต่ละปีจะอยู่ที่ 40,000 -50,000 ล้านบาท ซึ่งขณะนี้อยู่ที่  20,000 ล้านบาท หากมีแรงซื้อเข้ามามากขึ้นจะช่วยพยุงตลาดหุ้นไทยให้ฟื้นตัวได้<br/><br/>สำหรับกลยุทธ์การลงทุนเน้นกลุ่มหุ้นปลอดภัย( Defensive) เช่น โรงไฟฟ้า   หุ้นที่มี valuation ต่ำ เช่น ธนาคารพาณิชย์  และกลุ่มหุ้นที่กำไรไตรมาส 3 ออกมาดี  และแนวโน้มดีขึ้นต่อเนื่องในไตรมาส 4 เช่น โรงพยาบาล  ขนส่งและโลจิสติกส์ ประเมินแนวรับสัปดาห์หน้าที่  1,584 จุด แนวต้าน 1,615 จุด  อย่างไรก็ตาม ในช่วงตลาดหุ้นผันผวนมีเครื่องมือบริหารความเสี่ยงลูกค้า เช่น  Derivative Warrant หรือ DW16   สามารถซื้อได้เวลาหุ้นลงหรือหุ้นขึ้น  โดยจะมีเครื่องมือ Block Trade มาช่วยบริหารพอร์ตให้มีผลตอบแทนที่ดีขึ้น</p>
    </article>
  </body>
</html>