<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/hr-staikoyras-mesa-sti-bdomada-i-apofasi-gia-koinoniko-merisma-kai-parohes-se-hrima"/>
    <meta property="og:site_name" content="The Pressroom"/>
    <meta property="article:published_time" content="2019-11-24T09:26:25+00:00"/>
    <meta property="og:title" content="Χρ. Σταϊκούρας: Μέσα στη βδομάδα η απόφαση για το κοινωνικό μέρισμα και παροχές σε χρήμα"/>
    <meta property="og:description" content="Κοινωνικό μέρισμα 2019: Μέσα στην εβδομάδα θα ληφθούν οι αποφάσεις από τον Πρωθυπουργό για τη διανομή επιπλέον μερίσματος, προανήγγειλε ο ΥΠΟΙΚ Χρήστος Σταϊκούρας μιλώντας στη τηλεόραση του  OPEN και διευκρίνισε, απαντώντας σε σχετικό ερώτημα, ότι θα αφορούν σε παροχές σε χρήμα και θα έχουν έκτακτο χαρακτήρα. Ο κ. Σταϊκούρας έκανε σαφές ότι το ποσό που απομένει προς διανομή δεν θα είναι μεγάλο, περιγράφοντας τα 500 εκατ. ευρώ που έχουν ήδη δοθεί το τελευταίο διάστημα (για πετρέλαιο θέρμανσης, χαμηλότερη προκαταβολή φόρου κ.λπ.), αλλά και την απόφαση της κυβέρνησης να δώσει φέτος από το υπερπλεόνασμα 150-200 εκατ. ευρώ για τις δαπάνες ΥΚΩ της ΔΕΗ."/>
  </head>
  <body>
    <article>
      <h1>Χρ. Σταϊκούρας: Μέσα στη βδομάδα η απόφαση για το κοινωνικό μέρισμα και παροχές σε χρήμα</h1>
      <address>
        <time datetime="2019-11-24T09:26:25+00:00">24 Nov 2019, 09:26</time>
      </address>
      <p>
        <b><a href="https://www.thepressroom.gr/tags/koinoniko-merisma">Κοινωνικό μέρισμα 2019</a>: Μέσα στην εβδομάδα θα ληφθούν οι αποφάσεις από τον Πρωθυπουργό για τη διανομή επιπλέον <a href="https://www.thepressroom.gr/tags/koinoniko-merisma">μερίσματος</a>, προανήγγειλε ο ΥΠΟΙΚ <a href="https://www.thepressroom.gr/tags/hristos-staikoyras">Χρήστος Σταϊκούρας</a> μιλώντας στη τηλεόραση του  OPEN και διευκρίνισε, απαντώντας σε σχετικό ερώτημα, ότι θα αφορούν σε παροχές σε χρήμα και θα έχουν έκτακτο χαρακτήρα.</b>
      </p>
      <p>Ο κ. Σταϊκούρας έκανε σαφές ότι<b> το ποσό που απομένει προς διανομή δεν θα είναι μεγάλο</b>, περιγράφοντας τα 500 εκατ. ευρώ που έχουν ήδη δοθεί το τελευταίο διάστημα (για πετρέλαιο θέρμανσης, χαμηλότερη προκαταβολή φόρου κ.λπ.), αλλά και την απόφαση της κυβέρνησης να δώσει φέτος από το υπερπλεόνασμα 150-200 εκατ. ευρώ για τις δαπάνες ΥΚΩ της ΔΕΗ.</p>
      <p><b>«Τέλος του έτους θα χορηγηθεί το επίδομα θέρμανσης και ανάλογα με τα περιθώρια θα δούμε μήπως δοθεί ένα extra κονδύλι και για τον Ιανουάριο»</b> τόνισε ο υπουργός Οικονομικών Χρήστος Σταϊκούρας μιλώντας το πρωί στην εκπομπή «Τώρα ό,τι συμβαίνει» στο OPEN.</p>
      <p>Ο υπουργός Οικονομικών για τα αναδρομικά είπε <b>«ότι θα τα πληρώσουμε λαμβάνοντας υπόψιν τις δημοσιονομικές προτεραιότητες και το δημοσιονομικό περιθώριο. Όσον αφορά το ύψος των αναδρομικών, αυτό θα το δούμε».</b></p>
      <p>Μεταξύ άλλων, ο υπουργός Οικονομικών επιβεβαίωσε ότι <b>θα υπάρξει διαγραφή οφελών για όσους χρωστούν έως 10 ευρώ</b> (αφορά 536.000 ΑΦΜ), αλλά και ότι θα υπάρχει ειδική μεταχείριση της διατροφής κατά τη συλλογή των ηλεκτρονικών αποδείξεων.</p>
      <p>Για τον <a href="https://www.thepressroom.gr/tags/enfia">ΕΝΦΙΑ</a> και τη 2η δόση μείωσής του κατά 10% περίπου, που προς το παρόν δεν περιλαμβάνεται στον προϋπολογισμό, ο ΥΠΟΙΚ δήλωσε ότι η άσκηση επί των αντικειμενικών αξιών που θα ολοκληρωθεί τον προσεχή Μάιο μπορεί να οδηγήσει σε μεγαλύτερο δημοσιονομικό περιθώριο.</p>
      <p>Για τη <b>13η σύνταξη ανέφερε ότι τα 800 εκατ. ευρώ που έχουν διατεθεί φέτος θα διατηρηθούν ως μία μόνιμη κίνηση της οποίας ο χαρακτήρας θα αποφασισθεί από το αρμόδιο υπουργείο.</b></p>
      <p>Παράλληλα, έκανε λόγο ότι<b> μπορεί να υπάρχουν περιθώρια για μεγαλύτερες μειώσεις φόρων τα επόμενα χρόνια </b>αν μειωθούν τα πρωτογενή πλεονάσματα από το 2021.</p>
      <p>Ανέφερε δε ότι<b> "η 2η 'δόση' της μείωσης των φορολογικών συντελεστών προς τις επιχειρήσεις θέλουμε να συνδυαστεί με τη μείωση των ασφαλιστικών εισφορών”.</b></p>
      <p>Πρόσθεσε ότι <b>η φορολοταρία δεν θα περιλαμβάνεται στο φορολογικό νομοσχέδιο και ότι πρόκειται να αλλάξει ο υφιστάμενος σχεδιασμός της. </b>Τέλος, ο ΥΠΟΙΚ έκανε γνωστό ότι στο φορολογικό νομοσχέδιο θα υπάρχουν  εκπτώσεις για δωρεές προς το δημόσιο.</p>
    </article>
  </body>
</html>