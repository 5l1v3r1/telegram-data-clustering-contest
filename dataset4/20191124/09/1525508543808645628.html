<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779558/%D8%A7%D8%AC%D8%B1%D8%A7%DB%8C-%D9%86%D8%A7%D9%82%D8%B5-%D8%B7%D8%B1%D8%AD-%D8%AA%D9%86%D9%81%D8%B3-%D8%AC%D9%86%DA%AF%D9%84-%D8%A2%D8%B3%DB%8C%D8%A8-%D8%B2%D8%A7-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:31:09+00:00"/>
    <meta property="og:title" content="رئیس مجمع نمایندگان مازندران: اجرای ناقص طرح تنفس جنگل آسیب زا است"/>
    <meta property="og:description" content="ساری - رئیس مجمع نمایندگان مازندران، اجرای یک بعدی و ناقص طرح تنفس جنگل ها را آسیب زا دانست."/>
  </head>
  <body>
    <article>
      <h1>رئیس مجمع نمایندگان مازندران: اجرای ناقص طرح تنفس جنگل آسیب زا است</h1>
      <address>
        <time datetime="2019-11-24T09:31:09+00:00">24 Nov 2019, 09:31</time>
      </address>
      <p>علی محمد شاعری در گفتگو با <a href="https://www.mehrnews.com/">خبرنگار مهر</a> مخالفت صریح خود را با طرح انتقال آب از دریای خزر عنوان کرد و یادآور شد: این طرح ضد محیط زیست بوده و قابلیت اجرا ندارد.</p>
      <p>وی با اشاره به اینکه طرح تنفس جنگل های شمال کشور نیز ناقص اجرا و به مسائل کارگری توجه ای نشده است، گفت: اجرای یک بُعدی طرح تنفس، آسیب زاست و در این راستا باید دستور برداشت درختان ریشه کن، شکسته و اُفتاده صادر شود.</p>
      <p>شاعری اضافه کرد: بیکاری بخشی از کارگران شرکت های وابسته به جنگل آزاردهنده بوده و باید فکری به حال کارگران بیکار شده کرد.</p>
      <p>نماینده مردم بهشهر، نکا و گلوگاه در مجلس شورای اسلامی با بیان اینکه توسعه در بستر آرام اتفاق می افتد، از موافقین و مخالفین  طرح اصلاح قیمت بنزین خواست تدبیر کنند تا کمترین فشار به مردم وارد شود.</p>
      <p>شاعری افزود: راهکارهای دیگر از جمله جلوگیری از فرار مالیاتی و توسعه صادرات وجود داشت که دولت می توانست به وسیله این اقدامات، کمبود بودجه خود را جبران کند.</p>
      <p>
        <b>از مسیرهای سخت تحریم عبور کردیم</b>
      </p>
      <p>رئیس مجمع نمایندگان مازندران با اشاره به اینکه فشار تحریم ها بر ایران به تدریج در حال تخلیه شدن است، خاطرنشان کرد: از مسیرهای سخت تحریم عبور کرده ایم و به شرایط ثبات اقتصادی نزدیک می شویم.</p>
      <p>شاعری از دولتمردان خواست تولید و صادرات را حمایت، واردات غیرضرور را کنترل و تسهیلات ارزان قیمت برای ایجاد فرصت های جدید اشتغال ارائه دهد، تاکید کرد: در برهه کنونی دولت باید با فساد و بی عدالتی مبارزه و مقابله با آسیب های اجتماعی را در دستور کار خود قرار دهد.</p>
      <p>وی تولیدکنندگان را پرچمدار مبارزه با تحریم ها دانست و ادامه داد: سربازان خط مقدم تولید نیازمند حمایت، تقویت، آموزش و هدایت هستند.</p>
      <p>این نماینده مجلس شورای اسلامی اضافه کرد: دولت باید نقدینگی را به سمت تولید و گردشگری سوق دهد تا مشکلات اقتصادی کاهش و آسیب پذیری تحریم را به حداقل برساند.</p>
      <p>
        <b>ساختار دولتی آسیب زاست</b>
      </p>
      <p>شاعری خواستار مقاوم سازی اقتصاد داخلی و تقویت بنیه های اقتصاد مقاومتی شد و گفت: کشوری که بسترهای لازم را فراهم سازد، می تواند خودش را در مقابل تحریم های ظالمانه مقاوم سازی کند.</p>
      <p>وی ساختار دولتی را آسیب زا دانست و افزود: خیلی وقت است که تصدی گری دولت ها در دنیا منسوخ شده و خصوصی سازی یکی از راه های برون رفت از چالش های پیش روست.</p>
      <p>رئیس مجمع نمایندگان مازندران ادامه داد: همچنان سیستم اداری دولتی بر تار و پود اقتصاد سایه افکنده و بسیاری از فسادهای کشور ناشی از ساختار ضعیف دولت در اداره بخش اقتصادی است.</p>
      <p>
        <b>توافق با کشورهای اوراآسیا، عملیاتی نشده است</b>
      </p>
      <p>نماینده مردم بهشهر، نکا و گلوگاه با اشاره به اینکه خبرهای راضی کننده از توافق با کشورهای اوراآسیا به گوش نمی رسد، توضیح داد: با توافقی که با کشورهای این منطقه داشتیم مقرر شده بود در آبان ماه گذشته مبادلات عملیاتی شود که متاسفانه خبری نشد.</p>
      <p>شاعری با اعلام اینکه ۲۰۰ میلیون نفر در کشورهای اوراآسیا زندگی می کنند و بازار بسیار خوبی است، از بازرگانان و تجار خواست این فرصت را غنیمت بشمارند و از مصوبه الحاق به کشورهای منطقه استفاده کنند.</p>
      <p>وی  با بیان اینکه در حال حاضر سهمی از بازار کشورهای اوراآسیا نداریم از استانداری مازندران خواست ورود جدی به این مسئله داشته باشد و مبادلات تجاری اش را برقرار کند.</p>
      <p>نماینده مردم بهشهر، نکا و گلوگاه در مجلس شورای اسلامی با اشاره به اینکه لایروبی آب بندان ها در مجلس به تصویب رسید، یادآور شد: دولت مکلف شد که ۸۵ درصد هزینه تجهیز و نوسازی آب بندان ها را تامین کند و در این راستا کشاورزان باید از این ظرفیت بهره لازم را ببرند.</p>
    </article>
  </body>
</html>