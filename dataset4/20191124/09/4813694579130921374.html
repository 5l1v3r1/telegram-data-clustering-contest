<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348105.html"/>
    <meta property="og:site_name" content="נקבע הסגל לאליפות אירופה בבריכות קצרות"/>
    <meta property="article:published_time" content="2019-11-24T09:38:00+00:00"/>
    <meta property="og:title" content="נקבע הסגל לאליפות אירופה בבריכות קצרות"/>
    <meta property="og:description" content="אנסטסיה גורבנקו תתחרה בגלאזגו, אך יונתן קופלב ואנדי מורז החליטו לוותר על התחרות היבשתית כדי להתכונן כראוי לתחרות הקריטריון האולימפי באמסטרדם"/>
  </head>
  <body>
    <article>
      <h1>נקבע הסגל לאליפות אירופה בבריכות קצרות</h1>
      <h2>אנסטסיה גורבנקו תתחרה בגלאזגו, אך יונתן קופלב ואנדי מורז החליטו לוותר על התחרות היבשתית כדי להתכונן כראוי לתחרות הקריטריון האולימפי באמסטרדם </h2>
      <address><time datetime="2019-11-24T09:38:00+00:00">24 Nov 2019, 09:38</time> by <a rel="author">מאת אסי ממן</a></address>
      <figure>
        <img src="https://images.one.co.il/images/d/dmain/ms/gg1420847.jpg"/>
        <figcaption>אנסטסיה גורבנקו (אחמד מוררה)</figcaption>
      </figure>
      <p>נבחרת ישראל בשחייה נערכת בימים אלו לתחרויות החשובות הראשונות של עונת 2019/20, עם אליפות אירופה בבריכות קצרות, שתיפתח בגלאזגו ב-4 בדצמבר, ועם גביע אמסטרדם, שישמש כתחרות קריטריון אולימפית ושתחל ב-13 בדצמבר. בתוך כך, איגוד השחייה פרסם היום (ראשון) את הסגלים הרשמיים לתחרויות הללו.</p>
      <p>בנבחרת יהיו 17 שחייניות ושחיינים: אביב ברזלי, אנסטסיה גורבנקו, דוד גמבורג, גל כהן גרומי, דוד גרצ’יק, מירון חרותי, יעקב טומרקין, דניס לוקטב, מיכאל לייטרובסקי, אנדראה מורז, בר סולובייצ'יק, לאה פולונסקי, רון פולונסקי, תומר פרנקל, יהונתן קופלב, גיל קיזלר ומרקוס שלזינגר.</p>
      <figure>
        <img src="https://images.one.co.il/images/one/450_250/gg1420846.jpg"/>
        <figcaption>מרקוס שלזינגר ומירון חירותי (אחמד מוררה)</figcaption>
      </figure>
      <p>יש לציין, כי מתוך הרשימה הזו, רק 12 ישתתפו בשתי התחרויות. לעומתם, יונתן קופלב ואנדי מורז, שעדיין לא השיגו את הקריטריון למשחקים האולימפיים בטוקיו 2020, לא ייצאו לאליפות אירופה בבריכות קצרות. השניים החליטו לוותר עליה משום שהתחרות היבשתית בבריכות קצרות היא משנית העונה והם ירצו להתכונן כראוי לנסיעה לאמסטרדם, שם תהיה תחרות הקריטריון הראשונה לעונה שמהווה למעשה תחרות מטרה ראשונה לעונה.</p>
      <p>כזכור, עד כה מי שקבעו את הקריטריונים האולימפיים הם אנסטסיה גורבנקו שעשתה זאת ב-200 מטר מעורב, מירון חירותי שיתחרה ב-50 מטר חופשי ונבחרת השליחים ב-4X200 מטר חופשי לגברים וב-4X100 מטר מיקס מעורב. כמו כן, יעקב טומרקין קבע קריטריון בינלאומי ב-100 מטר גב, כך שהוא בדרך להצטרף למשלחת אבל עדיין לא הבטיח את מקומו באופן סופי.</p>
    </article>
  </body>
</html>