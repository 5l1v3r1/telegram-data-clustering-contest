<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743367"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T09:41:00+00:00"/>
    <meta property="og:title" content="&quot;วิปรัฐบาล&quot;ค้านตั้งกมธ.ศึกษาม.44"/>
    <meta property="og:description" content="ตามคาด!!! “ชินวรณ์” ระบุวิปรัฐบาลค้านตั้งกมธ.ศึกษาม.44เหตุหลายกรณีไม่มีผลบังคับใช้แล้ว"/>
  </head>
  <body>
    <article>
      <h1>"วิปรัฐบาล"ค้านตั้งกมธ.ศึกษาม.44</h1>
      <address>
        <time datetime="2019-11-24T09:41:00+00:00">24 Nov 2019, 09:41</time>
      </address>
      <p>
        <b>ตามคาด!!! “ชินวรณ์” ระบุวิปรัฐบาลค้านตั้งกมธ.ศึกษาม.44เหตุหลายกรณีไม่มีผลบังคับใช้แล้ว</b>
      </p>
      <p>เมื่อวันที่ 24 พ.ย. นายชินวรณ์ บุณยเกียรติ ส.ส.นครศรีธรรมราช พรรคประชาธิปัตย์ (ปชป.) ในฐานะรองประธานคณะกรรมการประสานงานพรรคร่วมรัฐบาล (วิปรัฐบาล) กล่าวถึงการประชุมสภาผู้แทนราษฎรในวันที่ 27 พ.ย.ว่า การประชุมสภาฯในวันที 27 พ.ย.จะมีการพิจารณาลงมติในญัตติด่วน เรื่องให้สภาผู้แทนราษฎรตั้งคณะกรรมาธิการ(กมธ.)วิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช.ตามมาตรา 44 ซึ่งที่ประชุมวิปรัฐบาลมีความเห็นร่วมกันว่าจะไม่มีการตั้งกมธ.วิสามัญพิจารณาศึกษาในเรื่องดังกล่าว <br/><br/>นายชินวรณ์ กล่าวว่า ประเด็นสำคัญที่เป็นสาเหตุให้มีความเห็นว่าไม่ควรมีการตั้งกมธ.วิสามัญฯ มีด้วยกัน 2 ประการ คือ 1.แม้ที่ผ่านมาจะมีประกาศและคำสั่งหัวหน้าคสช.มากกว่า 400 ฉบับ แต่ปัจจุบันพบว่ามีหลายฉบับที่สิ้นสุดการบังคับใช้ตามระยะเวลาที่กำหนดไว้ในประกาศคำสั่งดังกล่าว อีกทั้งยังได้มีการยกเลิกไปแล้วหลายฉบับทำให้เหลือประกาศและคำสั่งจำนวนไม่มาก และ 2.เห็นว่าเมื่อมีส.ส.อภิปรายแสดงความเห็นเป็นจำนวนมาก จึงคิดว่าจะดำเนินการจัดส่งข้อสังเกตไปให้คณะรัฐมนตรีและหน่วยงานที่เกี่ยวข้องพิจารณาแทน <br/><br/>เมื่อถามว่า ในการอภิปรายของส.ส.พรรคประชาธิปัตย์ในการประชุมสภาฯที่ผ่านมาต่างอยากให้มีการตั้งกมธ.วิสามัญฯ หากไม่มีการตั้ง จะส่งผลให้เกิดความขัดแย้งหรือไม่ นายชินวรณ์ กล่าวว่า ทั้งหมดคงต้องรอดูว่าที่สุดแล้วที่ประชุมสภาฯจะมีมติอย่างไรแต่เชื่อว่าแม้ส.ส.พรรคประชาธิปัตย์หลายคนจะอภิปรายสนับสนุนให้ตั้ง กมธ.วิสามัญฯก็คิดว่าจะไม่ส่งผลให้เกิดความขัดแย้งแต่อย่างใด.<br/> </p>
    </article>
  </body>
</html>