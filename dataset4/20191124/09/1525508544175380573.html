<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779565/%D9%88%D8%A7%D8%B1%DB%8C%D8%B2-%D8%A7%D8%B9%D8%AA%D8%A8%D8%A7%D8%B1-%D8%AA%D8%A7%DA%A9%D8%B3%DB%8C-%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%AA%D8%A7-%D9%81%D8%B1%D8%AF%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:50:54+00:00"/>
    <meta property="og:title" content="یک مقام مسئول اعلام کرد: واریز اعتبار تاکسی‌های اینترنتی تا فردا"/>
    <meta property="og:description" content="مدیر برنامه‌ریزی شرکت ملی پخش فرآورده‌های نفتی، ضمن تشریح تازه‌ترین جزئیات طرح مدیریت مصرف سوخت، از واریز اعتبار سوخت مالکان تاکسی‌های اینترنتی ظرف یک تا دو روز آینده خبر داد."/>
  </head>
  <body>
    <article>
      <h1>یک مقام مسئول اعلام کرد: واریز اعتبار تاکسی‌های اینترنتی تا فردا</h1>
      <address>
        <time datetime="2019-11-24T09:50:54+00:00">24 Nov 2019, 09:50</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از صدا و سیما، شهرام رضایی با بیان اینکه ساز و کار پرداخت اعتبار رانندگان تاکسی‌های اینترنتی با همکاری وزارت کشور انجام شده است و تا چند ساعت آینده در اختیار وزارت نفت قرار می‌گیرد، گفت: ما در وزارت نفت کمتر از یک روز زمان نیاز داریم تا از طریق بانک عامل، اعتبار این رانندگان را به کارت‌های بانکی معرفی شده واریز کنیم.</p>
      <p>وی با بیان اینکه سهمیه سوخت خودروها از ساعت صفر یکم آذرماه، در کارت سوخت مالکان اعمال شده است، گفت: سهمیه سوخت خودروها، مانند ماه آبان است؛ با این تفاوت که در بحث تاکسی‌های درون‌شهری دوگانه‌سوز، سهمیه سوخت از ۲۰۰ لیتر به ۲۵۰ لیتر رسیده است.</p>
      <p>مدیر برنامه‌ریزی شرکت ملی پخش فرآورده‌های نفتی افزود: سهمیه سوخت تاکسی‌های بین‌راهی و خطی بین‌شهری که برای تک‌سوز ۷۵۰ لیتر و برای دوگانه‌سوز ۴۵۰ لیتر در ماه در نظر گرفته شده بود، به کارت آنان واریز شد.</p>
      <p>رضایی با بیان اینکه طلب مالکان این خودروها از هفت روز ماه آبان نیز، در سهمیه آذرماه لحاظ شده است، گفت: این ماه برای خودروهای بنزینی، ۸۶۵ لیتر و دوگانه‌سوز ۵۲۵ لیتر سهمیه سوخت اعمال شد تا طلب آنها از ماه پیش نیز، بدین ترتیب لحاظ شود.</p>
      <p>وی در تشریح تازه‌ترین اخبار از وضع صدور کارت‌های المثنی نیز افزود: پیش از اجرای طرح سهمیه‌بندی بنزین، به‌طور میانگین روزانه ۵ هزار درخواست برای کارت سوخت المثنی داشتیم، اما این رقم هم‌اکنون به ۸۵ تا ۹۰ هزار درخواست رسیده و این در حالی است که ظرفیت صدور کارت سوخت کشور روزانه ۳۰ هزار کارت است.</p>
      <p>
        <b>تلاش برای ایجاد ظرفیت صدور روزانه ۵۰ هزار کارت سوخت</b>
      </p>
      <p>رضایی با بیان این‌که افزایش تعداد درخواست‌ها سبب زمان‌بر شدن فرآیند صدور کارت شده است، افزود: در تلاش هستیم ظرفیت صدور کارت را به ۵۰ هزار عدد در روز برسانیم، با این حال حدود ۹۰۰ هزار درخواست باقی مانده که همین مساله صدور کارت‌های المثنی را با تاخیر روبه‌رو کرده است.</p>
      <p>مدیر برنامه‌ریزی شرکت ملی پخش فرآورده‌های نفتی با بیان اینکه همچنان ۷۰۰ هزار کارت سوخت در باجه‌های معطله پست باقی مانده است، گفت: با توجه به اینکه شرکت پست در روزهای جمعه نیز به هم‌وطنان خدمت‌رسانی کرده، توصیه ما این است که مالکان از طریق درگاه اینترنتی epolise.ir , post.ir  کارت خود را پیگیری و برای دریافت آن اقدام کنند.</p>
      <p>رضایی افزود: با این حال اگر هم‌وطنان به هر دلیلی موفق به پیگیری کارت سوخت خود از طریق درگاه‌های اینترنتی نشده‌اند، می‌توانند با مراجعه حضوری به دفاتر خدمات پلیس +۱۰ حتی در روزهای تعطیل و جمعه روند صدور کارتشان را پیگیری کنند.</p>
      <p>وی با بیان اینکه ارائه خدمات، هزینه‌ای برای مالکان ندارد، گفت: به جز مبلغ ۱۰ هزار تومان که برای صدور کارت المثنی دریافت می‌شود، مالکان هیچ هزینه دیگری پرداخت نخواهند کرد.</p>
      <p>مدیر برنامه‌ریزی شرکت ملی پخش فرآورده‌های نفتی درباره پیام‌هایی که ممکن است مالکان هنگام استفاده از کارت سوخت خود در جایگاه‌ها دریافت کنند هم افزود: یکی از پیام‌هایی که هنگام استفاده از کارت سوخت دریافت می‌شود، پیام کد ۲۵ یا کارت ابطال‌شده است که این مسئله به دلیل استفاده نادرست از کارت و مخدوش شدن فیزیک کارت است، یا مالک کارت آن را ابطال کرده که در صورت دریافت این پیام، مالکان برای صدور المثنی باید به مراکز پلیس +۱۰ مراجعه کنند.</p>
      <p>وی ادامه داد: در صورت فراموش کردن رمز، مالکان می‌توانند به نواحی و مراکز پخش فرآورده‌های نفتی در سراسر کشور مراجعه کنند.</p>
      <p>مدیر برنامه‌ریزی شرکت ملی پخش فرآورده‌های نفتی با بیان اینکه هم‌اکنون وضع سوخت‌گیری در جایگاه‌ها روال عادی و طبیعی را می‌گذراند، گفت: به جز چند مورد جایگاهی که در اتفاق‌های اوایل هفته گذشته دچار مشکل شده بود همه جایگاه‌ها عملیاتی هستند و هم‌وطنان برای سوخت‌گیری مشکلی ندارند.</p>
      <p>وی گفت: از مجموع ۴ هزار جایگاه سوخت در سراسر کشور، درصد بسیار کمی از آنها در اتفاقات هفته گذشته دچار آسیب شده‌اند که بسیاری از آنها فعالیت خود را از سرگرفته‌اند و حتی اگر در بعضی از مناطق به دلیل شدت آسیب‌دیدگی نیاز به استقرار جایگاه‌های سیار عرضه بوده این اتفاق رخ داده است تا هم‌وطنان دچار مشکلی نشوند.</p>
      <p>رضایی در پایان درباره کاهش مصرف سوخت پس از اجرای طرح سهمیه‌بندی بنزین گفت: آنچه از شواهد برمی‌آید مقدار مصرف بی‌شک کم شده و طبیعی است که این اتفاق رخ دهد، اما برای ارائه آمار دقیق باید اطلاعات یک دوره ۱۰ روزه را تجمیع کنیم تا بتوانیم آمارهای دقیق‌تری در زمینه کاهش مصرف سوخت ارائه کنیم.</p>
    </article>
  </body>
</html>