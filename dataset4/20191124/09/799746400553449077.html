<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/24/7103414/"/>
    <meta property="og:site_name" content="Європейська правда"/>
    <meta property="article:published_time" content="2019-11-24T09:11:34+00:00"/>
    <meta property="og:title" content="Скандал у Сербії: президент визнав, що сербська зброя могла опинитися на Донбасі"/>
    <meta property="og:description" content="Президент Сербії Александар Вучич заявив, що його країна не продавала зброю в Україну, однак визнав, що сербські мінометні снаряди могли опинитися на Донбасі шляхом реекспорту."/>
  </head>
  <body>
    <article>
      <h1>Скандал у Сербії: президент визнав, що сербська зброя могла опинитися на Донбасі</h1>
      <address>
        <time datetime="2019-11-24T09:11:34+00:00">24 Nov 2019, 09:11</time>
      </address>
      <p>Президент Сербії Александар Вучич заявив, що його країна не продавала зброю в Україну, однак визнав, що сербські мінометні снаряди могли опинитися на Донбасі шляхом реекспорту.</p>
      <p>Про це він заявив у суботу  в Північній Македонії, повідомляє "Європейська правда" з посиланням на сербський портал <a href="http://rs.n1info.com/">N1info.</a></p>
      <p>"Вони (опозиція – ред..) звинуватили нас у вбивстві російських дітей в Донецьку і Луганську, бо ми продаємо зброю в Україну. Вони хочуть погіршення відносин між нашою країною і Росією. Вони показали документ, який має продемонструвати вину Сербії" - сказав Вучич, коментуючи оприлюднені опозиціонеркою Марінікою Тепич <a href="https://twitter.com/MarinikaTepic/status/1198326876965609475?fbclid=IwAR2husIq3qs54WKa0Hgg6P_e8WSS0_IpSPIbznBwGzsjvG9JWLAOZIS_bdI">документи</a> про зустріч представника України з представниками сербськоговійськового заводу "Крушик".</p>
      <p>Згідно із оприлюдненими Тепич даними, сербська компанія "Техноремонт" купила партію мін виробництва заводу "Крушик" у продавця Jugoimport SDPR, продала їх польській компанії Nattan, представником якої фактично був громадянин України Віталій Дементьєв, а вже потім боєприпаси потрапили в Україну.</p>
      <p>Вучич заявив, що міністерство торгівлі Сербії дозволило компанії "Техноремонт" продати зброю польській компанії Nattan, яка у документах, оприлюднених опозиціонеркою, названа кінцевим отримувачем зброї.</p>
      <p>Сербський президент запевнив, що хоча все було зроблено відповідно до закону і угода "була чиста, як сльоза", однак сербські спецслужби попередили Службу зовнішньої розвідки Росії про можливий реекспорт озброєння в Україну.</p>
      <p>Вучич також розповів, що до Безпеково-інформаційного агентства Сербії викликали власника компанії "Техноремонт" і казали йому "не гратися та не експортувати в Україну, не загрожувати відносинам з Росією".</p>
      <p>Варто зазначити, що у Сербії не має законодавчих обмежень на експорт зброї в Україну, однак факт появи такої зброї на Донбасі створює проблеми для Александара Вучича через тісні зв'язки між Белградом і Москвою.</p>
      <p>Раніше болгарська антизахідна розслідувачка Діляна Гайтанджиєва <b><a href="https://www.eurointegration.com.ua/news/2019/11/22/7103352/">заявила</a></b>, що українські військові на Донбасі, ймовірно, використовують зброю з Сербії попри те, що країна офіційно не експортувала озброєння до України.</p>
      <p>22 листопада міністр внутрішніх справ Сербії Небойша Стефанович заявив, що Сербія не експортує зброю в Україну і не продавала міни для використання у бойових діях на Донбасі.</p>
      <p>
        <b>Читайте також <a href="https://www.eurointegration.com.ua/articles/2019/11/22/7103380/">Шпигун для союзника: як гучний скандал вплине на відносини Белграда та Москви</a></b>
      </p>
      <related>
        <a href="https://www.eurointegration.com.ua/news/2019/11/22/7103386/"/>
      </related>
    </article>
  </body>
</html>