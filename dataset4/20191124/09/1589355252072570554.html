<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/prieskum-slovaci-chcu-aby-firmy-nenahanali-iba-zisk-ale-boli-aj-zodpovedne.html"/>
    <meta property="og:site_name" content="TREND.sk"/>
    <meta property="article:published_time" content="2019-11-24T09:41:00+00:00"/>
    <meta property="og:title" content="Prieskum: Slováci chcú, aby firmy nenaháňali iba zisk, ale boli aj zodpovedné"/>
    <meta property="og:description" content="Ľudia ako spoločensky zodpovedné najviac rozoznávajú obchodné reťazce a mobilných operátorov"/>
  </head>
  <body>
    <article>
      <h1>Prieskum: Slováci chcú, aby firmy nenaháňali iba zisk, ale boli aj zodpovedné</h1>
      <address><time datetime="2019-11-24T09:41:00+00:00">24 Nov 2019, 09:41</time> by <a rel="author">TASR</a></address>
      <p>
        <b>Až 94 percent obyvateľov Slovenska si myslí, že firmy by mali mať pri tvorbe zisku aj ciele v oblasti zodpovedného podnikania (CSR). Vyplýva to z októbrového prieskumu agentúry Focus pre združenie Business Leaders Forum, ktoré administruje Nadácia Pontis. Firmy by sa podľa prieskumu mali aktívne angažovať v ochrane životného prostredia a v zmierňovaní dosahu klimatických zmien.</b>
      </p>
      <p>Ukázalo sa tiež, že Slováci ako spoločensky zodpovedné najviac rozoznávajú obchodné reťazce a mobilných operátorov. Prieskum, ktorého cieľom je zistiť trendy vo vnímaní zodpovedného podnikania, realizuje každé dva roky Business Leaders Forum, v spolupráci s agentúrou Focus. Prieskum uskutočnila agentúra dotazníkovou formou na reprezentatívnej vzorke 1021 respondentov vo veku od 18 rokov.</p>
      <related>
        <a href="https://www.etrend.sk/ekonomika/financna-sprava-rozdava-pokuty-firmy-nezvladaju-system-ekasy.html"/>
        <a href="https://www.etrend.sk/trend-archiv/rok-2019/cislo-46/firmy-uveruju-stat-z-neuhradenych-faktur-mozu-dph-ziskat-spat.html"/>
      </related>
      <p>Väčšina opýtaných, spolu 94 percent, si myslí, že firmy by mali mať popri tvorbe zisku aj ciele v oblasti zodpovedného podnikania – teda chrániť životné prostredie, starať sa o zamestnancov, podporovať okolitú komunitu a transparentne a otvorene komunikovať o svojich aktivitách. Toto presvedčenie „určite“ uviedlo 59 percent dospelých a k názoru „skôr áno“ sa priklonilo ďalších 35 percent respondentov.</p>
      <p>Firmy by sa podľa prieskumu mali zaoberať aj podporou riešenia celospoločenských problémov, ako sú klimatická zmena alebo korupcia. Verejnosť za najdôležitejšiu považuje podporu ochrany životného prostredia a zmierňovania dosahu klimatickej zmeny. Túto tému ako dôležitú označilo 53 percent respondentov.</p>
      <p>Viac ako 40 percent respondentov označilo za dôležité aj témy ako podpora sociálne či zdravotne znevýhodnených skupín obyvateľov a snaha o ich začlenenie, či podpora vzdelávania mladej generácie. Takmer 40 percent ľudí tiež považuje za dôležitý boj proti korupcii.</p>
      <p>Verejnosť ako spoločensky zodpovedné najčastejšie rozoznáva firmy, ktoré svoje aktivity komunikujú priamo zákazníkom a každodenne s nimi prichádzajú do styku. Práve obchodné reťazce a telekomunikační operátori sú aj členmi združenia zodpovedných firiem Business Leaders Forum.</p>
      <p>„Tieto spoločnosti svoje CSR aktivity komunikujú už dlhodobo. Navyše zákazníkov vzdelávajú a motivujú ich pozerať sa aj na iné aspekty tovarov a služieb, ako je len cena,“ uviedol výkonný riaditeľ združenia Michal Kišša.</p>
    </article>
  </body>
</html>