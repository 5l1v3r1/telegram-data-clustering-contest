<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962654/"/>
    <meta property="og:site_name" content="Sanook"/>
    <meta property="article:published_time" content="2019-11-24T09:10:06+00:00"/>
    <meta property="og:title" content="เปิดแล้ว! อุโมงค์ทางลอดบายพาส อุดรฯ-หนองคาย คอหวยส่องทะเบียนรถคันแรก"/>
    <meta property="og:description" content="ผู้สื่อข่าวรายงานว่า (24 พ.ย.) ที่บริเวณอุโมงค์ทางลอดบายพาส อุดรธานี-หนองคาย เจ้าหน้าที่กรมทางหลวง กำลังนำแบริเออร์คอนกรีต ที่ปิดกันทางขึ้นลงอุโมงค์โครงการทางแยกต่างระดับจุดตัดทางหลวงหมายเลข 2 กับวงแหวนรอบเมืองอุดรธานี หรือ ทางแยก 3 ระดับอุดรธานี-หนองคาย  ออกเพื่อเตรียมเปิดให้รถยนต์วิ่งลอดอุโมงค์"/>
  </head>
  <body>
    <article>
      <h1>เปิดแล้ว! อุโมงค์ทางลอดบายพาส อุดรฯ-หนองคาย คอหวยส่องทะเบียนรถคันแรก</h1>
      <address>
        <time datetime="2019-11-24T09:10:06+00:00">24 Nov 2019, 09:10</time>
      </address>
      <p>ผู้สื่อ<a href="https://www.sanook.com/news/">ข่าว</a>รายงานว่า (24 พ.ย.) ที่บริเวณอุโมงค์ทางลอดบายพาส อุดรธานี-หนองคาย เจ้าหน้าที่กรมทางหลวง กำลังนำแบริเออร์คอนกรีต ที่ปิดกันทางขึ้นลงอุโมงค์โครงการทางแยกต่างระดับจุดตัดทางหลวงหมายเลข 2 กับวงแหวนรอบเมืองอุดรธานี หรือ ทางแยก 3 ระดับอุดรธานี-หนองคาย  ออกเพื่อเตรียมเปิดให้รถยนต์วิ่งลอดอุโมงค์</p>
      <p>โดยช่วงเวลา 09.09 น. นายสุเทพ บุญตะโก วิศวกรควบคุมงานก่อสร้าง กรมทางหลวงพร้อมด้วย นายอิทธิพนธ์ ตรีวัฒนสุวรรณ นายกเทศมนตรีเทศบาลนครอุดรธานี ร่วมปล่อยขบวนรถยนต์ชุดแรก ในการเปิดใช้อุโมงค์ ซึ่งมีประชาชนที่ใช้รถใช้ถนนรอที่จะใช้อุโมงค์กันอย่างคึกคัก</p>
      <p>ซึ่งขณะที่วิศวกรและเจ้าหน้าที่ กำลังจัดเตรียมรถให้ขับลอดอุโมงค์ ตามเวลา 09.09 น. ได้มีประชาชนเดินมาดูทะเบียนรถคันแรก ซึ่งเป็นรถที่เจ้าหน้าที่เรียกรถคันดังกล่าวที่ขับผ่านให้หยุดเป็นคันแรก และให้นำรถมาจอดรอ พอได้กฤษ์ดีก็ได้สั่งปล่อยรถเข้าอุโมงค์ ซึ่งรถปิกอัพโตโยต้า รีโว่ สีดำ หมายเลขทะเบียน ผท 5180 อุดรธานี บอกว่าจะนำไปซื้อ<a href="https://news.sanook.com/lotto/">ลอตเตอรี่</a>เสี่ยงโชค</p>
      <figure>
        <img src="https://s.isanook.com/ns/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL25zLzAvdWQvMTU5Mi83OTYyNjU0L3VubmFtZWRxcXNjcmVlbnNob3QyMDE5MTEyNF8xLmpwZw==.jpg"/>
      </figure>
      <p><b>นายนิยม เจ้าของรถกระบะคันดังกล่าว</b> บอกว่า ตนรู้สึกดีใจที่จะได้ใช้เส้นทางลอดอุโมงค์วันนี้เป็นคันแรก ซึ่งปกติตนก็จะใช้เส้นทางนี้ในการเข้ามาซื้อสินค้าจากตัวเมืองอุดรธานีเป็นประจำ เพื่อซื้อสินค้าออกไปขายตามหมู่บ้าน</p>
      <p>ก่อนหน้านี้จะเดินทางเข้ามาก็ลำบาก จำนวนรถก็มาก ต้องเผื่อเวลาในการเดินทาง กว่าจะผ่านสัญญาณไฟแดงได้ก็หลายรอบ ใช้เวลาในการเดินทางนาน เมื่อมีการสร้างอุโมงค์ทางลอดผ่านแยก ตนรู้สึกดีใจเพราะจะได้รับความสะดวกรวดเร็วยิ่งขึ้น ไม่ต้องรอสัญญาณไฟ เหมือนแต่ก่อน</p>
      <figure>
        <img src="https://s.isanook.com/ns/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL25zLzAvdWQvMTU5Mi83OTYyNjU0L3VubmFtZWRxcXNjcmVlbnNob3QyMDE5MTEyNC5qcGc=.jpg"/>
      </figure>
      <p>ด้าน <b>นายสุเทพ บุญตะโก วิศวกรควบคุมงานก่อสร้าง กรมทางหลวง</b> กล่าวว่า วันนี้เป็นวันแรกที่เปิดให้ใช้อุโมงค์ลอดทางต่างระดับทางแยกทางหลวงหมายเลข 2 ตัดกับทางเลี่ยงเมือง หมายเลข 216 (ด้านทิศเหนือ) หรือ สี่แยกอุดร-หนองคาย  อย่างไม่เป็นทางการ</p>
      <p>ซึ่งตนพร้อมทั้งนายกเทศบาลนครอุดรธานี จะได้มีการตรวจสอบระบบ วางแผนการปรับสัญญาณไฟจราจรในจุดต่างๆ เพื่อรองรับปริมาณรถที่จะเข้าเมืองและออกจากเมือง ไปในจุดต่างๆ เพื่อป้องกันปัญหารถติดสะสม</p>
      <p>และการใช้อุโมงค์ในส่วนรถยนต์ทุกประเภท ขอให้ใช้ความเร็วตามที่กำหนดไว้ ส่วนรถเล็กเช่นจักรยาน รถจักรยานยนต์ และรถสามล้อ ไม่อนุญาตให้ใช้เส้นทาง และผู้ใช้ใช้อุโมงค์ไม่อนุญาติให้จอดรถถ่ายภาพด้านในเพราะจะเกิดอันตรายได้</p>
      <p>แต่ช่วงแรกนี้ก็ยังมีรถจยย.วิ่งลอดผ่านอุโมงค์ดังกล่าว ทั้งๆ ที่ไม่สามารถขับขี่เข้าไปในอุโมงค์ได้ เบื้องต้น ได้ประสานไปยัง พ.ต.อ.สรายุทธ ฉ่ำผิว ผกก.สภ.เมืองอุดรธานี ไว้ล่วงหน้าตั้งแต่วันที่ 26 พ.ย.62 แล้ว ขอให้จัดเจ้าหน้าที่ตำรวจจราจร ไปคอยควบคุมดูแลความปลอดภัย แต่ก็คงจะมีประชาชนส่วนหนึ่งที่ยังต้องการขี่รถจยย.ลงไปในอุโมงค์อยู่ ดังนั้นจึงจะประสานกับผู้รับเหมาหรือตำรวจ ให้จัดการนำป้ายห้ามรถจยย. ไปติดตั้งเอาไว้ทั้งสองด้านต่อไป</p>
    </article>
  </body>
</html>