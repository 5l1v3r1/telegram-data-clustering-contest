<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779425/%D8%B9%D8%AF%D9%87-%D8%A7%DB%8C-%D8%A2%D8%AA%D8%B4-%D8%A8%DB%8C%D8%A7%D8%B1-%D9%85%D8%B9%D8%B1%DA%A9%D9%87-%D8%AF%D8%B4%D9%85%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T09:29:45+00:00"/>
    <meta property="og:title" content="فرمانده سابق سپاه حضرت علی بن ابیطالب (ع): عده ای آتش بیار معرکه دشمن هستند"/>
    <meta property="og:description" content="بیرجند- فرمانده سابق سپاه حضرت علی بن ابیطالب (ع) گفت: عده ای امروز در فضای طوفانی ضد فرهنگی قدرت آمریکا را بزرگ نمایی می کنند و آتش بیار معرکه دشمن هستند."/>
  </head>
  <body>
    <article>
      <h1>فرمانده سابق سپاه حضرت علی بن ابیطالب (ع): عده ای آتش بیار معرکه دشمن هستند</h1>
      <address>
        <time datetime="2019-11-24T09:29:45+00:00">24 Nov 2019, 09:29</time>
      </address>
      <p>به گزارش <a href="https://www.mehrnews.com/">خبرنگار مهر</a>، سردار غلامرضا احمدی ظهر یکشنبه در جمع مدیران دستگاه های اجرایی خراسان جنوبی، اظهار کرد: بسیج یک فرهنگ است نه نماد یک لباس و تجهیزات که متعلق به قشر خاصی باشد.</p>
      <p>وی با بیان اینکه با کمال تاسف امروز هرچه از انقلاب اسلامی فاصله می گیریم عظمت این رخداد بزرگ به فراموشی سپرده می شود، افزود: علی رغم اینکه کشور آمریکا بعد از چهل سال سینه به سینه رهبری هنوز نتوانسته حتی یک پیروزی تاکتیکی به دست آورد اما متاسفانه امروز برخی افراد خودباخته آمریکایی ها را برای مردم بازسازی و بزک می کنند.</p>
      <p>فرمانده سابق سپاه حضرت علی بن ابیطالب (ع) استان قم‌ با اشاره به اینکه خداوند متعال به امام خمینی (ره) یاد داد تا بسیج را با سپردن به دست جوانان تشکیل دهد، گفت: با آن همه عظمت در انقلاب و امام (ره) بسیار سخت است که عده ای امروز در فضای طوفانی ضد فرهنگی قدرت آمریکا را بزرگ نمایی می کنند.</p>
      <p>احمدی با بیان اینکه به فرموده مقام معظم رهبری درست است بسیج زیرمجموعه سپاه است اما به این معنا نیست که شبیه دیگر مجموعه ها همچون ارتش و نیروی انتظامی نیست، عنوان کرد: برای یک دقیقه اگر دست حمایت حضرت حجت (عج) از روی دوش رهبری و سربازان و ملت قهرمان ایران برداشته شود بیشتر از لقمه ای در دهان آمریکا نیستیم اما با اطمینان وعده های الهی طولی نخواهد کشید که این لقمه آن ها را خفه خواهد کرد.</p>
      <p>وی با اشاره به اینکه با تمام تلاش دشمن و تنبلی ما هنوز راه شهیدان گم نشده چراکه دنیا و آخرت ما در گرو ادامه راه شهیدان است، بیان کرد: اگر از شهیدان غفلت کنیم معلوم نیست چه بر سر ما خواهد آمد.</p>
      <p>فرمانده سابق سپاه حضرت علی بن ابیطالب (ع) استان قم‌ با بیان اینکه اگر امروز سربلند هستیم باید بر دستان هر مقاومت ارتشی و آرامگاه شهیدان بوسه بزنیم، اظهار داشت: تا کنون آمریکایی ها برای برخورد با نظام جمهوری اسلامی ایران حتی یک دقیقه هم تاخیر نکرده است.</p>
      <p>وی ادامه داد: کشور ایران در تجهیزات نظامی پیشرفت فوق العاده ای داشته و از نیروهای متخصص بسیار خوبی برخوردار است به صورتی که معدل سن دانشمندان هسته ای ایران ۳۲ سال است.</p>
    </article>
  </body>
</html>