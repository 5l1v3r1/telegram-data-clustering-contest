<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/gareth-bale-wygwizdany-real-madryt-real-sociedad-primera-division,987842.html"/>
    <meta property="og:site_name" content="TVN24"/>
    <meta property="article:published_time" content="2019-11-24T09:59:00+00:00"/>
    <meta property="og:title" content="Bale wygwizdany przez własnych kibiców. &quot;Mają prawo reagować, jak chcą&quot;"/>
    <meta property="og:description" content="W sobotni wieczór piłkarze Realu Madryt pokonali na Santiago Bernabeu Real Sociedad 3:1 w 14. kolejce La Ligi. Na przychylność miejscowych kibiców nie mógł liczyć Gareth Bale, którego powitały bucz..."/>
  </head>
  <body>
    <article>
      <h1>Bale wygwizdany przez własnych kibiców. "Mają prawo reagować, jak chcą"</h1>
      <address>
        <time datetime="2019-11-24T09:59:00+00:00">24 Nov 2019, 09:59</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/3e69e608-0e85-4588-8db7-c2bd98286703.jpg?type=1&amp;srcmode=0&amp;srcx=1/1&amp;srcy=29/50&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/55d558e2-c6d8-481f-8d1c-7cb011b57deb-480p.mp4"/>
          <figcaption>Walia - Węgry w Cardiff</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/59772b75-155c-4795-bb1f-fe4e598dd839-480p.mp4" autoplay="" loop=""/>
          <figcaption>Mourinho na ratunek Bale'owi. Walijczyk wróci do Tottenhamu?</figcaption>
        </figure>
        <figcaption>Bale ponownie podpadł kibicom po meczu z Węgrami Foto: Imago | Video: PAP/EPA</figcaption>
      </slideshow>
      <h3>W sobotni wieczór piłkarze Realu Madryt pokonali na Santiago Bernabeu Real Sociedad 3:1 w 14. kolejce La Ligi. Na przychylność miejscowych kibiców nie mógł liczyć Gareth Bale, którego powitały buczenie i gwizdy z trybun.</h3>
      <p>Królewscy przegrywali już od 2. minuty spotkania, po błędzie Sergio Ramosa, z którego skorzystał Willian Jose. Jeszcze przed przerwą bramkę na 1:1 zdobył Karim Benzema, a tuż po zmianie stron prowadzenie Realowi zapewnił Federico Valverde. Zwycięstwo przypieczętował Luka Modrić.</p>
      <p>"Walia. Golf. Madryt"</p>
      <related>
        <a href="https://eurosport.tvn24.pl/pilka-nozna,105/marca-atakuje-bale-a-za-prowokacje-real-jest-bardziej-wyrozumialy,987101.html"/>
      </related>
      <p>Bale wszedł na boisko w 67. minucie, zmieniając Rodrygo. Nie mógł liczyć na ciepłe przywitanie. Jego relacje z madryckimi kibicami od dłuższego czasu nie układają się najlepiej. Podczas niedawnej przerwy na mecze reprezentacji konflikt dodatkowo zaogniła demonstracja 30-letniego zawodnika. Po pokonaniu Węgrów 2:0 Bale wraz z kolegami z kadry uśmiechnięty paradował z walijską flagą, na której widniało hasło: "Walia. Golf. Madryt. W takiej kolejności".</p>
      <p>W sobotni wieczór fani Królewskich dali wyraz swojemu niezadowoleniu z takiego zachowania. Walijczykowi towarzyszyły gwizdy i buczenie - gdy pojawił się na boisku oraz w dalszej części meczu, przy każdym kontakcie z piłką.</p>
      <h3>Zidane: pogratulowałem mu awansu</h3>
      <p>W obronie piłkarza stanął po zakończeniu rywalizacji trener Realu Zinedine Zidane. - Chcemy, by fani byli z nami od początku do końca, ale nie możemy ich kontrolować - stwierdził francuski szkoleniowiec. - Mam nadzieję, że takie sytuacje nie będą powtarzać się przez resztę sezonu - dodał trener stołecznej drużyny.</p>
      <p>Nie chciał jednak jednoznacznie krytykować zachowania kibiców.</p>
      <p>- Fani mają prawo reagować, jak chcą, choć ja proszę ich, by oklaskiwali wszystkich. Nie mogę powiedzieć, czy ich zachowanie było sprawiedliwe, czy nie. Każdy może myśleć, co chce. Ja jestem zadowolony z meczu oraz zwycięstwa - stwierdził Francuz.</p>
      <p>Zidane przyznał również, że nie poruszył ze swoim zawodnikiem tematu prowokacyjnego zachowania w przerwie reprezentacyjnej. - Nie rozmawiałem z nim o tym. Jedynie pogratulowałem mu awansu na mistrzostwa Europy - oświadczył.</p>
      <p>Autor: jac / Źródło: eurosport.pl, marca.com</p>
    </article>
  </body>
</html>