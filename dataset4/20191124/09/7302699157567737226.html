<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000112687"/>
    <meta property="og:site_name" content="MGR Online"/>
    <meta property="article:published_time" content="2019-11-24T09:01:00+00:00"/>
    <meta property="og:title" content="แนวรบตะวันออกกลางที่เปลี่ยนไปโดยสิ้นเชิง"/>
    <meta property="og:description" content="เปิดฉากสัปดาห์นี้...คงต้องร่อนไปแถวๆ อดีตอาณาจักรของ “กษัตริย์ดาวิดและโซโลมอน” หรือ “ประเทศอิสราเอล” กันอีกสักรอบ เพราะช่วงระหว่างนี้...ไม่ว่าจะเป็น “ดวงเมือง” ไปจนถึง “ดวงชะตา” ของผู้นำประเทศ อย่างนายกรัฐมนตรี “เบนจามิน เนทันยาฮู”"/>
  </head>
  <body>
    <article>
      <h1>แนวรบตะวันออกกลางที่เปลี่ยนไปโดยสิ้นเชิง</h1>
      <address><time datetime="2019-11-24T09:01:00+00:00">24 Nov 2019, 09:01</time> by <a rel="author">ทับทิม พญาไท</a></address>
      <figure>
        <img src="https://mpics.mgronline.com/pics/Images/562000011657801.JPEG"/>
        <figcaption>เบนจามิน เนทันยาฮู นายกรัฐมนตรีอิสราเอล</figcaption>
      </figure>
      <p>เปิดฉากสัปดาห์นี้...คงต้องร่อนไปแถวๆ อดีตอาณาจักรของ<b> “กษัตริย์ดาวิดและโซโลมอน” </b>หรือ <b>“ประเทศอิสราเอล”</b> กันอีกสักรอบ เพราะช่วงระหว่างนี้...ไม่ว่าจะเป็น<b> “ดวงเมือง”</b> ไปจนถึง <b>“ดวงชะตา”</b> ของผู้นำประเทศ อย่างนายกรัฐมนตรี <b>“เบนจามิน เนทันยาฮู”</b> ออกจะเป็นอะไรที่ <b>“ดวงจู๋”</b> หรือออกดอก ออกดวง อย่างเห็นได้โดยชัดเจน และย่อมต้องส่งผลต่อฉากสถานการณ์ความเป็นไปในแนวรบตะวันออกกลาง ไม่ว่ามากหรือน้อย ไม่ว่าปัจจุบันหรืออนาคตเบื้องหน้าอย่างมิอาจปฏิเสธได้...<br/><br/>คือหลังจากบรรดา<b> “ผู้กระหายสงคราม” </b>หรือผู้ที่คิดจุดไฟขึ้นมาในตะวันออกกลางทั้งหลาย อย่างที่รัฐมนตรีต่างประเทศอิหร่านท่านเรียกๆ ว่า บรรดาพวก<b> “Team B”</b> ในแต่ละราย ต่างถูกชะตากรรมเล่นงาน ชนิดดวงหด ดวงจู๋กันไปเป็นรายๆ ไม่ว่าจะเป็น <b>“B-Bolton”</b> ที่ปรึกษาความมั่นคงทำเนียบขาว ที่ถูก<b> “ทรัมป์บ้า” </b>ถีบทิ้งซะดื้อๆ ไปจนถึง <b>“B-MbS”</b> และ<b> “B-MbZ” </b>มกุฎราชกุมารซาอุดีอาระเบียและยูเออี ที่ดวงกุด ดวงตก จนทำท่าว่าอาจต้องหันไปญาติดีกับ<b> “ศัตรูคู่กัด”</b> อย่างอิหร่านกันบ้างแล้ว ก็เลยเหลืออยู่แต่<b> “B-Bibi”</b> หรือผู้นำอิสราเอล อย่างนายกรัฐมนตรี <b>“เนทันยาฮู” </b>เท่านั้นเอง ที่ยังคงเล่นแรง เล่นไม่เลิก หรือยังคิดจุดไฟนรกสุดขอบฟ้าขึ้นมาในตะวันออกกลางให้จงได้...<br/><br/>แต่จะด้วยเหตุเพราะพฤหัสฯ ย้ายราศีโผล่เข้ามาแทนที่มฤตยู ขณะราหูเลิกเล็งลัคน์ กุมลัคน์ ฯลฯ หรือไม่ อย่างไร ก็มิอาจสรุปได้ ชะตากรรมหรือดวงชะตาของ <b>“B-Bibi”</b> ในช่วงหลังๆ เลยออกอาการทะรูดทะราดยิ่งขึ้นเรื่อยๆ แม้จะจัดเลือกตั้งทั่วไปมาแล้วถึง 2 ครั้ง 2 คราในปีนี้ แต่ก็ยังหาทางจัดตั้งรัฐบาลอิสราเอลอย่างเป็นเนื้อ เป็นหนังขึ้นมามิได้จนทุกวันนี้ หรือแม้ได้รับแรงเชียร์ แรงหนุนจากคุณพ่ออเมริกา ไม่ว่าตั้งแต่การประกาศรับรองกรุงเยรูซาเล็มให้เป็นเมืองหลวงของอิสราเอล เปิดไฟเขียวให้ยึดที่ราบสูงโกลันของซีเรีย มาเป็นดินแดนส่วนหนึ่งของชาวยิวชนิดหน้าตาเฉย แถมล่าสุด...ยังพร้อมสนับสนุนให้การตั้งถิ่นฐานของชาวยิว รุกคืบเข้าไปในดินแดนปาเลสไตน์ เป็นสิ่งที่<b>“ถูกต้อง”</b> แม้จะ <b>“ผิดกฎหมาย” </b>ระหว่างประเทศ หรือ <b>“ผิดหลักศีลธรรม” </b>เพียงใดก็แล้วแต่ ฯลฯ อันถือเป็นการช่วยเพิ่มคะแนนเสียง คะแนนนิยมของ<b> “B-Bibi”</b> กันโดยเฉพาะ...<br/><br/>แต่ไม่เพียงแค่ <b>“B-Bibi” </b>ยังไม่อาจจัดตั้งรัฐบาลอิสราเอลขึ้นมารองรับสถานะของตัวเองได้ ล่าสุด...เมื่อวันพฤหัสฯ (21 พ.ย.) ที่ผ่านมานี่เอง อัยการสูงสุดของอิสราเอล <b>“นายAvichai Mandelblit”</b> ก็ตัดสินใจ<b> “สั่งฟ้อง”</b> ผู้นำของอิสราเอล ในข้อหา<b> “โกง”</b> และ <b>“รับสินบน”</b> อันทำให้ไม่เพียงแต่โอกาสที่จะจัดตั้งรัฐบาลอิสราเอล ไม่ว่าในรูป <b>“รัฐบาลแห่งชาติ” </b>หรือรัฐบาลแบบสูตรไหนต่อสูตรไหนก็แล้วแต่ แทบเป็นไปไม่ได้อีกต่อไป แต่ตัวของ <b>“B-Bibi”</b> เอง...อาจถึงขั้นต้องลาออก ต้องหมดสภาพ ต้องหมดสิทธิ์ทางการเมืองไปอีก 10-20 ปี แบบคุณน้อง<b> “ฟ้ารักพ่อ”</b> ของบ้านเรา หรือไม่ อย่างไร? ก็ยังมิอาจคาดคะเนได้ แต่ที่แน่ๆ ก็คือ...ถึงไม่ตาย แต่โอกาสที่จะเลี้ยงให้โต น่าจะเป็นไปไม่ได้อีกต่อไปแล้ว...<br/><br/>แม้ว่าตัว <b>“B-Bibi”</b> เอง...จะออกอาการ<b> “ฮึดสู้”</b> ออกมาแถลงทางทีวียาวเหยียดถึง 15 นาที กล่าวหาตำรวจและอัยการ หรือระบบยุติธรรมของอิสราเอล ว่ามุ่งที่จะเล่นงานตัวเอง หรือพยายาม<b> “ก่อรัฐประหาร”</b> ตัวเอง คล้ายๆ การกล่าวหาศาล กล่าวหากระบวนการยุติธรรมกรณี<b> “วี-ลัค มีเดีย”</b> ในบ้านเราอะไรประมาณนั้น อันทำให้ตัวเองต้องพยายามยืนหยัดอยู่ในตำแหน่งนายกรัฐมนตรีต่อไป จนกว่า <b>“อนาคตใหม่คือการเดินทาง” </b>จะสรุปออกมาชัดๆ ว่าตัวเองจะต้องเดินจากศาลไปสู่คุก แบบที่อดีตนายกรัฐมนตรีอิสราเอล อย่าง<b> “นายเอฮุด โอลเมิร์ต” </b>(Ehud Olmert) เคยประสบมาก่อนหรือไม่ อย่างไร แต่ความพยายามฮึดสู้ในลักษณะที่ว่า...ก็คงยากส์ส์ส์เอามากๆ ที่จะทำให้บรรดาลูกหลานกษัตริย์ดาวิดและโซโลมอน เกิดความสงสาร ความเห็นอกเห็นใจ ต่อ<b>“กรรม”</b> ต่างๆ ที่ตัวเองได้เคยกระทำเอาไว้ โดยถ้าดูจาก <b>“โพล”</b> ล่าสุด...ที่สถานีโทรทัศน์ช่อง 13 ของอิสราเอล เขาได้ไปสำรวจตรวจสอบ ความคิด ความเห็นของบรรดาชาวอิสราเอลทั้งหลาย ปรากฏว่าชาวยิวถึง 56 เปอร์เซ็นต์ ที่เห็นว่านายกรัฐมนตรี <b>“เนทันยาฮู”</b> ควรตัดสินใจ <b>“ลาออก” </b>ให้รู้แล้ว รู้แรดไปซะที มีแค่ 35 เปอร์เซ็นต์ ที่เห็นว่ายังควรดำรงตำแหน่งนายกรัฐมนตรีเพื่อ <b>“เดินทางต่อ” </b>ส่วนอีก 9 เปอร์เซ็นต์ ไม่รู้-ไม่เห็นซะยังงั้น...<br/><br/>และการที่<b> “B-Bibi”</b> ต้องเจอ<b> “กรรม” </b>หรือเจอกับ <b>“ผลแห่งการกระทำ”</b> ของตนเองในลักษณะเช่นนี้...ว่ากันว่า ส่งผลให้ผู้ที่ให้การสนับสนุนระดับเทใจ หรือเทแทบทุกสิ่งทุกอย่างให้กับนายกรัฐมนตรีอิสราเอลรายนี้ อย่าง “ทรัมป์บ้า” ผู้นำอเมริกา ถึงกับออกอาการหุดๆ หิดๆ ทั้งผิดหวัง สิ้นหวังต่อการหวังอาศัยอิสราเอลเป็นเครื่องมือในการสร้างความยิ่งใหญ่ของอเมริกา ให้กลับมา<b> “Great Again”</b> ในตะวันออกกลางให้จงได้ ดังที่หนังสือพิมพ์ที่ขายดีที่สุดในอิสราเอล อย่าง <b>“Yedioth Ahronoth”</b> ได้รายงานเอาไว้ในเรื่อง<b> “Report : Trump very disappointed with Netanyahu”</b> เมื่อช่วงวันอาทิตย์ (17 พ.ย.) ที่ผ่านมานี่เอง โดยได้อ้าง<b> “แหล่งข่าวระดับสูง”</b> ในทำเนียบขาวหลายต่อหลายราย ยืนยันตรงกันว่า...ด้วยเหตุเพราะผู้นำอเมริกัน <b>“ไม่ชอบพวกขี้แพ้”</b> เป็นทุนเดิม การแพ้แล้ว-แพ้อีก ชนิดเลือกตั้งมาแล้วถึง 2 ครั้ง แต่ยังจัดตั้งรัฐบาลขึ้นมาไม่ได้ซักกะที ทำให้<b> “ทรัมป์บ้า”</b> เริ่มหันไปด่าว่า นินทานายกรัฐมนตรีอิสราเอล ไปจนถึงบรรดาชาวยิวทั้งหลายกันบ้างแล้ว...<br/><br/>เช่นการอ้างคำพูดของประธานาธิบดีอเมริกัน ขณะพบปะกับผู้นำองค์กรชาวยิวออร์โธดอกซ์ในอเมริกา ประมาณว่า... <i>“พวกเขา(ชาวยิว)เอาแต่สู้กันและสู้กัน (หรือกัดกันเอง) ไม่เหมือนที่ชาวอเมริกันสู้กัน เพราะอย่างน้อยเราก็ยังรู้ว่าใครคือเจ้านาย(บอส)กันแน่ แต่พวกเขาแม้เลือกตั้งมาแล้วถึง 2 ครั้ง แต่ก็ยังหานายที่มาจากการเลือกตั้งไม่ได้จนบัดนี้...”</i> แถมยังตามด้วยการพ่นแมงโม้ หรือคุยทับต่อไปอีกด้วยว่า... <i>“รู้หรือเปล่าว่าชาวอิสราเอลถึง 98 เปอร์เซ็นต์ให้ความชื่นชมในตัวผม จนผมชักเริ่มคิดๆ ขึ้นมาบ้างแล้วว่า ถ้าหากถูกรัฐสภาอเมริกันถอดถอนขึ้นมาจริงๆ อาจต้องนั่งเครื่องบินไปสมัครรับเลือกตั้งเป็นนายกรัฐมนตรีอิสราเอล ให้สิ้นเรื่อง สิ้นราวไปซะที”</i> เรียกว่า...ไม่คิดจะเจ๊าะๆ แจ๊ะๆ จี๋ๆ จ๋าๆ แบบเดิมๆ ต่อไปอีกแล้ว...<br/><br/>เพราะท่ามกลางภาวะที่ผู้นำอิสราเอล ทำท่าว่าจะเอาตัวเองไม่รอด ความพยายาม <b>“กลับมายิ่งใหญ่อีกครั้ง”</b> ของอเมริกาในตะวันออกกลาง ก็ยิ่ง<b> “แห้วกระป๋อง” </b>ยิ่งขึ้นไปเท่านั้น ไม่เพียงแต่ <b>“แผนสันติภาพในตะวันออกกลาง”</b> ที่เรียกๆ กันว่า <b>“ข้อตกลงแห่งศตวรรษ”</b> หรือ <b>“Deal of the Century” </b>ที่ลูกเขยชาวยิวของผู้นำอเมริกันเป็นผู้จัดทำขึ้นมาเอง จะไม่สามารถป่าวประกาศให้เป็นรูป-เป็นร่างขึ้นมาได้จนบัดนี้ เพราะต้องรอจนกว่าประเทศอิสราเอลแก้ปัญหาตัวเองได้สำเร็จ ความยิ่งใหญ่ของมหาอำนาจคู่แข่งอย่างรัสเซียในภูมิภาคนี้ นับวันยิ่งมาแรงแซงโค้งหนักขึ้นเรื่อยๆ โดยเฉพาะระหว่างที่ <b>“B-Bibi”</b> ผู้นำอิสราเอลกำลังดวงจู๋ ดวงตกลงไปทุกที ความสำเร็จในการเดินทางไปเยือนราชอาณาจักรซาอุดีอาระเบียของผู้นำรัสเซีย เมื่อไม่กี่เดือนที่ผ่านมา ก็ยิ่งส่งผลให้ความพยายาม <b>“กลับมายิ่งใหญ่อีกครั้ง”</b> ของอเมริกา มีแต่ต้องห่อเหี่ยวลงไปอย่างเห็นได้ชัด แถมเมื่อวัน-สองวันที่ผ่านมา เอกอัครราชทูตปาเลสไตน์ประจำรัสเซีย ได้ออกมาแถลงอย่างกระตือรือร้นเอามากๆ ถึงกำหนดการเดินทางไปเยือนปาเลสไตน์ของผู้นำรัสเซีย ว่าได้ถูกกำหนดเอาไว้แล้วในช่วงต้นปีหน้า (ค.ศ. 2020) อันอาจนำไปสู่การปิดฉาก ปิดผ้าม่านกั้งของสิ่งที่เรียกว่า <b>“ข้อตกลงแห่งศตวรรษ”</b> ของอเมริกา ชนิดไปไม่กลับ-หลับไม่ตื่น-ฟื้นไม่มี เอาเลยก็ไม่แน่!!!</p>
    </article>
  </body>
</html>