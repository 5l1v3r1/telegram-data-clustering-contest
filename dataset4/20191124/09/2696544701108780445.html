<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191124_mezohegyes_menesbirtok_epitkezes_lazar_janos_kisvasut_golfpalya"/>
    <meta property="og:site_name" content="HVG.hu"/>
    <meta property="article:published_time" content="2019-11-24T09:34:00+00:00"/>
    <meta property="og:title" content="Elindult az építkezés a mezőhegyesi ménesbirtokon, egyelőre golfpálya és kisvasút nélkül"/>
    <meta property="og:description" content="Régi, impozáns majorépületeket újítanak fel félmilliárd forintból. Közben dolgozói értekezletet is tartott az új vezérigazgató, de azon csak annyi derült ki, hogy az idén nem kapnak karácsonyi csomagot. Mindeközben az önkormányzat is spórol, minden képviselő ingyen dolgozik Mezőhegyesen."/>
  </head>
  <body>
    <article>
      <h1>Elindult az építkezés a mezőhegyesi ménesbirtokon, egyelőre golfpálya és kisvasút nélkül</h1>
      <address><time datetime="2019-11-24T09:34:00+00:00">24 Nov 2019, 09:34</time> by <a rel="author">hvg.hu</a></address>
      <p>
        <b>Régi, impozáns majorépületeket újítanak fel félmilliárd forintból. Közben dolgozói értekezletet is tartott az új vezérigazgató, de azon csak annyi derült ki, hogy az idén nem kapnak karácsonyi csomagot. Mindeközben az önkormányzat is spórol, minden képviselő ingyen dolgozik Mezőhegyesen.</b>
      </p>
      <p>Május végén derült ki, hogy a Nemzeti Ménesbirtok és Tangazdaság Zrt. vezetői <a href="https://hvg.hu/kkv/20190529_Mezohegyesi_Menesbirtok_elbocsatasok_golfpalya_birtoktabor">olyan nagyívű turisztikai beruházásokat álmodtak</a> a gazdasági fejlesztések mellett, amelyben golfpálya és kisvasút építését is tervezték más luxuselemek mellett. A Népszava hozta nyilvánosságra a kiviteli tervek elkészítésére kiírt közbeszerzést, majd másnap, az állami gazdaság tulajdonosi hatáskörrel rendelkező <a href="https://hvg.hu/kkv/20190529_Elgurult_a_gyogyszer__Lazar_lefujja_a_Mezohegyesi_Menesbirtokra_tervezett_golfpalyat">Lázár János visszavonta a 800 millió forintos kiírást</a>. Akkor azt is kilátásba helyezte a birtokért felelős politikus, hogy még novemberben meneszteni fog vezetőket, akiket felelősség terhel a luxusközpont tervezésére kiírt közbeszerzés miatt. Igaz, novembertől új vezére van az állami tangazdaságnak, de őt azért kellett kinevezni, mert a korábbi igazgatót arra kapacitálta Lázár, hogy legyen Mezőhegyes társadalmi megbízatású polgármestere. A többi vezető a helyén maradt.</p>
      <p>A tervek a fiókba kerülhettek, egyelőre a 20-as és a 39-es major <a href="https://www.facebook.com/lazarjanosfidesz/photos/pcb.570012577064206/570010227064441/?type=3&amp;theater">felújításai kezdődtek meg</a>, bekötő és kerékpár utak építését kezdték meg. A három projekt kivitelezése összesen 671 millió forintba kerül a végén, a beruházásokat orosházi, békéscsabai és szegedi vállalkozók végzik. Az orosházi Iványi Építőmester Kft. nem az első munkát kapja a ménesbirtokon, kezdetben az előkészítő munkákhoz kapcsolódó tereprendezést végezték el, majd egy silótároló megépítésére is megbízást kaptak. A mostani majorfelújítással együtt közel egymilliárd forint összegben végeztek munkát az orosházi vállalkozók az állami tangazdaságban.</p>
      <p>Az új vezérigazgató sem a bemutatkozásakor, sem a héten a dolgozóknak megtartott tájékoztatón nem beszélt a birtok turisztikai terveiről. Azt viszont megtudhatták az alkalmazottak, hogy az idén nem lesz karácsonyi ajándékozás.</p>
      <p>A településen egyébként spórol az önkormányzat is, <a href="https://www.facebook.com/polgarmesterihivatal.varosionkormanyzat?__tn__=%2CdlCH-R-R&amp;eid=ARD5sxfjfMW_p9YckUOuOjgklRHO0ws0JQzUehilXd63aHt8DwcZjh6FuzIxH5WUl40Sv_Zk1YQckoUh&amp;hc_ref=ART4CVslcONa7NrV11YVrWxwczIm-FryCXdZerQeLk16f3CF1tMBQzGcIaJ1sSRP8fk">minden képviselő ingyen dolgozik</a>, erről határoztak még az alakuló ülésükön. A  polgármesterré választott korábbi ménesbirtok-vezérigazgató már akkor tudta, hogy társadalmi megbízatásúként fogja vezetni Mezőhegyest, amikor elindult, ugyanis erre tett ajánlatot korábban szórólapjain Lázár János.</p>
      <related>
        <a href="https://hvg.hu/kkv/20190903_Dolgozokat_kuldenek_el_a_mezohegyesi_allami_Menesbirtokrol"/>
        <a href="https://hvg.hu/itthon/20190826_papp_istvan_tibor_lazar_janos_mezohegyes_menesbirtok_simonka_gyorgy_polgarmester_onkormanyzati_valasztas"/>
      </related>
    </article>
  </body>
</html>