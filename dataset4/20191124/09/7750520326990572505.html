<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/ssha-mozhut-peredbachyty-sanktsiyi-proty-proektu-pivnichnyj-potik-2-v-oboronnomu-byudzheti.html"/>
    <meta property="og:site_name" content="1NEWS"/>
    <meta property="article:published_time" content="2019-11-24T09:27:08+00:00"/>
    <meta property="og:title" content="США можуть передбачити санкції проти проекту “Північний потік-2” в оборонному бюджеті"/>
    <meta property="og:description" content="США можуть передбачити санкції проти проекту &quot;Північний потік-2&quot; в оборонному бюджеті"/>
  </head>
  <body>
    <article>
      <h1>США можуть передбачити санкції проти проекту “Північний потік-2” в оборонному бюджеті</h1>
      <address>
        <time datetime="2019-11-24T09:27:08+00:00">24 Nov 2019, 09:27</time>
      </address>
      <figure>
        <img src="https://1news.com.ua/wp-content/uploads/2019/11/1088958.jpg"/>
      </figure>
      <p>Конгрес США може передбачити санкції проти російського проекту “Північний потік-2” у американському оборонному бюджеті на 2020 рік. Про це пише 1NEWS, посилаючись на <a href="https://www.pravda.com.ua/news/2019/11/24/7232861/">Українську правду</a>.</p>
      <p><b>Пряма мова</b> <b>голови Комітету міжнародних справ Сенату США сенатора Джима Ріша:</b> “Вікно можливостей зачиняється. Значну частину “Північного потоку” вже побудовано.</p>
      <p>Це принесе їм великі видатки. Гадаю, якщо санкції пройдуть, (компанії, які беруть участь у проекті, – ред.) муситимуть закритись і, гадаю, росіяни будуть змушені шукати інші шляхи, щоб це зробити”.</p>
      <p>Закон про національний оборонний бюджет є одним із найважливіших документів, що визначає оборонні видатки США.</p>
      <p>Включення положення про санкції до проекту означатиме, що існує спільна позиція з цього питання в обох палатах Конгресу США та в банківському комітеті.</p>
      <p>Текст законопроекту наразі не розкривають. Але, за словами сенатора, положення про санкції буде співзвучним з пунктами законопроекту, поданого у липні сенатором Тедом Крузом.</p>
      <p>Той документ пропонує запровадити санкції проти суден, які беруть участь у побудові російського трубопроводу “Північний потік”.</p>
      <p>США виступають проти втілення “Північного потоку-2”, оскільки він збільшить залежність Європи від російського газу і зашкодить Україні.​</p>
    </article>
  </body>
</html>