<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/3362513/najava-osme-epizode-serije-dug-moru-istina-koja-boli-u-nedelju-od-21-cas"/>
    <meta property="og:site_name" content="kurir.rs"/>
    <meta property="article:published_time" content="2019-11-24T09:00:00+00:00"/>
    <meta property="og:title" content="Najava osme epizode serije „Dug moru“ - Istina koja boli, u nedelju od 21 čas"/>
    <meta property="og:description" content="U narednoj epizodi serije Dug moru, u nedelju od 21 čas na Superstar TV kanalu, saznajemo da je Olga koja se budi u Milutinovom apartmanu postiđena svojim pijanstvom od prethodne večeri i zbunjena što se Milutin prema njoj ponaša lepo i nežno.Za to vreme Periša ..."/>
  </head>
  <body>
    <article>
      <h1>Najava osme epizode serije „Dug moru“ - Istina koja boli, u nedelju od 21 čas</h1>
      <address>
        <time datetime="2019-11-24T09:00:00+00:00">24 Nov 2019, 09:00</time>
      </address>
      <p>U narednoj epizodi serije „Dug moru“, u nedelju od 21 čas na Superstar TV kanalu, saznajemo da je Olga koja se budi u Milutinovom apartmanu postiđena svojim pijanstvom od prethodne večeri i zbunjena što se Milutin prema njoj ponaša lepo i nežno.</p>
      <p>Za to vreme Periša nije uspeo u Tivtu da reši problem svog duga prema Milutinu i u potrazi za rešenjem i starim prijateljima dolazi u Beograd. Ispred zgrade zatiče neprijatno iznenađenje: Milutin dovozi Olgu. Periša je izbezumljen, ne zna kako da razgovara, suzdržava se da ne plane. Traži od Milutina da mu ne dira dete. Sledi svađa između oca i ćerke koja želi da zna šta je bilo sa majkom i šta Periša krije od nje? On tvrdi da joj je sve rekao, ali vidno nije sposoban za iskreni razgovor.</p>
      <figure>
        <img src="https://www.kurir.rs/data/images/2019/11/22/13/2060369_dug-moru-bts-14.8-17_ff.jpg?ver=1574425795"/>
        <figcaption>
          <cite>foto: Promo</cite>
        </figcaption>
      </figure>
      <p>U bliskoj prošlosti saznajemo da su Svetlana i Đorđe nastavili da se druže na klinici za lečenje mentalnih bolesti. Ona se oporavljala od pokušaja samoubistva, a on se psihički stabilizovao posle lečenja bolesti zavisnosti. Sreću se u bolničkom restoranu, Đorđe pokušava da bude ono što jeste: šarmantni duhoviti zavodnik. Međutim, Svetlana ga i ne gleda, čak odbija komunikaciju sa njim i ode od stola, hodajući unazad. Đorđe joj privuče pažnju tek kada počne da hoda unazad, u korak sa njom. Đorđe inicira bežanje sa klinike, i njih dvoje hodaju gradom unazad. Nismo sasvim sigurni da li Svetlana hoda unazad od psihotičnog poremećaja izazvanog šokom i krivicom, ili samo veruje da ako dovoljno dugo hoda unazad može da vrati vreme i ispravi greške. Ako hodaju unazad, zašto ne bi i govorili unazad?</p>
      <p>U Beograd stiže i Renko, koji nagovara Juliju da zadrži njihovo dete. Julija mu kaže zašto to ne želi i da je ona bila to dete, roditelja u nesrećnom braku. Ali posle odlaska kod lekara, Julija shvata da je ušla u peti mesec trudnoće i da ne može da je prekine. Odlučuju da ostanu zajedno. Periša se nalazi sa starim prijateljem Goranom, od kojeg očekuje pomoć i Goran ga poziva na proslavu svog rođendana.</p>
      <figure>
        <img src="https://www.kurir.rs/data/images/2019/11/22/13/2060371_dug-moru-bts-20.8.2019-18_ff.jpg?ver=1574425803"/>
        <figcaption>
          <cite>foto: Promo</cite>
        </figcaption>
      </figure>
      <p>Olgu želja za istinom vuče napred. Ona u kupatilu stavlja majčinu ogrlicu oko vrata i odjednom voda iz slavine i tuša počne da teče. Tada Olga vidi Svetlanu i Đorđa pod tušem, u Đorđevom stanu, a potom i u intimnom razgovoru, kad Đorđe otkriva Svetlani kako je izgubio ćerku i ženu. Izbezumljena Svetlana skida svoju ogrlicu sa vrata, daje je Đorđu i napušta stan. Đorđe ne shvata zašto. Ali shvata Olga, koja svoja potresna saznanja zaokružuje. Kad izleti na ulicu, Svetlana dobije priliku da ćerki kaže “Oprosti”, makar u toj drugoj dimenziji, u kojoj se jedini put sretnu licem u lice.</p>
      <p>Nove epizode serije „Dug moru“ premijerno se prikazuju nedeljom od 21 čas na Superstar TV kanalu koji mogu pratiti korisnici mts TV-a, kablovskog operatora Supernova i satelitske televizije m:SAT tv, kao i korisnici u regionu preko m:tel-a CG i BiH i širom sveta preko GO4TV.</p>
      <p>
        <i>Promo tekst</i>
      </p>
    </article>
  </body>
</html>