<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301490/%DA%A9%D8%B1%D9%85%D8%A7%D9%86%D8%B4%D8%A7%D9%87-2020-%D9%85%DB%8C-%D8%AA%D9%88%D8%A7%D9%86%D8%AF-%D9%85%D9%88%D9%81%D9%82-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T09:31:23+00:00"/>
    <meta property="og:title" content="کرمانشاه 2020 می‌تواند موفق باشد؟"/>
    <meta property="og:description" content="ایسنا/کرمانشاه رئیس هیات مدیره انجمن راهنمایان گردشگری کرمانشاه معتقد است، اگر بتوانیم رویداد گردشگری کرمانشاه 2020 را با تبلیغاتی وسیع در سطحی بین المللی برگزار کنیم، پنج سال بعد دستاوردهای آن را برای کرمانشاه خواهیم دید."/>
  </head>
  <body>
    <article>
      <h1>کرمانشاه 2020 می‌تواند موفق باشد؟</h1>
      <address><time datetime="2019-11-24T09:31:23+00:00">24 Nov 2019, 09:31</time> by <a rel="author">فاطمه احمدیان</a></address>
      <p>ایسنا/کرمانشاه رئیس هیات مدیره انجمن راهنمایان گردشگری کرمانشاه معتقد است، اگر بتوانیم رویداد گردشگری کرمانشاه 2020 را با تبلیغاتی وسیع در سطحی بین المللی برگزار کنیم، پنج سال بعد دستاوردهای آن را برای کرمانشاه خواهیم دید.</p>
      <p>حمیدرضا کرمی در گفت و گو با ایسنا، با اشاره به میزبانی کرمانشاه برای برگزاری رویداد بین المللی اکوتوریسم و گردشگری روستایی در سال 2020، اظهارکرد: قطعا برگزاری چنین رویدادهایی می‌تواند نقش خوبی در رشد گردشگری استان داشته باشد، اما به شرط اینکه مدیریت زمان و اختصاص بودجه کافی به آن انجام گیرد.</p>
      <p>وی از تبریز 2018 و همدان 2018 به عنوان نمونه‌های موفق برگزاری رویدادهای بین المللی گردشگری یاد کرد و گفت: مسئولان استان آذربایجان شرقی برای اینکه رویداد تبریز 2018 را برگزار کنند، از دو سال قبل برنامه ریزی داشتند و با مدیریت صحیح زمان داشتند، رویدادی موفق برگزار کردند، این درحالی است که به فاصله یک سال مانده تا رویداد کرمانشاه 2020 هنوز برنامه ریزی منسجمی انجام نداده‌ایم.</p>
      <p>این فعال گردشگری اضافه کرد: هرچند به گفته مسئولان استان پروپوزال کرمانشاه 2020 تدوین شده و بصورت کلی در آن عنوان شده تا برگزاری این رویداد بزرگ باید چه اقداماتی داشته باشیم، اما تا همین دو ماه پیش اصلا مشخص نبود که می‌خواستیم چه کنیم.</p>
      <p>وی تاکید کرد: برگزاری برنامه‌هایی مانند کرمانشاه 2020 برای توسعه گردشگری استان بسیار خوب است، اما برگزاری چنین رویدادهایی پول می‌خواهد، آن هم پول کلانی که بتوان برنامه‌ای را با حضور میهمانان بین المللی و در سطح بین المللی اجرا کرد، در غیر اینصورت و با اختصاص هزینه اندک تنها می‌توان برای رفع تکلیف برنامه‌ای اجرا کنیم.</p>
      <p>کرمی بابیان اینکه کرمانشاه برای برگزاری این رویداد از نظر زیرساختی هم مشکلاتی دارد، عنوان کرد: برگزاری چنین رویدادی که سه روز آن در کرمانشاه و یک روز در سنندج خواهد بود، به سالنی بزرگ و مناسب و نیز امکانات زیادی نیاز دارد که متاسفانه فاقد آن هستیم.</p>
      <p>وی در ادامه با انتقاد از تبلیغات ضعیفی که در خصوص کرمانشاه 2020 وجود دارد، گفت: باتوجه به فرصت زمانی کمی که داریم، انتظار می‌رود از همین حالا تبلیغاتمان را در سطح گسترده‌ای و نه در سطح داخل استان، بلکه در سطح ملی شروع کنیم.</p>
      <p>رئیس هیات مدیره انجمن راهنمایان گردشگری کرمانشاه اضافه کرد: همدانی‌ها زمانی که می‌خواستند همدان 2018 را برگزار کنند، وب سایتی را برای آن راه اندازی کردند و تبلیغات وسیعی به راه انداختند، بگونه‌ای که این وب سایت، وب سایت برتر کشور در بخش تبلیغات شناخته شد و از سوی دیگر در اتوبان‌ها، متروها و داخل کلانشهرهای بزرگ کشور به تبلیغ محیطی پرداختند.</p>
      <p>وی تاکید کرد: برای اینکه رویدادی موفق داشته باشیم، بحث تبلیغات موضوعی حیاتی است، برای همین نباید تبلیغاتمان را صرفا به راه اندازی کانال تلگرامی یا اینستاگرام محدود کنیم، بلکه باید یک تیم حرفه‌ای را پای کار بیاوریم.</p>
      <p>کرمی عنوان کرد: متاسفانه در تبلیغات رویدادهایی که در کرمانشاه برگزار می‌کنیم، ضعیف هستیم. نمونه آن هم جشنواره جهانی سنگنوردی بیستون بود که با حضور سنگنوردان برجسته دنیا برگزار شد، اما تبلیغات آن درحدی ضعیف بود که حتی خود مردم شهر کوچک بیستون هم نمی‌دانستند در شهرشان چه خبر است، درحال که اگر تبلیغات خوب بود، بیستون در سطح جهانی مطرح می‌شد.</p>
      <p>وی در ادامه به انتخاب تعدادی از روستاهای کرمانشاه برای برگزاری رویدادهای گردشگری تا کرمانشاه 2020 هم اشاره کرد و گفت: در ابتدا قرار بود دو هزار رویداد در 505 روستا برگزار شود که کاری غیرمعقول و ناممکن بود. اگر بخواهیم تعداد روستاهای دارای ظرفیت را برای این رویداد در نظر بگیریم، بیشتر از 40 روستا نیستند، اما اعلام شده که می‌خواهند در 70 روستا این رویدادها را برگزار کنند که بازهم این تعداد از 505 روستا معقولانه‌تر است.</p>
      <p>وی تاکید کرد: زیرساخت‌هایی که در روستاهای هدف گردشگری داریم زیرساخت‌های مناسبی نیستند، در این روستاها امکانات، راه دسترسی، اینترنت و استاندارد بودن خدمات تنها در سطح بومی است و نه بیشتر. اگر می‌خواهیم رویدادهایمان ملی و بین المللی شوند باید همه این مشکلات و موانع را در دو بخش سخت افزاری و نرم افزاری رفع کنیم.</p>
      <p>وی اضافه کرد: استانی مانند اصفهان هیچگاه به اندازه کرمانشاه ظرفیت و جاذبه گردشگری ندارد، اما می‌بینیم بخش اعظم گردشگران داخلی و خارجی به سمت این استان سرازیر می‌شوند و دلیل اصلی آن هم این است که در آنجا همه زیرساخت‌ها برای پذیرش میهمانان خارجی فراهم شده و گردشگر خارجی هم ترجیح می‌دهد به جایی برود که خدمات مناسب و استانداردی دریافت کند.</p>
      <p>رئیس هیات مدیره انجمن راهنمایان گردشگری کرمانشاه تاکید کرد: در بحث تبلیغات هم هرچند تاکنون برای معرفی روستاهای کرمانشاه اقدامات چشمگیری انجام نشده، اما سریال "نون. خ" می‌تواند در معرفی پتانسیل روستاهای استان کمک کند و خلاء‌هایی که در بحث تبلیغات داریم را تا حدودی پوشش دهد.</p>
      <p>وی در پاسخ به اینکه در مجموع برگزاری کرمانشاه 2020 دستاوردی برای کرمانشاه خواهد داشت یا نه، گفت: اگر این جشنواره در حد بین المللی برگزار شود، می‌تواند سرمایه گذار در حوزه گردشگری برای استان جذب کند، همانطور که در همدان این اتفاق افتد و پس از برگزاری همدان 2018 چند هتل و زیرساخت گردشگری با استاندارد بین المللی در این شهر ساخته شد.</p>
      <p>کرمی تاکید کرد: هرچند درحال حاضر چند هتل  و مراکز اقامتی زیادی در کرمانشاه داریم، اما هیچکدام خدمات استانداردی در حد ستاره‌هایشان ارائه نمی‌دهند، برای همین امیدواریم با برگزاری کرمانشاه 2020 سرمایه گذارانی در این بخش داشته باشیم.</p>
      <p>وی تاکید کرد: اگر کرمانشاه 2020 به شکل بین المللی و مناسبی برگزار شود، می‌توانیم دستاورد آن را حدودا پنج سال پس از برگزاری آن ببینیم.</p>
      <p>انتهای پیام</p>
    </article>
  </body>
</html>