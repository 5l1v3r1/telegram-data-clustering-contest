<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/brazil-pokrenuta-istraga-protiv-bolsonarovog-sina-sumnja-se-na-proneveru-novca/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T09:48:19+00:00"/>
    <meta property="og:title" content="Brazil: Pokrenuta istraga protiv Bolsonarovog sina, sumnja se na proneveru novca"/>
    <meta property="og:description" content="Tužilaštvo Rio de Žaneira saopštilo je da je otvorilo novu istragu protiv Flavija Bolsonara, najstarijeg sina ekstremno desničarskog predsednika Brazila Žaira Bolsonara, zbog sumnji da je isplaćivao &quot;fantomske radnike&quot; i tako proneverio javni novac."/>
  </head>
  <body>
    <article>
      <h1>Brazil: Pokrenuta istraga protiv Bolsonarovog sina, sumnja se na proneveru novca</h1>
      <address><time datetime="2019-11-24T09:48:19+00:00">24 Nov 2019, 09:48</time> by <a rel="author">Beta-AFP</a></address>
      <p>
        <b>Tužilaštvo Rio de Žaneira saopštilo je da je otvorilo novu istragu protiv Flavija Bolsonara, najstarijeg sina ekstremno desničarskog predsednika Brazila Žaira Bolsonara, zbog sumnji da je isplaćivao „fantomske radnike“ i tako proneverio javni novac.</b>
      </p>
      <p>Istraga je otvorena „zbog administrativnih neregularnosti povezanih sa zapošljavanjem fantomskih radnika koji nisu obavljali svoje funkcije u kabinetu“ Flavija Bolsonara (38), navodi se u saopštenju tužilaštva.</p>
      <p>Sin brazilskog predsednika je sada senator, a krivična dela za koja se sumnjiči su počinjena u vreme kada je bio poslanik u parlamentu države Rio de Žaneiro.</p>
      <p>Početkom godine, odmah nakon što je Žair Bolsonaro u januaru došao na čelo države obećavajući da će iskoreniti korupciju, desio se drugi skandal koji je uključivao njegovog najstarijeg sina.</p>
      <p>Vladina agencija zadužena za nadgledanje finansijskih transakcija (COAF) iznela je u decembru dokaze „netipičnih transakcija“ ukupne vrednosti 1,2 miliona reala (oko 270.000 evra) tokom 2016. i 2017. Novac je bio prebačen na račun nekadašnjeg vozača Flavija Bolsonara i nikada nije prijavljen.</p>
      <p>Takođe, otkriveno je i 48 sumnjivih uplata Bolsonara u junu i julu 2017. Flavio Bolsonaro negira da je umešan u malverzacije.</p>
      <p>Tužilaštvo je tada otvorilo istragu ali je ona u julu ove godine suspendovana, pošto je predsednik Vrhovnog suda odlučio da je za dobijanje te vrste finansijskih podataka neophodna dozvola suda.</p>
      <p>Ta odluka bi uskoro mogla postati zastarela, budući da je Vrhovni sud prošle nedelje počeo zasedanje čiji rezultat bi mogao biti oslobađanje tužilaca od potrebe za tom vrstom dozvola.</p>
      <h3>Povezani tekstovi:</h3>
    </article>
  </body>
</html>