<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903040.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T09:51:00+00:00"/>
    <meta property="og:title" content="اجرای مدل «بلوغ دیجیتال» به صورت علمی در همراه اول"/>
    <meta property="og:description" content=" به گزارش اداره کل ارتباطات شرکت ارتباطات سیار ایران، مهدی غیناقی در پنل تخصصی «بانک ها، پرداختی ها و اپراتورها؛ رقابت یا شراکت» که در جریان برگزاری پنجمین رویداد تراکنش ایران (ITE ۲۰۱۹) تدارک دیده شده بود، با اشاره به پتانسیل های بالقوه و بالفعل اپراتورهای تلفن همراه در زمینه ارائه تمامی خدمات دیجیتال، از ضرورت همکاری بانک ها با اپراتورها برای تحول اکوسیستم بانکی و پرداخت دیجیتال گفت."/>
  </head>
  <body>
    <article>
      <h1>اجرای مدل «بلوغ دیجیتال» به صورت علمی در همراه اول</h1>
      <address>
        <time datetime="2019-11-24T09:51:00+00:00">24 Nov 2019, 09:51</time>
      </address>
      <p>عضو هیئت مدیره همراه اول گفت: مدل «بلوغ دیجیتالی» را به صورت علمی در اپراتور اول توسعه دادیم و اکنون در حال استفاده از آن هستیم.</p>
      <p> به گزارش اداره کل ارتباطات شرکت ارتباطات سیار ایران، مهدی غیناقی در پنل تخصصی «بانک ها، پرداختی ها و اپراتورها؛ رقابت یا شراکت» که در جریان برگزاری پنجمین رویداد تراکنش ایران (ITE ۲۰۱۹) تدارک دیده شده بود، با اشاره به پتانسیل های بالقوه و بالفعل اپراتورهای تلفن همراه در زمینه ارائه تمامی خدمات دیجیتال، از ضرورت همکاری بانک ها با اپراتورها برای تحول اکوسیستم بانکی و پرداخت دیجیتال گفت.<br/> <br/>عضو هیئت مدیره همراه اول با بیان اینکه اکنون در اپراتور اول تلفن همراه کشور ۸۷ میلیون مشترک رجیستر شده داریم، اظهار کرد: همراه اول در میان ۱۰۰۳ اپراتور فعال در عرصه بین المللی، رتبه ۱۷ را از منظر میزان مشترک دارد و همچنین به عنوان نخستین اپراتور ارتباطی کشور، توانسته است پوشش ۱۰۰ درصدی ارتباطات را برای ایران عزیز فراهم آورد.<br/> <br/>وی ادامه داد: با عنایت به سرمایه گذاری ۱۲ هزار میلیارد تومانی که از سال ۱۳۹۳ روی توسعه موبایل باند پهن انجام دادیم که عملا قسمتی از توسعه «شبکه ملی اطلاعات» بود، به عنوان نخستین اپراتور ارتباطی توانستیم پوشش ۱۰۰ درصدی موبایل باند پهن را برای شهرهای کشور به ارمغان آوریم؛ حاصل چنین کاری فعالیت نزدیک به ۴۰ میلیون اسمارت فون در شبکه ماست.<br/> <br/>غیناقی با اشاره به ظرفیت دیتای مصرفی ۱۳۱۴ پتابایت در سال ۱۳۹۷ توسط مشترکان شرکت ارتباطات سیار ایران، اذعان کرد: انتظار داریم این ظرفیت برای سال جاری به ۲۰۰۰ پتابایت برسد.<br/> <br/>وی همچنین با تأکید بر سرمایه گذاری ۴۳۰۰ میلیارد تومانی همراه اول در سال جاری با هدف توسعه شاهراه های ارتباطی کشور که در شرایط سخت تحریمی صورت گرفت، بیان کرد: برای نخستین بار تکنولوژی نسل ۴.۵ ارتباطی را به کشور آوردیم که انصافا کار بزرگی بود و در حالیکه بسیاری از کشورهای اروپایی همچنان به این سطح از تکنولوژی دسترسی ندارند، اما ما توانستیم همپای کشورهای توسعه یافته حرکت کنیم.<br/> <br/>عضو هیئت مدیره شرکت ارتباطات سیار ایران اشاره ای به برنامه استراتژی پنج ساله دوم همراه اول که از شهریور سال گذشته با رویکرد «تحول دیجیتال» آغاز شده است، داشت و اظهار کرد: تمرکز ما در این برنامه راهبردی روی سه حوزه Core، Near Core و Beyond Core است که در سومین لایه به دنبال سرمایه گذاری در فرصت های دیجیتال هستیم.<br/> <br/>وی ادامه داد: به عنوان مثال اگر بخواهم از اقداماتی که در حوزه Beyond Core و مرتبط با امور بانکی انجام شده است بگویم، چند سالی می شود مجموعه مستقلی را آماده کرده ایم اما مذاکرات مان با بانک مرکزی و بانک های مختلف راه به جایی نبرده است.<br/> <br/>غیناقی با انتقاد نسبت به قابل فهم نشدن «تحول دیجیتال» یادآور شد: متأسفانه با وجود اینکه درباره این عبارت بسیار سخن گفته می شود اما فهم آن پیدا نشده است؛ تحول دیجیتال به منزله این نیست که تنها کانال هایمان را دیجیتالی کنیم.<br/> <br/>این عضو هیئت مدیره همراه اول افزود: ما در همراه اول کار خوبی کردیم و مدل «بلوغ دیجیتالی» یا Digital maturity را به صورت علمی توسعه دادیم و اکنون در حال استفاده از آن هستیم زیرا معتقدیم که باید به این مفهوم، چند بعدی نگاه شود.<br/> <br/>وی تصریح کرد: تحقق تحول دیجیتال در گرو یکسری نیازمندی هاست؛ به عنوان مثال نمی توان برای تحول دیجیتال به شکل سیلویی عمل کرد زیرا این مفهوم در ابعاد ملی است و از این منظر تمامی صنایع باید پای کار حاضر باشند؛ نباید اینگونه باشد فرضا اپراتورهای ارتباطی برنامه تحول دیجیتال خود را داشته باشند و بانک ها نیز برنامه مختص خود را و این دو صنعت از برنامه های یکدیگر بی خبر باشند.<br/> <br/>غیناقی خاطر نشان کرد: باید بدانیم که در تکنولوژی نسل پنجم ارتباطی، دیگر فقط بحث تلکام مطرح نیست و پای پیوند تمامی صنایع در میان است؛ طبیعتا پیوند بین صنایع یکی از الزامات تحقق تحول دیجیتال است در غیر این صورت تمامی طرفین متضرر می شوند؛ از این منظر وقتی برخی می گویند اپراتورها یا بانک ها تهدید برای یکدیگر به حساب می آیند، باید گفت به هیچ عنوان اینگونه نیست.<br/> <br/>عضو هیئت مدیره همراه اول تأکید اسناد بالادستی بر «تحول دیجیتال» را یکی دیگر از عوامل شفاف ساز استراتژی برنامه تحول دانست و خاطر نشان کرد: اکوسیستم های مشترک بین بخش های مختلف در آینده و پیوند رگولاتوری های بخش مختلف صنعت نیز از دیگر نیازمندی های تحقق برنامه تحول دیجیتال است.<br/> <br/>وی افزود: تعیین تکلیف تکنولوژی نیز از جمله موارد مهمی است که باید توجه شود و اینگونه نباشد که فرضا در مواجهه با پدیده ارز دیجیتال، هنوز تکلیف ماینرها مشخص نباشد؛ رگولیشن (مقررات گذاری) باید زودتر از فرصت های بازار باشد و در این راستا باید از استراتژی های پسیو (غیرفعال) فاصله بگیریم.<br/> <br/>مباحثی همچون امنیت، آموزش، تغییر DNA پرسنل و پیوند مشترک صنایع با هدف کاهش ریسک سرمایه گذاری ها از جمله عوامل دیگری بود که غیناقی از آنها به عنوان الزامات تحقق تحول دیجیتال نام برد.</p>
    </article>
  </body>
</html>