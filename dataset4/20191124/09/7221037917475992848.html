<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/chpli-yuceer-gunde-en-az-bir-kadinin-olduruldugu-bir-ulkede/927577"/>
    <meta property="og:site_name" content="medya faresi"/>
    <meta property="article:published_time" content="2019-11-24T09:37:00+00:00"/>
    <meta property="og:title" content="CHP’li Yüceer: Günde en az bir kadının öldürüldüğü bir ülkede..."/>
    <meta property="og:description" content="Candan Yüceer, 25 Kasım Kadına Yönelik Şiddetle Mücadele Günü nedeniyle yazılı bir açıklama yaptı."/>
  </head>
  <body>
    <article>
      <h1>CHP’li Yüceer: Günde en az bir kadının öldürüldüğü bir ülkede...</h1>
      <h2>Candan Yüceer, 25 Kasım Kadına Yönelik Şiddetle Mücadele Günü nedeniyle yazılı bir açıklama yaptı.</h2>
      <address>
        <time datetime="2019-11-24T09:37:00+00:00">24 Nov 2019, 09:37</time>
      </address>
      <p>CHP Tekirdağ Milletvekili, TBMM Kadın Erkek Fırsat Eşitliği Komisyonu Başkanvekili Candan Yüceer, iktidarın kadına yönelik şiddeti önlemeye yönelik yasaları hedefe koyduğunu belirterek, “20 günde 20 kadının katledildiği bir ülkede kadını koruyan yasalara savaş açanların niyeti bellidir. Onların derdi kadını korumak değil, aksine kadınları sessiz, ve dilsiz bırakmaktır” dedi.</p>
      <p>Türkiye’de her 10 kadından 4’ünün fiziksel, birinin de cinsel şiddet mağduru olduğunu aktaran Yüceer, “Günde en az bir kadının öldürüldüğü bir ülkede, kadın sığınma evlerinin toplam kapasitesi bir yılda sadece 28 kişi arttı. Kadından sorumlu bakanlık geçen bir senede tek bir sığınma evi dahi inşa etmedi. Anlaşılan o ki, tehdit altındaki kadınlarımızı nerede ve nasıl koruyacağımız iktidarın gündeminde değil” ifadelerini kullandı.</p>
      <h3>10 KADINDAN 4’Ü FİZİKSEL ŞİDDET MAĞDURU</h3>
      <p>Candan Yüceer, 25 Kasım Kadına Yönelik Şiddetle Mücadele Günü nedeniyle yazılı bir açıklama yaptı. 1 Ocak 2016’dan 20 Kasım 2019’a kadar en az 1580 kadının cinsiyete dayalı ayrımcılık kaynaklı şiddet nedeniyle yaşamını yitirdiğini belirten Yüceer, “Türkiye’de her 10 kadından 4’ü fiziksel şiddete maruz kalmış. 10 kadından en az biri cinsel saldırıya uğradığını anlatıyor. Yani ülkemizde kadına yönelik şiddet hiçbir şekilde üstü örtülemeyecek kadar büyük bir sorun” dedi.</p>
      <h3>‘BAKANLIK, BİR YILDA BİR SIĞINMA EVİ BİLE YAPMADI’</h3>
      <p>Kadına yönelik artan şiddete rağmen Aile, Çalışma ve Sosyal Hizmetler Bakanlığı’nın yeni kadın sığınma evi açmadığını belirten Yüceer, “Günde en az bir kadının öldürüldüğü bir ülkede, kadın sığınma evlerinin toplam kapasitesi bir yılda sadece 28 kişi arttı. Kadından sorumlu bakanlık geçen bir senede tek bir sığınma evi dahi inşa etmedi. Anlaşılan o ki, tehdit altındaki kadınlarımızı nerede ve nasıl koruyacağımız iktidarın gündeminde değil” ifadelerini kullandı.</p>
      <h3>‘İKTİDAR YASALARIN ALTINI OYUYOR’</h3>
      <p>Yüceer, kadını şiddetten korumaya yönelik 6284 Sayılı Kanun ve İstanbul Sözleşmesi’nin etkin bir şekilde uygulanmadığına dikkat çekti. Söz konusu yasa ve sözleşmenin altını boşaltmaya yönelik çabaların arttığını belirten Yüceer, “İktidar adeta İstanbul Sözleşmesi ve 6284 Sayılı Kanuna savaş açmış durumda. Yine yoksulluk nafakası iktidarın hedefinde. Çocuk yaşta evliliklere önlem olarak yapılan düzenlemeler değiştirilmek isteniyor” dedi.</p>
      <p>Yüceer, “Kasım ayının ilk 20 gününde 20 kadın öldürüldü. 20 günde 20 kadının katledildiği bir ülkede kadını koruyan yasalara savaş açanların niyeti bellidir. Onların derdi kadını korumak değil, aksine kadınları sessiz ve dilsiz bırakmaktır” diye belirtti.</p>
      <h3>‘KADINLAR ARTIK SUSMUYOR’</h3>
      <p>Yüceer şunları dile getirdi: “Şiddet mağduru kadın yerine, şiddetin faili erkeği korumaya çalışan çağdışı zihniyetin nereden güç aldığı bellidir. İktidarın kadın ile erkeğin eşit olmasını ‘fıtrata ters’ olarak gören anlayışı, kadına yönelik şiddeti önleyemez. Aksine tırmanmasına zemin hazırlar. Yaşadıklarımız tam da buna işaret ediyor. Ama Türkiye’de artık kadınlar susmuyor ve susmayacak. Kadını eve hapsetmek, sosyal yaşamdan, eğitim ve meslek hayatından koparmak isteyen zihniyete teslim olmayacaklar. Er ya da geç kadınların da bu ülkenin eşit ve özgür yurttaşları olduğu kabul edilecek.</p>
      <p>
        <b>
          <i>Medyafaresi.com - Ankara</i>
        </b>
      </p>
    </article>
  </body>
</html>