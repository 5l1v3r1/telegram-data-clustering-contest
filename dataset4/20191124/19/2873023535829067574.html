<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220295"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T19:47:08+00:00"/>
    <meta property="og:title" content="Σάλος στην Ολλανδία από το ναζιστικό «αστείο» του Μάρκο Φαν Μπάστεν"/>
    <meta property="og:description" content="Σε εξαιρετικά δύσκολη θέση βρίσκεται ο θρύλος του παγκοσμίου ποδοσφαίρου έπειτα από σχόλιο που έκανε σε τηλεοπτική εκπομπή, τη στιγμή που η αγωνιστική αυτού του σαββατοκύριακου περιελάμβανε αντιρατσιστικές δράσεις σε όλη την Ολλανδία."/>
  </head>
  <body>
    <article>
      <h1>Σάλος στην Ολλανδία από το ναζιστικό «αστείο» του Μάρκο Φαν Μπάστεν</h1>
      <address><time datetime="2019-11-24T19:47:08+00:00">24 Nov 2019, 19:47</time> by <a rel="author">efsyn.gr</a></address>
      <p>Σε εξαιρετικά δύσκολη θέση βρίσκεται ο θρύλος του παγκοσμίου ποδοσφαίρου έπειτα από σχόλιο που έκανε σε τηλεοπτική εκπομπή, τη στιγμή που η αγωνιστική αυτού του σαββατοκύριακου περιελάμβανε αντιρατσιστικές δράσεις σε όλη την Ολλανδία.</p>
      <p>Ο Μάρκο φαν Μπάστεν, ποδοσφαιριστής σύμβολο του Άγιαξ, της Μίλαν και της εθνικής Ολλανδίας, βρισκόταν σε εκπομπή ποδοσφαιρικού περιεχομένου ως σχολιαστής.</p>
      <p>Τη στιγμή που η εκπομπή έκανε σύνδεση με το γήπεδο όπου πραγματοποιήθηκε το ματς Άγιαξ – Χέρκουλες, ακούστηκε από το στούντιο να λέει «Sieg Heil», το γνωστό ναζιστικό σύνθημα που καθιερώθηκε στη σκοτεινή περίοδο του Χίτλερ και των Ες Ες.</p>
      <p>Το βίντεο έγινε αμέσως viral, προκαλώντας φρενίτιδα στην Ολλανδία και πολλά αιχμηρά σχόλια από φιλάθλους, δημοσιογράφους και ποδοσφαιριστές.</p>
      <figure>
        <iframe data-src="https://twitter.com/Jantjeboskamp/status/1198307809705766913?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο ίδιος ο Φαν Μπάστεν προσπάθησε να απαντήσει στην κριτική λέγοντας ότι το είπε ως κακόγουστο αστείο προς τον προπονητή της Χέρακλες, ο οποίος είναι Γερμανός.</p>
      <p>«Συγγνώμη» ζήτησε και το κανάλι Fox Sports με εκπρόσωπό του να κάνει λόγο για «ακατάλληλο σχόλιο όχι μόνο για σήμερα, αλλά για κάθε μέρα»</p>
      <p>Η υπόθεση δεν θα μπορούσε να έρθει σε χειρότερη στιγμή για τον πρώην διεθνή άσο, καθώς αυτό το Σαββατοκύριακο ποδοσφαιριστές στην Ολλανδία πραγματοποίησαν δράσεις κατά του ρατσισμού εντός των αγωνιστικών χώρων.</p>
      <p>Οι διαμαρτυρίες ήρθαν μετά από περιστατικό που συνέβη την περασμένη εβδομάδα στο ματς μεταξύ της Ντεν Μπος και της Εξέλσιορ.</p>
      <p>Ο ποδοσφαιριστής της Εξέλσιορ, Αχμάντ Μέντες Μορέιρα, κατήγγειλε ότι οι οπαδοί τον αποκάλεσαν «νέγρο» και αντέδρασε οργισμένα. Οι συμπαίκτες του τον συνόδευσαν εκτός του αγωνιστικού χώρου και το ματς διακόπηκε για λίγη ώρα.</p>
      <p>Με την επανέναρξη ο Μορέιρα έστειλε την κατάλληλη απάντηση σκοράροντας για την ομάδα του.</p>
      <related>
        <h4>Σχετικά Άρθρα</h4>
        <a href="https://www.efsyn.gr/athlitismos/podosfairo/217413_ratsistiki-epithesi-kata-toy-mpaloteli-mesa-sto-gipedo"/>
        <a href="https://www.efsyn.gr/athlitismos/podosfairo/207349_kataggelia-tis-pae-paok-gia-ratsistiko-sholio-apo-ollando"/>
        <a href="https://www.efsyn.gr/node/206495"/>
        <a href="https://www.efsyn.gr/athlitismos/podosfairo/189447_proponites-kata-toy-ratsismoy-sta-gipeda"/>
        <a href="https://www.efsyn.gr/athlitismos/podosfairo/188582_orgi-gia-ta-ratsistika-synthimata-sto-mayroboynio-agglia"/>
        <a href="https://www.efsyn.gr/athlitismos/podosfairo/187035_o-peterson-sygkinei-tin-aek"/>
      </related>
    </article>
  </body>
</html>