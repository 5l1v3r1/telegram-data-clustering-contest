<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191124_Az_exit_pollok_szerint_Klaus_Iohannis_marad_Romania_elnoke"/>
    <meta property="og:site_name" content="HVG.hu"/>
    <meta property="article:published_time" content="2019-11-24T19:12:00+00:00"/>
    <meta property="og:title" content="Az exit pollok szerint Klaus Iohannis marad Románia elnöke"/>
    <meta property="og:description" content="Vége a romániai elnökválasztás 2. fordulójának."/>
  </head>
  <body>
    <article>
      <h1>Az exit pollok szerint Klaus Iohannis marad Románia elnöke</h1>
      <address><time datetime="2019-11-24T19:12:00+00:00">24 Nov 2019, 19:12</time> by <a rel="author">MTI</a></address>
      <p>
        <b>Vége a romániai elnökválasztás 2. fordulójának.</b>
      </p>
      <p>A vasárnap este közzétett exit poll becslések szerint a tisztségben lévő Klaus Iohannis jobboldali államfő magabiztos győzelmet aratott a romániai elnökválasztás második fordulójában szociáldemokrata ellenfele, Viorica Dancila exminiszterelnök felett, és így a következő öt évben is ő lesz Románia elnöke.</p>
      <p>A szavazás mindenütt helyi idő szerint 21 (magyar idő szerint 20) órakor ért véget. A romániai voksolás végén közzéteszik a közvélemény-kutató cégek által készített exit-poll becsléseket, a központi választási bizottság honlapján valós időben követhető szavazatszámlálás pedig feltehetően már éjfél előtt biztos választ adhat arra a kérdésre, hogy ki lesz Románia elnöke a következő öt évben.</p>
      <p>A román hírtelevíziók helyi idő szerint vasárnap 21 órakor (magyar idő szerint 20 órakor) ismertették a belföldi szavazókörökből távozó választók megkérdezése alapján készült becsléseiket, amelyek szerint Iohannis az érvényes voksok több mint 65 százalékával nyert. A részvétel magasabb volt, mint az első fordulóban, a milliós nagyságrendben voksoló román diaszpóra újabb részvételi rekordot döntött, a romániai magyarok többsége azonban tüntetően távol maradt az urnáktól.</p>
      <p>Klaus Iohannis román államfő az európai, modern és normális Románia győzelmeként értékelte vasárnap este azt, hogy az exit poll-becslések szerint az elnökválasztás második fordulójában a voksok kétharmadát megszerezve legyőzte szociáldemokrata ellenfelét, Viorica Dancila volt miniszterelnököt.</p>
      <p>Iohannis rámutatott: a Szociáldemokrata Párt (PSD) az utóbbi harminc év egyetlen elnökválasztásán sem szenvedett ilyen súlyos vereséget. Ugyanakkor felhívta a figyelmet, hogy a jobboldal csak egy csatát nyert, a "háborút" csak akkor fogja megnyerni, ha a jövő évi önkormányzati és parlamenti választásokon ellenzékbe küldi a PSD-t.</p>
      <p>Iohannis azt ígérte, hogy újabb ötéves mandátuma idején valamennyi román választópolgár elnöke lesz, azoké is, akik nem rá szavaztak, vagy távol maradtak az urnáktól.</p>
    </article>
  </body>
</html>