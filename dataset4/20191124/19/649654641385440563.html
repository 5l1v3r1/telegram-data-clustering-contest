<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/masovna-izlaznost-na-lokalnim-izborima-u-hongkongu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T19:18:05+00:00"/>
    <meta property="og:title" content="Masovna izlaznost na lokalnim izborima u Hongkongu"/>
    <meta property="og:description" content=" Birači u Hongkongu danas su masovno izašli na lokalne izbore koji se smatraju barometrom podrške prodemokratskim protestima koji u toj autonomnoj kineskoj teritoriji traju gotovo šest meseci."/>
  </head>
  <body>
    <article>
      <h1>Masovna izlaznost na lokalnim izborima u Hongkongu</h1>
      <address><time datetime="2019-11-24T19:18:05+00:00">24 Nov 2019, 19:18</time> by <a rel="author">Beta</a></address>
      <p>
        <b> Birači u Hongkongu danas su masovno izašli na lokalne izbore koji se smatraju barometrom podrške prodemokratskim protestima koji u toj autonomnoj kineskoj teritoriji traju gotovo šest meseci.</b>
      </p>
      <p>Glasanje je završeno u 22.30 po lokalnom vremenu (15.30 po centralnoevropskom), izborna komisija za sada nije saopštila ukupnu izlaznost, ali je sat vremena pre zatvaranja birališta navela da je glasalo 69 odsto od 4,1 milion registrovanih birača.</p>
      <p>To znatno prevazilazi izlaznost na istim izborima održanim pre četiri godine, kada je izlaznost bila 47 odsto.</p>
      <p>Izbori su protekli mirno, a gotovo niko od birača nije imao obeležja demonstranata – crnu odeću ili maske za lice.</p>
      <p>Rezultati izbora na kojima su birana 452 člana 18 okružnih veća očekuju se u ponedeljak ujutru po lokalnom vremenu.</p>
      <p>Izbori imaju simbolički značaj u gradu polarizovanom dugotrajnim protestima.</p>
      <p>Dobar rezultat opozicije pokazao bi da javnost i dalje podržava demonstrante, iako na protestima ima sve više nasilja.</p>
      <p>Šefica vlade Hongkonga Keri Lam izjavila je danas posle glasanja da su nemiri otežali organizovanje izbora, i da se nada da stabilnosti i mira neće biti samo danas nego i ubuduće i da će glasanje pokazati da niko ne želi da u Hongkongu ponovo bude haos.</p>
      <p>Protesti u Hongkongu traju od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu i u početku su bili mirni.</p>
      <p>Demonstracije na kojima je vremenom sve češće dolazilo do sukoba s policijom, izrodile su protestni pokret protiv vlade Hongkonga i Pekinga i prerasle su u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriju Kini.</p>
      <h3>Povezani tekstovi:</h3>
    </article>
  </body>
</html>