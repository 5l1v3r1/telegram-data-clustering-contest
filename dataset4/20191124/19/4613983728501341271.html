<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/zemedelskite-proizvoditeli-koito-obichat-mitata-na-tramp.html"/>
    <meta property="og:site_name" content="Money.bg"/>
    <meta property="article:published_time" content="2019-11-24T19:00:20+00:00"/>
    <meta property="og:title" content="Земеделските производители, които обичат митата на Тръмп"/>
    <meta property="og:description" content="През 90-е години в САЩ има над 12 големи ферми за производство на чесън. Сега от тях са останали само три"/>
  </head>
  <body>
    <article>
      <h1>Земеделските производители, които обичат митата на Тръмп</h1>
      <address>
        <time datetime="2019-11-24T19:00:20+00:00">24 Nov 2019, 19:00</time>
      </address>
      <p>Американските производители на чесън казват, че най-накрая са започнали да печелят 25-годишната си битка с китайския внос. И това се дължи на митата на президента на САЩ Доналд Тръмп.</p>
      <p>Тръмп наложи тарифи за вноса на чесън от Китай през месец септември 2018 година. През месец май тази година от 10% САЩ увеличи ставката на 25%, като по този начин се засили търсенето и отглеждането на реколтата на родна земя. </p>
      <p>Малко след увеличаването на митата в интервю за Reuters местният производител Кен Кристофър си пожела тарифите да останат за постоянно. Той е изпълнителен вицепрезидент на базираната в Калифорния компания Christopher Ranch - един от малкото останали големи производители на чесън в страната. </p>
      <p>Кристофър продължава историята си днес пред BBC. "Не вярвах, че в търговската война може да има победители. Когато стартираха тарифите на президента Тръмп за чесън, точно в този момент чесънът от Калифорния наистина стана конкурентен", разказва фермерът. </p>
      <p>Американските производители на чесън се оплакват от началото на 90-те години, че Китай наводнява пазара с ароматния зеленчук, продавайки го на цени по-ниски от цената на производство. Според тях това е търговска практика - дъмпинг.</p>
      <p>Правителството на САЩ разследва тези сигнали и още през 1994 година се съгласява, че някои китайски фирми наистина продават чесъна си в САЩ на по-ниски от справедливите стойности.</p>
      <p>В резултат на това всяка китайска компания, призната за виновна в тази практика, беше "ужилена" с огромни мита - 377%. Скоро след това обаче китайските фирми намериха начини да заобикалят тези наказания - за всеки отделен случай те започнаха да създават нови предприятия и да разпространяват същия продукт в нова опаковка.</p>
      <p>Кен Кристофър оприличава това с известната в САЩ игра "удари къртицата" - тъкмо човек да я удари и тя отново се е скрила в дупката си, за да се покаже от друго място. Вследствие на тези схеми китайският евтин чесън продължава да наводнява пазара в САЩ. В резултат от 12-те търговски ферми за зеленчука, съществуващи още от 90-е години, сега са оцелели само три.</p>
      <p>Днес останалите производители на чесън в САЩ твърдят, че тарифите на Тръмп за китайския чесън работят, защото се прилагат веднага - сега няма начин вносителите да ги заобиколят. "Тарифите на Тръмп се оценяват и се таксуват предварително. Невъзможно е китайците да ги избегнат", обяснява Кристофър.</p>
      <p>Christopher Ranch е един от трите производители на чесън в САЩ, които успяват да оцелеят на пазара. Днес той добива повече от 45 милиона килограма от луковиците всяка година, като осигурява почти една трета от целия пресен чесън, консумиран в САЩ. Кристофър споделя, че семейният бизнес бележи успех откакто са били въведени тарифите за китайски внос.</p>
      <p>"Наблюдаваме растеж от година на година между 6 и 23% на пресния си чесън. Това може да не изглежда много, но когато се измерва в милиони килограми, това оказва огромна разлика за нашето производство", допълва той.</p>
      <p>Справка на BBC прави сравнение на цените на продукта преди и след налагането на тарифите на Тръмп. За бял чесън, продаван в Бостън през август 2018 година например, кутия от 13,6 килограма от Китай е струвала между 25 и 30 долара. Кутия със същото количество американски чесън пък е струвала 68 долара. След тарифите цената на същите кутии с китайски чесън се е повишила до между 52 и 55 долара, докато калифорнийският чесън вече е между 70 и 74 долара. Китайският чесън продължава да бъде по-евтин, но разликата в цената е значително намалена. Така е много по-лесно американските производители да предложат на потребителите местен продукт вместо китайски, който излиза с малко над долар по-скъп на килограм.</p>
      <p>Франк Лавин, който е бивш заместник-секретар по международната търговия в Министерството на търговията на САЩ, обяснява за агенцията, че проблемът с въведения през 1994 година налог е, че китайските вносители са успели много бързо да се адаптират към новите условия и да заобиколят промените. "Факт е, че понякога те бяха по-пъргави при създаването на тези образувания, отколкото митническите служби на САЩ биха могли да бъдат в откриването им", допълни той.</p>
      <p>Според Кристофър всички, които критикуват строгата тарифна политика на Тръмп за стимулирането на американската икономика, грешат и не трябва да го атакуват. "Трудно е да се говори, тъй като медиите непрекъснато пишат срещу тарифите. По този начин те подкопават значимостта им за земеделските производители, докато това всъщност е от полза за родната чеснова промишленост."</p>
      <p>Търговски експерти обаче предупреждават, че по-високите разходи вероятно ще бъдат прехвърлени върху потребителите. "Ако сте местна фирма, която е защитена от чуждестранна конкуренция с тарифни ставки, ще бъдете склонни да харесвате тарифите, тъй като те предотвратяват чуждестранната конкуренция", коментира ръководителят на центъра за търговия и преговори на Фондоация Temasek Дебора Елмс. По този начин се пренебрегва чуждестранната конкуренция и се позволява на местните производители да предоставят стоки, които са по-малко конкурентни в дългосрочен план, каза още специалистът.</p>
      <p>От своя страна Кен Кристофър е на мнение, че участието на САЩ в търговски войни в дългосрочен не е в макроикономически интерес за страната. Неговата индустрия обаче е имала нужда от облекчение като тарифите на Тръмп - незабавно облекчение.</p>
    </article>
  </body>
</html>