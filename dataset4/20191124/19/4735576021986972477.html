<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2419129&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-24T19:54:00+00:00"/>
    <meta property="og:title" content="ஊழல் வழக்குகள் விசாரணை: அஜித் பவாருக்கு சிக்கல்"/>
    <meta property="og:description" content="புதுடில்லி: மஹாராஷ்டிர துணை முதல்வராக பதவியேற்றுள்ள தேசியவாத காங்கிரஸ் மூத்த தலைவர் அஜித் பவார், ஏற்கனவே துணை முதல்வராக இருந்தபோது, ஊழல் செய்ததாக தொடரப்பட்ட வழக்குகளில் விசாரணை - தினமலர்"/>
  </head>
  <body>
    <article>
      <h1>ஊழல் வழக்குகள் விசாரணை: அஜித் பவாருக்கு சிக்கல்</h1>
      <address>
        <time datetime="2019-11-24T19:54:00+00:00">24 Nov 2019, 19:54</time>
      </address>
      <p>புதுடில்லி: மஹாராஷ்டிர துணை முதல்வராக பதவியேற்றுள்ள தேசியவாத காங்கிரஸ் மூத்த தலைவர் அஜித் பவார், ஏற்கனவே துணை முதல்வராக இருந்தபோது, ஊழல் செய்ததாக தொடரப்பட்ட வழக்குகளில் விசாரணை நடந்து வருகிறது. இவை, அவருக்கு சிக்கலை ஏற்படுத்தும் என, எதிர்பார்க்கப்படுகிறது.</p>
      <p>மஹாராஷ்டிராவில் அதிரடி அரசியல் மாற்றங்களில், பா.ஜ.,வைச் சேர்ந்த தேவேந்திர பட்னவிஸ் மீண்டும் முதல்வராக பதவியேற்றுள்ளார். அவருடன், தேசியவாத காங்.,கின் மூத்த தலைவர் அஜித் பவார், 60, துணை முதல்வராக பதவியேற்றார். மாநிலத்தில், அரசியல் அதிரடி நடவடிக்கைகள் நீடித்து வரும் நிலையில், அஜித் பவாருக்கு புதிய சிக்கல் ஏற்பட்டுள்ளது.</p>
      <figure>
        <img src="https://img.dinamalar.com/data/gallery/gallerye_012235977_2419129.jpg"/>
      </figure>
      <p>மாநிலத்தில் காங்., மற்றும் தேசியவாத காங்., கூட்டணி அரசு அமைந்திருந்தபோது, அமைச்சர் மற்றும் துணை முதல்வராக அஜித் பவார் இருந்தார். கடந்த, 2000 - 2014 காலகட்டத்தில், பாசன திட்டத்தில், 70 ஆயிரம் கோடி ரூபாய் மோசடி செய்ததாக, அவர் மீது புகார் எழுந்தது. மேலும், பாசனத்துக்கான நீரை, தொழில் நிறுவனங்களுக்கு திருப்பி அனுப்பியதாகவும் அவர் மீது புகார் உள்ளது.<br/><br/>இதைத் தவிர, மஹாராஷ்டிர கூட்டுறவு வங்கியில், 20 ஆயிரம் கோடி ரூபாய் மோசடி செய்ததாகவும் புகார் கூறப்பட்டது. கடந்த, 2014ல், தேவேந்திர பட்னவிஸ் தலைமையிலான, பா.ஜ., அரசு அமைந்த பிறகு, இவை தொடர்பாக, மாநில ஊழல் தடுப்பு பிரிவினர் வழக்கு தொடர்ந்தனர். ஆனால், விசாரணை மந்த கதியில் இருந்தது.<br/><br/>கடந்தாண்டு ஜூலையில் நடந்த விசாரணையின்போது, மும்பை உயர் நீதிமன்றம் இதற்கு கண்டனம் தெரிவித்தது. 'வெறும் கண்துடைப்பு நடவடிக்கையாக வழக்கு தொடரப்பட்டுள்ளது' என, நீதிமன்றம் கூறியிருந்தது. அதன்பிறகு, விசாரணை சற்று வேகம் எடுத்தது. பாசன திட்ட மோசடி தொடர்பாக, மும்பை உயர் நீதிமன்றத்தின் நாக்பூர் கிளையில், மாநில அரசு சார்பில், கடந்தாண்டு நவம்பரில், அஜித் பவாருக்கு எதிராக அறிக்கை தாக்கல் செய்யப்பட்டது.<br/><br/>அதேபோல், கூட்டுறவு வங்கி மோசடி தொடர்பாக, அமலாக்கத் துறை, இந்தாண்டு செப்டம்பரில் வழக்கு பதிவு செய்துள்ளது. சமீபத்தில் நடந்த சட்டசபை தேர்தலிலும், இந்த ஊழல் புகார்களை முன்வைத்து பிரசாரம் செய்யப்பட்டது. இவ்விரு வழக்குகளிலும் விசாரணை வேகமெடுத்துள்ள நிலையில், அஜித் பவார் துணை முதல்வராக பதவியேற்றுள்ளார். இவற்றால், அவருக்கு சிக்கல் ஏற்படுத்தும் என, எதிர்பார்க்கப்படுகிறது.</p>
    </article>
  </body>
</html>