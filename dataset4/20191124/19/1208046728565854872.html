<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-ungdom/u17-landslaget-sammanfattning-av-scandiberico-tournament/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-24T19:22:35+00:00"/>
    <meta property="og:title" content="U17-landslaget: Sammanfattning av Scandiberico Tournament"/>
    <meta property="og:description" content="Under helgen som gått har U17-landslaget spelat Scandiberico Tournament i Hønefoss, Norge. Tre matcher har checkats av och motståndet i vänskapsturneringen har Norge, Portugal och Spanien stått för.  Turneringen var den första i ordningen som U17-landslaget spelade tillsammans efter EM-silvret i Slovenien. –  Det ska bli jättekul att spela med laget igen. Jag hoppas att vi spelar […]"/>
  </head>
  <body>
    <article>
      <h1>U17-landslaget: Sammanfattning av Scandiberico Tournament</h1>
      <address><time datetime="2019-11-24T19:22:35+00:00">24 Nov 2019, 19:22</time> by <a rel="author" href="https://handbollskanalen.se/author/ella-alvin/" target="_blank">Ella Alvin</a></address>
      <p>
        <b>Under helgen som gått har U17-landslaget spelat Scandiberico Tournament i Hønefoss, Norge. Tre matcher har checkats av och motståndet i vänskapsturneringen har Norge, Portugal och Spanien stått för. </b>
      </p>
      <p>Turneringen var den första i ordningen som U17-landslaget spelade tillsammans efter EM-silvret i Slovenien.</p>
      <p>–  Det ska bli jättekul att spela med laget igen. Jag hoppas att vi spelar som ett lag och har kul. Det är det viktigaste, då tror jag det går bra. Sen så hoppas jag vi vinner mot Norge också. Vi slog dem förra gången, sa Elsa Åsberg till <a href="https://www.handbollslandslaget.se/u-landslag/tre-matcher-for-u17-damerna-i-helgen/">Handbollslandslagets hemsida</a> inför helgen.</p>
      <p><b>Sverige-Portugal 15-25 (5-12)<br/></b>Det blev en tuff start på helgen när Portugal stod för motståndet under fredagens match. Sverige fick inte igång anfallsspelet, vilket går att utläsa på resultatsiffrorna, och laget var inte nöjda efter matchen.</p>
      <p>– I början spelade vi för individuellt anfallsmässigt. Vi gjorde halvsatsningar och satte varandra i halvlägen. När vi sedan satte varandra i bra lägen så brände vi skotten. Vi avslutade för dåligt, även om deras målvakt spelade bra, berättade Sveriges tränare <b>Patrik Svarvén</b> <a href="https://www.handbollslandslaget.se/u-landslag/premiarforlust-for-u17-mot-portugal/">för Handbollslandslagets hemsida</a> efter matchen.</p>
      <p>I den andra halvleken ryckte svenskorna upp sig, men inte tillräckligt för att ta ikapp det försprång som Portugal skapat sig under de första 30 minuterna.</p>
      <p>Mål, Sverige: Tyra Axnér 6, Elsa Åsberg 2, Kaja Stojilkovic 2, Clara Bergsten 2, Elin Åkesson, Maria Larsen.</p>
      <p><b>Sverige-Spanien 27-15 (10-9)<br/></b>Lördagens match, då med Spanien som motstånd, bjöd på ett helt annat spel från svenskorna. I slutet av den första tappade Sverige dock något, men under den andra halvleken drog de ifrån ordentligt målmässigt.</p>
      <p>– Vi gick in i andra halvlek på ett gediget sätt och hjälpte varandra. Vi krigade om att vinna bollen, framförallt i försvaret. Deras skott blev mer möjliga för våra målvakter att rädda. Vi försvårade för Spanien. Det var ett mycket mer kompakt och aggressivt försvarsspel än i första halvlek. Då brukar man vinna, sa Patrik Svarvén <a href="https://www.handbollslandslaget.se/u-landslag/u17-damerna-tog-revansch-pa-sig-sjalva/">till Svenska Handbollslandslaget</a> efter matchen.</p>
      <p>Mål, Sverige:Elsa Åsberg 7, Thea Blomst 5, Jennifer Johansson 3, Clara Bergsten 2, Hanna Wedenby 2, Kaja Stojilkovic 2, Tyra Axnér 2, Charité Mumbongo, Ofelia Shoai Hallberg, Vanja Andersson, Maria Larsen.</p>
      <p><b>Sverige-Norge 26-23 (12-13)<br/></b>Turneringens final avgjordes under söndagens match mellan Sverige och värdlandet Norge, och precis som väntat blev det en jämn match mellan lagen. Norskorna gick in i den andra halvleken med en knapp ledning, och även under resten av matchen följdes lagen åt. Efter 40 spelade minuter stod måltavlan på 17-17, och strax därefter på 21-21.</p>
      <p>Under de sista minuterna lyckades dock svenskorna dra ifrån något, och tillslut fastställdes resultatet till en tremålsvinst för Sveriges del. Vinsten innebar även att Sverige gick vinnande ur vänskapsturneringen.</p>
      <p>– Det var oerhört skönt såklart med seger. Det är alltid kul att vinna men att slå Norge i Norge är speciellt. Vi hade bra fart och fick träff i vårt försvarsspel. Många spelare tog ett stort ansvar och gjorde det där lilla extra som behövdes. Jag är otroligt nöjd över hur tjejerna uppträdde idag, med tanke på att det började lite knackigt mot Portugal i fredags, berättade Patrik Svarvén för Svenska Handbollslandslaget efter matchen.</p>
      <p>Mål, Sverige: Sofia Delac 6, Charité Mumbongo 4, Tyra Axnér 4, Vanja Andersson 2, Jennifer Johansson 2, Clara Bergsten 2, Thea Blomst 2, Ofelia Shoai Hallberg 2, Elsa Åsberg, Kaja Stojilkovic.</p>
      <p>
        <b>Länk: <a href="https://www.handbollslandslaget.se/">Svenska </a></b>
        <a href="https://www.handbollslandslaget.se/">
          <b>Handbollslandslaget</b>
        </a>
      </p>
    </article>
  </body>
</html>