<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780045/%D8%A2%D8%AF%D8%A7%D9%85-%D8%B4%D9%81-%D9%85%D8%B1%D8%AD%D9%84%D9%87-%D8%A8%D8%B9%D8%AF%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%AF%D8%B1-%D8%AF%D8%B3%D8%AA-%D8%A7%D9%86%D8%AC%D8%A7%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:47:54+00:00"/>
    <meta property="og:title" content="آدام شف: مرحله بعدی برای استیضاح ترامپ در دست انجام است"/>
    <meta property="og:description" content="رئیس کمیته اطلاعاتی مجلس نمایندگان آمریکا از آغاز مرحله دیگری در روند تحقیقات برای استیضاح رئیس جمهور آمریکا خبر داد."/>
  </head>
  <body>
    <article>
      <h1>آدام شف: مرحله بعدی برای استیضاح ترامپ در دست انجام است</h1>
      <address>
        <time datetime="2019-11-24T19:47:54+00:00">24 Nov 2019, 19:47</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از رویترز، «آدام شف» روز یکشنبه اعلام کرد که قانونگذاران دموکرات در مجلس نمایندگان آمریکا مرحله بعدی در روند تحقیقات برای استیضاح «دونالد ترامپ» را که شامل نگارش گزارشی در خصوص یافته هایشان است، آغاز کرده اند؛ اما هنوز امکان برگزاری جلسات شهادت و دادرسی بیشتر وجود دارد.</p>
      <p>آدام شف که هیأت تحت ریاست وی هدایت تحقیقات برای استیضاح دونالد ترامپ را برعهده دارد، اظهار داشت که این کمیته پس از برگزاری جلسات دادرسی علنی و ادای شهادت مقامات کنونی و پیشین آمریکا در دو هفته گذشته، کار بر روی گزارش مزبور را آغاز کرده است. </p>
      <p>این هیأت تاکنون پنج جلسه دادرسی علنی برگزار کرده است.</p>
      <p>لازم به ذکر است که این گزارش گامی مهم به سوی تصویب احتمالی بند استیضاح در مجلس نمایندگان آمریکا علیه رئیس جمهور جمهوریخواه این کشور است. در صورت تصویب این بند قانونی در مجلس نمایندگان، مجلس سنا که تحت کنترل جمهوریخواهان قرار دارد برای تصمیم گیری در مورد محکوم کردن ترامپ و عزل وی از مقام ریاست جمهوری یک جلسه دادرسی برگزار خواهد کرد.</p>
      <p>تا به امروز جمهوریخواهان تمایل اندکی به برکناری ترامپ که درصدد کسب پیروزی مجدد در انتخابات ۲۰۲۰ آمریکا است، نشان داده اند.</p>
      <p>آدام شف در گفتگو با شبکه خبری سی ان ان گفت: «ما احتمال برگزاری جلسات ادای شهادت و دادرسی بیشتر را رد نمی کنیم. ما در حال کسب اسناد و مدارک بیشتری هستیم. از این رو این کار تحقیقاتی در دست انجام است».</p>
      <p>گفتنی است که دموکراتهای آمریکا ترامپ را به سوء استفاده از قدرت و تحت فشار قرار دادن یک متحد آمریکا (دولت اوکراین) برای دخالت در انتخابات این کشور به نفع وی و به زیان رقیب انتخاباتی اش «جو بایدن» متهم می کنند.</p>
    </article>
  </body>
</html>