<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/sports/dilosi-aleksi-kougia-sta-nea-alloiosi-apotelesmatos-stin-toumpa/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T19:32:51+00:00"/>
    <meta property="og:title" content="Δήλωση Αλέξη Κούγια στα nea.gr : «Αλλοίωση αποτελέσματος στην Τούμπα»"/>
    <meta property="og:description" content="«Το αισχρό της ιστορίας πως ούτε ο χειριστής VAR, ούτε ο διαιτητής θέλησαν να ελέγξουν τη φάση πέναλτι υπέρ της ΑΕΛ»"/>
  </head>
  <body>
    <article>
      <h6 class="kicker">Τι καταλογίζει στον διαιτητή</h6>
      <h1>Δήλωση Αλέξη Κούγια στα nea.gr : «Αλλοίωση αποτελέσματος στην Τούμπα»</h1>
      <h2>«Το αισχρό της ιστορίας πως ούτε ο χειριστής VAR, ούτε ο διαιτητής θέλησαν να ελέγξουν τη φάση πέναλτι υπέρ της ΑΕΛ»</h2>
      <address><time datetime="2019-11-24T19:32:51+00:00">24 Nov 2019, 19:32</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η διαιτησία του Γιώργου Τάσση και ειδικότερα η απόφαση του να μην καταλογίσει πέναλτι υπέρ της Λάρισας στο παιχνίδι με τον ΠΑΟΚ στην Τούμπα, προκάλεσε την έντονη αντίδραση της διοίκησης της θεσσαλικής ομάδας.</p>
      <p>Η ΑΕΛ εξέδωσε ανακοίνωση στην διάρκεια της αναμέτρησης, για την φάση με το χέρι του Ίγκνασον που δεν… είδε ο 34χρονος ρέφερι, εκφράζοντας την οργή της για την απόφαση του Τάσση να μην δώσει πέναλτι στο πέμπτο λεπτό της συνάντησης.</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <p>Θα πρέπει μάλιστα να σημειωθεί πως ο ισχυρός άνδρας της Λάρισας, Αλέξης Κούγιας μίλησε στα ΝΕΑ για την συγκεκριμένη φάση κι έκανε λόγο για αλλοίωση αποτελέσματος.</p>
      <p>Ο μεγαλομέτοχος της ΑΕΛ υποστήριξε επίσης πως η εξέλιξη της αναμέτρησης θα ήταν διαφορετική αν ο διαιτητής είχε καταλογίσει το πέναλτι υπέρ της ομάδας του.</p>
      <p>Χρήζει βεβαίως ιδιαίτερης μνείας και η τοποθέτηση του Αλέξη Κούγια για το VAR και την λειτουργία του συστήματος με το PAOK TV, με τον ισχυρό άνδρα της θεσσαλικής ομάδας να τονίζει πως δεν μπορεί να λειτουργήσει όπως πρέπει.</p>
      <p>Αναλυτικά η δήλωση του ισχυρού άνδρα της ΑΕΛ στα ΝΕΑ:</p>
      <p>«Έχουμε αλλοίωση αποτελέσματος. Ένα πέναλτι –γκολ δεν καταλογίστηκε, μια όχι τυχαία φάση. Σε τεντωμένο χέρι αμυντικού μπροστά στην εστία που έβγαλε τη μπάλα κόρνερ δίπλα από το δοκάρι. Αλλιώς θα ήταν γκολ.</p>
      <p>Το πιο αισχρό της ιστορίας ήταν πως ούτε ο χειριστής του VAR, ούτε ο διαιτητής , ούτε κανείς θέλησαν να ελέγξουν τη φάση. Η Λάρισα αδικήθηκε κατάφωρα. Γιατί αν είχε προηγηθεί στο σκορ σε εκείνο το χρονικό σημείο, όλη η συνέχεια του αγώνα θα ήταν διαφορετική.</p>
      <p>Ο διαιτητής και στις κάρτες λειτούργησε με δύο μέτρα και δύο σταθμά. Μας φόρτωσε νωρίς με κίτρινες και χρεώθηκαν με κάρτα τα τρία αμυντικά μας χαφ. Σε αντίστοιχες φάσεις δεν έδειχνε κίτρινες στους ποδοσφαιριστές του ΠΑΟΚ.</p>
      <p>Είχα αμφιβολίες από την αρχή για τον συγκεκριμένο διαιτητή, από τη συγκεκριμένη Ενωση, αυτή της Ηπείρου, τον διαιτητή Τάσση. Και ακόμη, έχω να τονίσω ότι με το PAOK TV το VAR δεν μπορεί να λειτουργήσει όπως πρέπει και όπως θέλουν όλοι.</p>
      <p>Ο ΠΑΟΚ δεν έκανε φάσεις, είχε μια ανούσια υπεροχή που εμείς του δώσαμε και είναι βέβαιο ότι το αποτέλεσμα θα ήταν διαφορετικό αν είχε καταλογιστεί το πασιφανές πέναλτι».</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>