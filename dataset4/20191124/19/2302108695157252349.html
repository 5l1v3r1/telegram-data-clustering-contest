<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/incep-reglarile-de-conturi-in-psd-horia-nasra-cere-demisia-sefului-organizatiei-cluj-liviu-alexa-pe-care-il-numeste-intrusul-grobian.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T19:57:22+00:00"/>
    <meta property="og:title" content="Încep reglările de conturi în PSD: Horia Nasra cere demisia șefului organizației Cluj, Liviu Alexa, pe care îl numește ”intrusul grobian”"/>
    <meta property="og:description" content="Deputatul PSD Horia Nasra îi cere demisia lui Liviu Alexa, șeful PSD Cluj, acuzându-l că a obținut un ”rezultat dezastruos” în județ la alegerile"/>
  </head>
  <body>
    <article>
      <h1> Încep reglările de conturi în PSD: Horia Nasra cere demisia șefului organizației Cluj, Liviu Alexa, pe care îl numește ”intrusul grobian” </h1>
      <address><time datetime="2019-11-24T19:57:22+00:00">24 Nov 2019, 19:57</time> by <a rel="author">Redacția</a></address>
      <p>Deputatul PSD Horia Nasra îi cere demisia lui Liviu Alexa, șeful PSD Cluj, acuzându-l că a obținut un ”rezultat dezastruos” în județ la alegerile prezidențiale. E prima ieșire publică a unui lider local PSD după eșecul catastrofal al Vioricăi Dăncilă la prezidențiale.</p>
      <p>
        <b>Comunicatul lui Horia Nasra:</b>
      </p>
      <p>Nefericită seară, cel mai slab rezultat din istoria PSD în județul Cluj, sub bagheta intrusului care a ales treptat logica însingurării printre clujeni.<br/>Cu un asemenea şaman al cuvintelor joase, care a jignit clujenii, jurnaliștii și colegii de partid, Clujul educat, Clujul civilizat, nu poate fi compatibil!</p>
      <p>Pistoanele din motorul urii, deja uzate, nu mai pot să producă chiar și într-un partid politic, darămite într-o comunitate, empatie în jurul acelui frumos și simplu #împreună</p>
      <p>Reforma stângii trebuie să înceapă de la Cluj, prin alungarea intrusului specializat în mineriadele cuvântului scris.</p>
      <p>Au trecut nouă săptămâni, de politică a maxilarelor stoarse, a exclamațiilor de bulevard și a discursului vitriolic în politica clujeană. Ajunge!</p>
      <p>Solicit DEMISIA de ÎNDATĂ a intrusului grobian, cocoțat nestatutar în fruntea PSD Cluj, un individ preocupat doar să excludă primari, să amenințe membri de partid, aleși locali și familiile lor, un individ dator vândut la ANAF, certat cu legea și bunul simț ardelenesc!</p>
      <p>#Demisia !</p>
      <p>
        <i>Foto: Liviu Alexa și Horia Nasra (Colaj G4Media.ro)</i>
      </p>
    </article>
  </body>
</html>