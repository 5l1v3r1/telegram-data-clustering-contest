<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1073778492_BLS_Lovat_na_veshtitsi_ne_e_produktiven_za_nikogo"/>
    <meta property="og:site_name" content="webcafé"/>
    <meta property="article:published_time" content="2019-11-24T19:40:00+00:00"/>
    <meta property="og:title" content="БЛС: &quot;Ловът на вещици&quot; не е продуктивен за никого"/>
    <meta property="og:description" content="&quot;Да търсиш изкупителна жертва или да предизвикваш &quot;лов на вещици&quot; в лекарското съсловие не е продуктивно за никого&quot; - това заяви председателят на Българския лекарски съюз (БЛС) д-р Иван Маджаров."/>
  </head>
  <body>
    <article>
      <h1>БЛС: "Ловът на вещици" не е продуктивен за никого</h1>
      <address><time datetime="2019-11-24T19:40:00+00:00">24 Nov 2019, 19:40</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/06/09/ivan-madzharov/1170x779.jpg"/>
        <figcaption>"Науката не е всесилна", категоричен е д-р Иван Маджаров, председател на лекарския съюз<cite>Снимка: © Българска болнична асоциация</cite></figcaption>
      </figure>
      <p>"Да търсиш изкупителна жертва или да предизвикваш "лов на вещици" в лекарското съсловие не е продуктивно за никого" - това заяви председателят на Българския лекарски съюз (БЛС) д-р Иван Маджаров.</p>
      <p>Той допълни, че науката не е всесилна, като визираше уволнението на директорите на три столични болници - УМБАЛСМ "Пирогов", болница "Лозенец" и Педиатрична болница, във връзка с починалото 3-годишно момче.</p>
      <p>Маджаров е категоричен, че твърденията, че в XXI век не може да се случи пациент да почине от пневмония, са неверни. "Всички искаме нашите пациенти да оздравяват, но това е взаимен процес", допълни още той.</p>
      <p>"Ако няма доверие между лекари и пациенти, не можем да разчитаме на успех", посочи още Маджаров в интервю за БНР.</p>
      <p>Припомняме, че заради смъртта на тригодишно момче бяха освободени временно от длъжност директорите на трите болници в София. Те са премахнати от постовете си по настояване на премиера Бойко Борисов и до окончателното изясняване на обстоятелствата.</p>
      <p>По информация на bTV причината за смъртта на детето се оказва двустранна хеморагична пневмония. Заболяването може да се развие изключително бързо, а краят според специалистите най-често е фатален, особено ако става дума за деца.</p>
      <p>Хеморагичната пневмония засяга белите дробове и може да бъде предизвикана както от бактерии и вируси, така и от гъбични инфекции. Усложненията от заболяването протичат мълниеносно и зависят от имунната система на пациента.</p>
      <p>Ако пневмонията е двустранна, спасяването на пациента е още по-трудно, уточняват още медиците. Родителите на починалото момче обаче настояват, че не им е оказана своевременна медицинска помощ, а бездействието на лекарите е било придружено с агресивно и пренебрежително поведение.</p>
      <p>По тази причина тече проверка в болниците, в които е лекувано детето, за да се изяснят всички обстоятелства около казуса.</p>
      <related>
        <h4>Още по темата</h4>
        <a href="https://www.webcafe.bg/newscafe/bulgaria/id_1210451611"/>
        <a href="https://www.webcafe.bg/webcafe/onya-deto-ne-go-triyat/id_1511756410"/>
      </related>
    </article>
  </body>
</html>