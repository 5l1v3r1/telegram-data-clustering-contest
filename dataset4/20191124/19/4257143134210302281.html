<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/24/oriasi-valtozas-kell-a-gyermekjogok-teren"/>
    <meta property="og:site_name" content="infostart"/>
    <meta property="article:published_time" content="2019-11-24T19:05:00+00:00"/>
    <meta property="og:title" content="Óriási változás kell a gyermekjogok terén"/>
    <meta property="og:description" content="Paradigmaváltást, például egyfajta gyermekbarát költségvetés létrehozását sürgeti az idei gyermekjogi jelentés, amelyről Lux Ágnes, az UNICEF gyermekjogi szakértője tartott előadást."/>
  </head>
  <body>
    <article>
      <h1>Óriási változás kell a gyermekjogok terén</h1>
      <address><time datetime="2019-11-24T19:05:00+00:00">24 Nov 2019, 19:05</time> by <a rel="author">Infostart / InfoRádió - Domanits András</a></address>
      <h3>Paradigmaváltást, például egyfajta gyermekbarát költségvetés létrehozását sürgeti az idei gyermekjogi jelentés, amelyről Lux Ágnes, az UNICEF gyermekjogi szakértője tartott előadást.</h3>
      <p>Magyarországnak is, mint minden, a gyermekek jogairól szóló egyezmény részes államának ötévente jelentést kell tennie arról, hogy a megállapodást hogyan hajtja végre. Az ENSZ gyermekalapja, az UNICEF a 30 éve elfogadott egyezmény minden vonatkozó gyermekjogát sorra vette, ez tulajdonképpen a gyermekjogi egyezmény monitorozása – ismertette az InfoRádiónak nyilatkozó Lux Ágnes, a szervezet gyermekjogi szakértője. Ezt benyújtották a hivatalos magyar állami jelentés mellett a genfi gyermekjogi bizottságához.</p>
      <p>A jelentésben számos olyan pozitív jogalkotási lépés is szerepel, amely az elmúlt öt évben született, így például a büntető törvénykönyv szigorítása, a gyermekekkel szembeni erőszakos cselekmények szankcionása – jegyezte meg az UNICEF munkatársa. Több olyan minisztériumi protokoll is volt, amely a gyermekbántalmazás felismerését segítené, ugyanakkor olyan adatokkal is kénytelenek voltak dolgozni, amelyek szerint még mindig túl magas a gyermekvédelmi intézményekben élő gyerekek száma, különösen magas a fogyatékossággal élők esetében, valamint ismeretesek olyan roma gyerekeket érintő diszkriminációs esetek, amelyeket bíróságon is tárgyaltak, és elmarasztaltak iskolákat is bennük. Tehát több olyan kérdés van, ami nagyon "színessé teszi a képet" a pozitív jogalkotási lépések mellett – fogalmazott Lux Ágnes.</p>
      <aside>Mindennél fontosabb<br/>A gyermekek védelme, egészséges testi-lelki-szellemi fejlődésük biztosítása mindennél fontosabb a magyar kormány számára – hangsúlyozta az Emberi Erőforrások Minisztériuma a gyermekjogi világnapon. Mint írták, az új büntető törvénykönyv is kiemelten védi a gyermekeket és súlyosan bünteti a gyermekek elleni bűncselekmények elkövetőit. Szintén a gyermekek érdekeit szolgálja az idén bevezetett családvédelmi akcióterv is, és ezért fordítanak jövőre minden eddiginél többet, 2228 milliárd forintot a gyermekes családokra. Ismertették: a magyar kormány számos intézkedést tett és tesz a gyermekek jóléte, jólléte és jogainak érvényesítése érdekében. Így – a többi közt – különös figyelmet fordítanak a bölcsődei és óvodai férőhelyek bővítésére és fejlesztésére, a kora gyermekkori intervencióra, a kötelező óvodáztatásra. Magyarországon több mint 1 millió gyermek, jövőre már minden általános és középiskolás diák ingyen kapja a tankönyvet, és félmillió gyermek vesz részt ingyenes vagy kedvezményes gyermekétkeztetésben. A gyermekes családoknak szóló támogatások pedig folyamatosan bővülnek.<br/>Az Emmi felidézi: a kormány a 2019 januárjában bevezetett gyermekek otthongondozási díjával (gyod) segíti azokat a családokat, amelyeknél a gyermekek fejlesztése, gondozása valamelyik szülő folyamatos otthoni jelenlétét igényli. Emellett a diabétesz-világnaphoz kötődően a kormány komplex intézkedéscsomagot fogadott el az 1-es típusú diabéteszes gyermekek és családjaik támogatására. Mindezeken túl az egészséges táplálkozást ösztönző, illetve a nemdohányzók védelmében hozott intézkedések is a gyermekek védelmét, egészséges testi fejlődését segítik, tették hozzá.</aside>
      <p>Magyarország egyébként egyáltalán nem áll rossz helyen, hiszen az Alaptörvényben a gyerekjogokra is kitérnek, továbbá van egy nagyon komplex gyermekvédelmi törvényünk is, de számos olyan intézkedés is látható, például a gyerekekre fordított költségeket tekintve, amiben Magyarország nem teljesít a legjobban – mondta a szakértő. Területi egyenlőtlenségek is tapasztalhatók, akár a gyerekorvosi, akár a védőnői ellátásban, és a visszatérő kérdések között szerepel az önálló gyermekjogi ombudsman felállítása és a gyermekbarát költségvetés-tervezés is.</p>
      <p>Utóbbival kapcsolatban Lux Ágnes megjegyezte, a gyermekjogi bizottság által elfogadott ajánlásnak – a központi költségvetés és a gyermekjogok kapcsolatában – sok elemét érdemes lenne a magyar nyilvánossággal is megismertetni. A központi költségvetés tervezésekor kifejezett hangsúlyt kellene a gyerekekre fektetni, . A gyerekekre fordított összeg arányában ugyanis Magyarország – mind az oktatás, mind az egészségügy terén – nem a legjobban teljesítő országok között áll.</p>
      <p>Az ENSZ Közgyűlése 30 éve, 1989. november 20-án fogadta el a gyermekek jogairól szóló egyezményt, amelyhez Magyarország 1990. március 19-én, az elsők között csatlakozott.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Gyermekjogi jelentés – Lux Ágnes, UNICEF</p>
      <figure>
        <audio src="https://infostart.hu/audio/00005/00005339b.mp3"/>
      </figure>
      <p> </p>
    </article>
  </body>
</html>