<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/elektronnimi-vodiyskimi-pravami-mozhna-bude-nasolodzhuvatisya-vzhe-v-grudni-642100.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T19:47:20+00:00"/>
    <meta property="og:title" content="Електронними водійськими правами можна буде «насолоджуватися» вже в грудні"/>
    <meta property="og:description" content="Нормативно вже все готово для впровадження змін"/>
  </head>
  <body>
    <article>
      <h1>Електронними водійськими правами можна буде «насолоджуватися» вже в грудні</h1>
      <address>
        <time datetime="2019-11-24T19:47:20+00:00">24 Nov 2019, 19:47</time>
      </address>
      <h4>Нормативно вже все готово для впровадження змін</h4>
      <p>Електронними водійськими правами можна буде користуватися вже в грудні.</p>
      <p>Про це заявив міністр цифрової трансформації Михайло Федоров в інтерв’ю <a href="https://www.radiosvoboda.org/a/news-fedorov-elektronni-prava/30289534.html">Радіо Свобода.</a></p>
      <p>«Два-три тижні до нового року вже можна буде насолоджуватися електронними правами», – сказав Федоров у програмі «Суботнє інтерв’ю».</p>
      <p>Він розповів, що нормативно вже все готово для впровадження змін.</p>
      <p>«Додаток вже тестується. Тобто я його вже бачив. Кожного дня у нас є зустрічі регулярні з нашими розробниками, з нашою командою. Тобто все на виході. Мені здається, що у перших числах грудня у нас буде вже все готово до релізу. Ми будемо чекати гарної нагоди для того, щоб провести таку велику презентацію, щоб багато людей про це дізналися. Я думаю, що це, можливо, буде на презентації «100 днів роботи уряду». Тобто це середина грудня. Але на початку грудня вже все буде готово», – заявив Федоров.</p>
      <p>За даними Міністерства внутрішніх справ, за дев’ять місяців 2019 року до адміністративної відповідальності за відсутність при собі водійських прав чи техпаспорту притягли близько 160 тисяч людей.</p>
      <p>У<a href="https://glavcom.ua/news/mincifri-shukaje-oblichchya-dlya-elektronnih-vodiyskih-prav-641625.html"> Міністерстві цифрової трансформації шукають охочих стати обличчям демоверсії </a>електронних водійських посвідчень.</p>
      <p>Нагадаємо, в уряді затвердили проєкт, в межах якого водійські права <a href="https://glavcom.ua/news/syurpriz-dlya-vodijiv-za-kermo-mozhna-bude-sidati-bez-posvidchennya-ta-tehpasporta-635374.html">можна буде показувати зі смартфона.</a> Для цього розроблять спеціальний додаток. Надалі користувачі додатка зможуть не носити водійські права постійно з собою.</p>
      <p>Для замовлення е-посвідчення водія чи е-техпаспорта громадянину лише доведеться завантажити на смартфон мобільний додаток Єдиного державного веб-порталу електронних послуг («Дія») та пройти електронну ідентифікацію.</p>
      <p>Е-права та е-техпаспорт формуються автоматично за наявності в єдиній інформаційній системі МВС усіх відомостей, що зазначаються в посвідченні водія та свідоцтві про реєстрацію транспортного засобу, у тому числі фотографії (відцифрованого образу обличчя) особи для формування е-посвідчення водія.</p>
      <blockquote>   •  <b>Читайте також: <a href="https://glavcom.ua/digest/yak-ya-otrimala-svoji-pershi-vodiyski-prava-v-americi-i-chomu-do-avtoshkil-hoditi-ne-obovyazkovo-634624.html">Як я отримала свої перші водійські права в Америці і чому до автошкіл ходити не обов'язково</a></b></blockquote>
      <related>
        <a href="https://glavcom.ua/economics/finances/v-ukrajini-odin-z-najvishchih-pokaznikiv-dinamiki-rozvitku-aviatsiji-v-jevropi-642064.html"/>
        <a href="https://glavcom.ua/world/observe/nimetskij-ministr-zaklikav-viznati-dostup-do-internetu-osnovnim-pravom-ljudini-642048.html"/>
        <a href="https://glavcom.ua/world/observe/derzhdep-opriljudniv-majzhe-100-storinok-dokumentiv-pro-vidnosini-mizh-ssha-ta-ukrajinoju-642031.html"/>
      </related>
    </article>
  </body>
</html>