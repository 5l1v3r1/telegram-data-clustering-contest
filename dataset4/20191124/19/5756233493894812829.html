<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623215/%D8%A7%D9%86%DA%AF%D9%84%DB%8C%D8%B3-%DA%A9%D8%B3%D8%B1%DB%8C-%D8%A8%D9%88%D8%AF%D8%AC%D9%87-%D8%A7%D8%B1%D8%AA%D8%B4-%D8%B1%D8%A7-%D8%A8%D8%A7-%D8%A7%D8%AC%D8%A7%D8%B1%D9%87-%D9%86%D8%A7%D9%88-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%AC%D8%A8%D8%B1%D8%A7%D9%86-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T19:59:00+00:00"/>
    <meta property="og:title" content="انگلیس کسری بودجه ارتش را با اجاره ناو به آمریکا جبران می‌کند"/>
    <meta property="og:description" content="ارتش انگلیس قصد دارد کسری بودجه‌اش را با اجاره دادن ناو هواپیمابر و کاهش تعداد نیرو جبران کند."/>
  </head>
  <body>
    <article>
      <h1>انگلیس کسری بودجه ارتش را با اجاره ناو به آمریکا جبران می‌کند</h1>
      <address>
        <time datetime="2019-11-24T19:59:00+00:00">24 Nov 2019, 19:59</time>
      </address>
      <p>
        <i>ارتش انگلیس قصد دارد کسری بودجه‌اش را با اجاره دادن ناو هواپیمابر و کاهش تعداد نیرو جبران کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سران قوای نظامی انگلیس در تلاش هستند بودجه ناکافی ارتش را با تعدیل نیرو و اجاره دادن ناو هواپیمابر به آمریکا جبران کنند.</p>
      <p>به نوشته خبرگزاری «اسپوتنیک»، یک مقام آگاه انگلیسی که نخواست نامش فاش شود در این باره به نشریه «تایمز» گفت: «ارتش از ناو هواپیمابر که به آن به چشم فیل سفید نگاه می‌کند (دارای هزینه نگه‌داری گزاف) بیزار است، اما آمریکایی‌ها آن‌ را دوست دارند. برتری آن‌ها (ناوهای هواپیمابر انگلیسی) به این دلیل است که به تعداد خدمه کمتری نسبت به ناوهای هواپیمابر آمریکایی نیاز دارند».</p>
      <figure>
        <img src="https://aftabnews.ir/files/fa/news/1398/9/3/363215_865.jpg"/>
      </figure>
      <p>از سوی دیگر ناوگان سلطلتی انگلیس به‌دنبال تعدیل نیرو در بخش نیروی هوایی است و می‌گوید در آینده نزدیک به بخشی از نیروهایش نیاز نخواهد داشت. این در حالی است که این بخش از ارتش انگلیس با کمبود نیرویی معادل حدود ۲۵۰ خلبان مواجه است.</p>
      <p>نزاع بر سر منابع مالی قابل مصرف با شروع به کار «بن والاس» به عنوان وزیر دفاع آغاز شد‌که خواهان کاهش هزینه‌ها شد.</p>
      <p>مقام انگلیسی که نمی‌خواست نامش فاش شود، گفت: «ارتش نمی‌تواند نیروهای مورد نیاز را بازجذب کند. ارتش و نیروی دریایی فکر می‌کنند به زودی کار نیروی هوایی سلطنتی را پهپادها انجام خواهند داد».</p>
      <p>نحوه توزیع منابع مالی توسط وزیر دفاع بعدی که از سال آینده میلادی آغاز به کار می‌کند تعیین خواهد شد. این فرایند می‌تواند نصف شدن تعداد پرسنل ارتش نسبت به ۱۶ سال پیش را به‌دنبال داشته باشند.</p>
      <p>حزب محافظه‌کار درپی درخواست «دونالد ترامپ» رئیس‌جمهور آمریکا قصد دارد بودجه نظامی انگلیس را به بیش از 2 درصد از تولید ناخالص داخلی افزایش دهد.</p>
      <p>با این‌که «ترزا می» نخست‌وزیر قبلی انگلیس قول داده بود تعداد نظامیان انگلیسی از ۸۲ هزار نفر کمتر نشود، ممکن است با وجود کسری بودجه فعلی، این تعداد به ۶۰ تا ۶۵ هزار نیرو کاهش یابد.</p>
    </article>
  </body>
</html>