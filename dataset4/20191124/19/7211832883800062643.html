<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607324"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T19:18:00+00:00"/>
    <meta property="og:title" content="อนาคตใหม่บุกอยุธยา รณรงค์ &quot;ยกเลิกเกณฑ์ทหาร&quot;"/>
    <meta property="og:description" content="&quot;ธนาธร&quot;นำ อนาคตใหม่ รณรงค์ยกเลิก &quot;เกณฑ์ทหาร&quot; ที่อยุธยา ปลุกเดินหน้าต่อแม้ไม่ได้เข้าสภา ลั่นทำงานประชาชนเห็นถึงความตั้งใจ"/>
  </head>
  <body>
    <article>
      <h1>อนาคตใหม่บุกอยุธยา รณรงค์ "ยกเลิกเกณฑ์ทหาร"</h1>
      <address><time datetime="2019-11-24T19:18:00+00:00">24 Nov 2019, 19:18</time> by <a rel="author">PostToday</a></address>
      <p>"ธนาธร"นำ อนาคตใหม่ รณรงค์ยกเลิก "เกณฑ์ทหาร" ที่อยุธยา ปลุกเดินหน้าต่อแม้ไม่ได้เข้าสภา ลั่นทำงานประชาชนเห็นถึงความตั้งใจ</p>
      <p>เมื่อวันที่ 24 พ.ย. 62 จ.พระนครศรีอยุธยา นายธนาธร จึงรุ่งเรืองกิจ หัวหน้าพรรคอนาคตใหม่ พร้อมด้วย นายธีรัจชัย พันธุมาศ และนางอมรัตน์ โชคปมิตต์กุล ส.ส.บัญชีรายชื่อ พร้อมด้วยทีมงานพรรคอนาคตใหม่ สาขาจังหวัดพระนครศรีอยุธยา เดินทางรณรงค์ยกเลิกการณ์เกณฑ์ทหาร ซึ่งเป็นหนึ่งในเรื่องสำคัญที่อยู่ใน ร่าง พ.ร.บ.รับราชการทหาร ที่พรรคอนาคตใหม่ได้เสนอต่อสภาผู้แทนราษฎรไปแล้ว นอกจากนี้ยังได้เข้าร่วมงานครบรอบ 1 ปี พรรคอนาคตใหม่ สาขาจังหวัดพระนครศรีอยุธยาอีกด้วย</p>
      <p>นายธนาธร กล่าวตอนหนึ่งระหว่างร่วมงานครบรอบ 1 ปีสำนักงานพรรคที่จ.อยุธยาว่า พรรคอนาคตใหม่ก่อตั้งขึ้นมาเพื่อต่อต้านการสืบทอดอำนาจของ คสช. เพื่อเป็นส่วนหนึ่งของการเดินทางไปสู่สังคมที่คนทุกคนเท่าเทียมกัน สู่สังคมที่เป็นประชาธิปไตย ดังนั้น ไม่ว่าจะอยู่ในสภาหรือนอกสภาคนทุกคนล้วนมีบทบาท ผู้ที่เป็น ส.ส. ก็ทำหน้าที่ไปในสภา ในฐานะตัวแทนของประชาชน ส่วนตนหรือผู้ที่อยู่นอกสภา ก็ยังช่วยกันรณรงค์ ช่วยกันสร้างพรรคการเมืองให้เข้มแข็งได้ ทุกคนมีคุณค่าในการเดินทางเท่ากัน</p>
      <p>"ปากกาอยู่ที่เขา ไม่ได้อยู่ที่เรา แต่สิ่งที่เรามีคือการรณรงค์และเดินหน้าพูดคุยกับมวลชน ให้ประชาชนเข้าใจถึงความตั้งใจที่เรามี ถึงความปรารถนาดีที่พวกเรามีต่อประชาชน ที่เราเชื่อว่าประชาธิปไตยไม่ใช่ทางเลือกของประเทศ แต่เป็นทางออกทางเดียวที่เหลืออยู่ ก่อนที่ระเบิดเวลาของรัฐธรรมนูญ 2560 จะระเบิดขึ้น ก่อนที่ความตึงเครียดทางสังคมจะระเบิดเกิดขึ้นเป็นความรุนแรง" นายธนาธร กล่าว</p>
      <p>ขณะที่ ในช่วงเย็น นายธนาธร และทีมงานได้ร่วมรณรงค์ต่อที่บริเวณตลาดแกรนด์ไนท์พลาซ่า เดินพบปะประชาชนรณรงค์ยกเลิกเกณฑ์ทหาร โดยนักศึกษา ประชาชนในพื้นที่ให้การต้องรับเป็นอย่างดีเป็นอย่างดี โดยธนาธรเป็นผู้แจกเอกสารพร้อมอธิบายเนื้อหาสาระสำคัญของร่าง พ.ร.บ.ฉบับนี้ด้วยตนเอง โดยขอให้สังคมร่วมกันขับเคลื่อนเรื่องนี้ จนไปสู่การผ่านร่างในสภาฯ เพื่อให้ระบบการเกณฑ์ทหาร เปลี่ยนเป็นการสมัครใจ และเป็นส่วนหนึ่งในการปฎิรูปกองทัพให้มีความทันสมัย และมีความเป็นมืออาชีพ</p>
    </article>
  </body>
</html>