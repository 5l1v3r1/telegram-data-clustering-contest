<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109494-Lyubomir-Kyuchukov%253A-Ochakva-se-po-dobra-vzaimnost-edin-kam-drug-medzdu-Borisov-i-Tramp-%2528VIDEO%2529"/>
    <meta property="og:site_name" content="Канал 3"/>
    <meta property="article:published_time" content="2019-11-24T19:29:00+00:00"/>
    <meta property="og:title" content="Любомир Кючуков: Очаква се по-добра взаимност един към друг между Борисов и Тръмп (ВИДЕО)"/>
    <meta property="og:description" content="Със сигурност ще бъде поставен въпросът за безвизово пътуване на българите до Съединените щати, посочи Елена Поптодорова"/>
  </head>
  <body>
    <article>
      <h1>Любомир Кючуков: Очаква се по-добра взаимност един към друг между Борисов и Тръмп (ВИДЕО)</h1>
      <h2>Със сигурност ще бъде поставен въпросът за безвизово пътуване на българите до Съединените щати, посочи Елена Поптодорова</h2>
      <address>
        <time datetime="2019-11-24T19:29:00+00:00">24 Nov 2019, 19:29</time>
      </address>
      <p><i><b>Имаме всички основания да очакваме, че в тази визита може да се очаква по-добра взаимност от гледна точка на отношенията един към друг между българския премиер и сегашния американски президент. Това прогнозира международният експерт и анализатор Любомир Кючуков пред Канал 3 в навечерието на личната среща между Доналд Тръмп и Бойко Борисов в Белия дом.<br/></b></i> </p>
      <p>Според него срещата ще даде импулс за бъдещето на двустранните отношения между България и САЩ. "Това е една отдавна търсена и чакана визита на българския премиер, тя се провежда в контекста на сделката за американските изтребители и безспорно интересите на Съединените щати са преди всичко от сферата на сигурността и енергетиката", очерта темите на преговорите Любомир Кючуков. "България има своите интереси от развитие на двустранното икономическо сътрудничество, разширяване на американските инвестиции в България. И също така един много важен за България въпрос - премахване на визите за български граждани".</p>
      <p> <br/><i><b>Бившият посланик на България във Вашингтон Елена Поптодорова също очаква въпросът за визите да бъде разискван между Тръмп и Борисов. "Това, което винаги става в последните 10, да не кажа 15 години, е въпросът за визите. Със сигурност ще бъде поставен въпросът за безвизово пътуване на българите до Съединените щати", категорична бе тя пред репортер на Канал 3.<br/></b></i> </p>
      <figure>
        <img src="http://kanal3.bg/assets/uploads/gallery/147070.jpg"/>
      </figure>
      <p> <br/><i>За щастие Америка се завръща в Източна Европа, заяви Елена Поптодорова <br/></i> </p>
      <p>По думите й Съединените щати определено се завръщат отново в Източна Европа, като посещението на българския премиер във Вашингтон не е изолиран акт, а по-скоро поредното от подобни срещи с лидерите на страните от Източна и Централна Европа.</p>
      <p> <br/><b>"За щастие Америка се завръща отново в региона. Имаше един период от време, в който интересите й като че ли бяха отишли в други части на света, но срещата на българския министър-председател става след като вече са направени такива с лидерите на Полша, на Чехия, на Словакия, на Унгария, на Австрия, на Румъния", изброи Елена Поптодорова. "А това вече говори, че става дума за едно по-цялостно поведение и отношение към Източна Европа. Затова въпросите, които ще бъдат обсъждани на срещите между двамата, ще бъдат, разбира се, с много силен и ясен двустранен характер, но те ще бъдат също и в един по-голям външнополитически контекст"</b>.<br/> <br/><a href="http://kanal3.bg/news/comments"><i><b>Още интервюта и коментари ще намерите тук<br/></b></i></a> <br/><i>Сигурността - военната и енергийната, определено ще са в центъра на разговорите между президента на САЩ Тръмп и българския премиер, изтъкна Елена Поптодорова. <br/></i> </p>
      <p>"Въпросът е и за военната сигурност, от гледна точка на модернизация и укрепване на въоръжените сили на България като член на НАТО, и енергийна сигурност", продължи бившият посланик на България във Вашингтон.</p>
      <p> <br/><b>"Което също е един сюжет не само с нарастваща значимост, но и с много изменения предвид последните две развития - а именно Турски поток и въпросителните около централата Белене. Но също така и по отношение на доставките на газ. Те (американците) трябва да са сигурни, че тук те ще намерят добри, полезни и за самите тях бизнес условия, бизнес среда", подчерта Елена Поптодорова.<br/></b> <br/><i><b>Още - в репортажа на Канал 3:</b></i></p>
      <figure>
        <iframe src="https://www.youtube.com/embed/C8Fm6VnXKfg" width="640" height="360" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="http://kanal3.bg/news/bulgaria/politics/109489-Boyko-Borisov-se-zaseche-s-Vasil-ot-Pleven-na-letishteto-v-Islandiya-na-pat-kam-SASht"/>
        <a href="http://kanal3.bg/news/bulgaria/politics/109418-Borisov-i-Tramp-shte-govoryat-za-energiynata-diversifikaciya"/>
      </related>
    </article>
  </body>
</html>