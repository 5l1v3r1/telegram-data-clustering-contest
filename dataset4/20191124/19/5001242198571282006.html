<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/psychomenos-panaitolikos-axize-to-triponto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T19:32:40+00:00"/>
    <meta property="og:title" content="Ψυχωμένος Παναιτωλικός άξιζε το τρίποντο"/>
    <meta property="og:description" content="Ψυχωμένος Παναιτωλικός άξιζε το τρίποντο. Ξανά αγνώριστος, μετά τα ντέρμπι, ο κλασικός φλύαρος Παναθηναϊκός επέστρεψε και στο φινάλε"/>
  </head>
  <body>
    <article>
      <h1>Ψυχωμένος Παναιτωλικός άξιζε το τρίποντο</h1>
      <address><time datetime="2019-11-24T19:32:40+00:00">24 Nov 2019, 19:32</time> by <a rel="author">ΣΥΝΕΙΔΗΣΗ</a></address>
      <p>
        <b>Ξανά αγνώριστος, μετά τα ντέρμπι, ο κλασικός φλύαρος Παναθηναϊκός επέστρεψε και στο φινάλε ο ψυχωμένος Παναιτωλικός πίεσε και λίγο έλειψε να πάρει το τρίποντο (0-0).</b>
      </p>
      <p>Κανείς δεν (χ)άρηκε στο Αγρίνιο στη λευκή ισοπαλία του Παναιτωλικού με τον Παναθηναϊκό (0-0), όπου ο Σωκράτης Διούδης κράτησε όρθιους τους πράσινους με την απόκρουσή του στο τετ α τετ του 93’ απέναντι στον Ντίας.</p>
      <p>Οι γηπεδούχοι ήταν καλύτερη στη μεγαλύτερη διάρκεια το ματς κόντρα στους πράσινους που εμφανίστηκαν προβληματικοί και το 0-0 τους είναι και… πολύ έτσι όπως εξελίχθηκε το παιχνίδι.</p>
      <p>Οι δύο ομάδες μπήκαν επιφυλακτικά στο ξεκίνημα του ματς, με τον Παναιτωλικό να δίνει χώρο στον Παναθηναϊκό περιμένοντάς τον στη μεσαία ζώνη, με εμφανή στόχο να «εγκλωβίσει» τους Μπουζούκη και Χατζηγιοβάνη και να δυσκολέψει τη μεταφορά της μπάλας στο επιθετικό τρίτο. Ταυτόχρονα, προσπάθησε μέσω της ανάκτησης της μπάλας, να βρει τις προϋποθέσεις για αντεπιθέσεις. Το πρώτο σκέλος λειτούργησε εξαιρετικά για τους γηπεδούχους, το δεύτερο όχι, καθώς ο Παναθηναϊκός είχε σωστές αποστάσεις στο αμυντικό τρανζίσιον, αλλά και τεράστιο πρόβλημα στο να φέρει με ορθόδοξο τρόπο την μπάλα στην περιοχή των γηπεδούχων.</p>
      <p>Η απουσία του Ζαχίντ έβγαζε «μάτι» για τους πράσινους που στο ξεκίνημα είχαν να επιδείξουν κάποιες ατομικές ενέργειες του Κολοβού, αλλά τίποτα περισσότερο.<br/>Η αλληλοεξουδετέρωση των δύο ομάδων είχε ως αποτέλεσμα να ολοκληρωθεί το πρώτο ημίχρονο χωρίς καμία (!) υποσχόμενη ευκαιρία και δίχως τελικής εντός περιοχής, με τον Παναιτωλικό και τον Παναθηναϊκό να έχουν από ένα σουτ εκτός περιοχής σε 45+1 λεπτά.</p>
      <p>Η κατοχή της μπάλας ήταν υπέρ του «τριφυλλιού» πλην όμως αυτή περιορίστηκε σχεδόν αποκλειστικά σε ανούσιες πάσες στο αμυντικό τρίτο της ομάδας. Στο δεύτερο ημίχρονο ωστόσο, το ματς άλλαξε άρδην μορφή! Η μία φάση διαδέχονταν την άλλη, ο ρυθμός έγινε ξαφνικά φρενήρης και αμφότεροι οι αντίπαλοι είχαν κραυγαλέες ευκαιρίες προηγηθούν στο σκορ.</p>
      <p>Ο μεν Παναιτωλικός είχε ως πρωταγωνιστή τον Αριγίμπι, που ήταν η κίνηση του Χάβου στο δεύτερο ημίχρονο, ο δε Παναθηναϊκός τον Μακέντα που εμφανίστηκε «μεταμορφωμένος» στο δεύτερο μισό του ματς.</p>
      <p>Όσο περνούσε η ώρα, οι γηπεδούχοι έπαιρναν περισσότερα ρίσκα και απείλησαν με κάποιες στατικές φάσεις, πλην όμως το αποτέλεσμα έμεινε αναλλοίωτο και δεν άφησε κανέναν ικανοποιημένο.</p>
      <p>
        <b>Οι συνθέσεις των δύο ομάδων:</b>
      </p>
      <p><b>Παναιτωλικός (4-4-2):</b> Κνετ, Σανιά, Λιάβας, Γιοβάνοβιτς, Λουσέρο, Ντίας, Τσιγγάρας, Ταχάρ, Ντάλσιο (46’ Αριγίμπι), Μπαϊροβιτς (82’ Ντουάρτε), Ρομάν (60’ Φυτόπουλος).</p>
      <p><b>Παναθηναϊκός (4-2-3-1): </b>Διούδης, Γιόχανσον, Σένκεφελντ, Πούγγουρας, Χατζηθεοδωρίδης, Κουρμπέλης, Δώνης (86’ Νούνες), Χατζηγιοβάνης, Μπουζούκης (65’ Περέα), Κολοβός (77’ Μολό), Μακέντα.</p>
      <p><b>Διαιτητής: </b>Πραξιτέλης Ζαχαριάδης (Μακεδονίας).</p>
      <p><b>Διαιτητής VAR: </b>Ευστάθιος Γκορτσίλας (Μακεδονίας).</p>
      <p>
        <b>sdna.gr</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/agnoithike-katafanes-penalti-ston-arigimpi-para-ti-chrisi-var/"/>
        <a href="http://sinidisi.gr/to-cheirokrotima-tis-exedras/"/>
        <a href="http://sinidisi.gr/varoychas-penalti-apovoli/"/>
        <a href="http://sinidisi.gr/ta-highlights-panaitolikos-panathinaikos/"/>
        <a href="http://sinidisi.gr/chavos-ikanopoiimenos-tin-emfanisi-to-apotelesma/"/>
        <a href="http://sinidisi.gr/mpelevonis-ston-panaitoliko-theloyme-sevasmo/"/>
      </related>
    </article>
  </body>
</html>