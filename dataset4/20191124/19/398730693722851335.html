<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/bara-en-pinne-for-united-trots-supervandning/"/>
    <meta property="og:site_name" content="DN.SE"/>
    <meta property="article:published_time" content="2019-11-24T19:42:50+00:00"/>
    <meta property="og:title" content="Bara en pinne för United trots supervändning"/>
    <meta property="og:description" content="Manchester United stod för en mäktig vändning borta mot Sheffield United. Trots det fick Ole Gunnar Solskjærs manskap nöja sig med en poäng."/>
  </head>
  <body>
    <article>
      <h1>Bara en pinne för United trots supervändning</h1>
      <address><time datetime="2019-11-24T19:42:50+00:00">24 Nov 2019, 19:42</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Manchester United stod för en mäktig vändning borta mot Sheffield United.<br/>Trots det fick Ole Gunnar Solskjærs manskap nöja sig med en poäng.<br/>Hemmalaget kvitterade på tilläggstid och fastställde slutresultatet till 3–3.</b>
      </p>
      <p>Med 72 minuter spelade gick Sheffield United mot en säker seger mot Manchester United hemma på Bramall Lane.</p>
      <p>Ställningen var 2–0 till Premier League-nykomlingen efter mål av John Fleck och Lys Moussett – men då plötsligt vaknade den gästande storklubben.</p>
      <p>Och det tack vare de egna produkterna.</p>
      <p><b>Brandon Williams, </b>19 år gammal, var den som satte fart på den dramatiska händelseutvecklingen när han dök upp i andravågen på ett anfall, smackade bollen hårt och lågt in i det bortre hörnet och noterades därmed för sitt första Premier League-mål.</p>
      <p>Sedan gick det undan.</p>
      <p>I den 77:e minuten var det lagkamraten Mason Greenwoods tur att göra sitt första mål i ligaspelet, detta när han fick en tå på bollen och petade in ett inlägg i nät fram till 2–2.</p>
      <p><b>Men Manchester United</b> nöjde sig inte med det – och bara två minuter senare var vändningen fullbordad.</p>
      <p>Målskytt? 22-årige Marcus Rashford, även han från klubbens egen ungdomsakademi.</p>
      <p>Dessvärre för United blev den tredje fullträffen på blott sju minuter inte av matchavgörande betydelse. I mötets 90:e minut hamnade bollen till sist hos Sheffields Oliver McBurnie efter en tilltrasslad situation. Skotten tryckte i väg ett avslut som målvakten David de Gea fick handskarna på – men inte bättre än att han styrde bollen upp i sitt vänstra kryss.</p>
      <p>Lagen fick nöja sig med delad pott – matchen slutade 3–3.</p>
    </article>
  </body>
</html>