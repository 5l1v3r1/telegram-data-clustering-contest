<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/otkriveni-dokumenti-o-ispiranju-mozga-zatvorenicima-u-kini/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:57:00+00:00"/>
    <meta property="og:title" content="Otkriveni dokumenti o ispiranju mozga zatvorenicima u Kini"/>
    <meta property="og:description" content="LONDON - Procureli su dokumenti koji govore o prvom sistematskom ispiranju mozga stotinama hiljada muslimana u mreži zatvorskih logora u Kini, prenosi"/>
  </head>
  <body>
    <article>
      <h1>Otkriveni dokumenti o ispiranju mozga zatvorenicima u Kini</h1>
      <address><time datetime="2019-11-24T19:57:00+00:00">24 Nov 2019, 19:57</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LONDON – Procureli su dokumenti koji govore o prvom sistematskom ispiranju mozga stotinama hiljada muslimana u mreži zatvorskih logora u Kini, prenosi „Bi-Bi-Si“.</p>
      <p>Kako se navodi, kineska vlada je konstantno tvrdila da zatvorski kampovi u krajnjem zapadnom regionu Ksinđang nude dobrovoljno obrazovanje i obuku. Ipak, zvanični dokumenti, u koje je „Bi-Bi-Si Panorama“ imala uvid, pokazuju kako su osuđenici zatvarani, indoktrinirani i kaznjavani.</p>
      <p>Kineska ambasadorka u Velikoj Britaniji odbacila je te dokumente i rekla da su to lažne vesti.</p>
      <p>Ovaj slučaj otkriven je na Međunarodnom konzorcijumu istraživačkih novinara, koji je sarađivao sa 17 medijskih partnera, uključujući „Bi-Bi-Si Panorama“ i časopis „Gardijan“ u Velikoj Britaniji, prenosi b92.net.</p>
      <p>Objavljeni su dokumenti koje je Zu Haliun, tadašnji zamenik sekretara Komunističke partije Ksinjianga i najviši bezbednosni zvaničnik regiona 2017. godine poslao onima koji upravljaju kampovima.</p>
      <p>Kako prenosi britanski portal, u uputstvima je jasno objašnjeno da bi trebalo upravljati visoko obezbeđenim zatvorima, sa strogom disciplinom, kaznama i bez mogućnosti za beg.</p>
      <p>Dokumenti sadrže sledeće naredbe:</p>
      <p>„Nikad ne dozvoliti bekstva“</p>
      <p>„Povećati disciplinu i kažnjavati prekršaje u ponašanju“</p>
      <p>„Promovišite pokajanje i priznanje“</p>
      <p>„Mandarinske studije su prioritet“</p>
      <p>„Ohrabrite studente da se zaista transformišu“</p>
      <p>„Osigurajte potpunu pokrivenost spavaonica i učionica video-nadzorom“</p>
      <p>Dokumenti otkrivaju kako se prate i kontrolišu svi aspekti života zatvorenika: Učenici tokom rada treba da imaju stalni položaj kreveta, stalan redosled u vrsti, stalno sedište u učionici i strogo je zabranjeno da se to menja.</p>
      <p>„Primenjujte norme ponašanja i zahteve za disciplinu što se tiće ustajanja, poziva, pranja, odlaska u toalet, organizacije i domaćinstva, tokom jela, učenja, spavanja, zatvaranja vrata…“</p>
      <p>Jedan dokument otkriva da je 15.000 ljudi iz judnog Ksiđianga upućeno u kampove tokom samo jedne nedelje 2017. godine.</p>
      <p>Sofi Ričardson, kineska direktorka organizacije „Hjuman rajts voč“, rekla je da bi tužioci trebalo da iskoriste objavljeni memorandum, piše „Bi-Bi-Si“.</p>
      <p>„Ovo je delotvorni dokaz, koji dokumentuje grubo kršenje ljudskih prava“, rekla je ona. „Mislim da je fer opisati da su svi pritvoreni podvrgnuti barem psihološkom mučenju, jer oni bukvalno ne znaju koliko dugo će biti tamo“.</p>
      <p>Dokumenti uključuju eksplicitne direktive o hapšenju pripadnika naroda Ujguri sa stranim državljanstvom i praćenju Ujgura koji žive u inostranstvu.</p>
      <p>Kako se navodi, kineske ambasade i konzulati uključeni u globalnu istragu.</p>
      <p>(Tanjug)</p>
    </article>
  </body>
</html>