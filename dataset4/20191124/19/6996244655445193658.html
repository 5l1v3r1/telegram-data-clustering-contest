<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709887"/>
    <meta property="og:site_name" content="ישראל היום"/>
    <meta property="article:published_time" content="2019-11-24T19:57:23+00:00"/>
    <meta property="og:title" content="סער מגיב לברקת: &quot;ליכודניקים לא קונים בכסף ומנהיגות לא קונים בזגזוגים&quot;"/>
    <meta property="og:description" content="פוליטי"/>
  </head>
  <body>
    <article>
      <h1>סער מגיב לברקת: "ליכודניקים לא קונים בכסף ומנהיגות לא קונים בזגזוגים"</h1>
      <h2>הרוחות בליכוד מתלהטות • סער התייחס לדבריו של ברקת, שטען מוקדם יותר כי הוא מבצע "ניסיון הדחה" של נתניהו • "כשנלחמתי עבור הליכוד, ברקת חגג עם שמפניות במטה 'קדימה'" • נתניהו וחיים כץ סיכמו: מרכז הליכוד יתכנס בחמישי בדצמבר</h2>
      <address><time datetime="2019-11-24T19:57:23+00:00">24 Nov 2019, 19:57</time> by <a rel="author" href="https://www.israelhayom.co.il/writer_articles?tid=328" target="_blank">יהודה שלזינגר</a></address>
      <p><b>הרוחות לוהטות במפלגת הליכוד:</b> לאחר שהותקף על ידי ניר ברקת, הגיב הערב (ראשון) ח"כ גדעון סער וכתב בחשבון הטוויטר שלו: "ברקת, תלמד: ליכודניקים לא קונים בכסף ומנהיגות לא <a href="https://www.israelhayom.co.il/article/709871">בזגזוגים ומצמוצים</a>".</p>
      <p>בתוך כך, הערב סיכמו ראש הממשלה נתניהו עם יו"ר מרכז הליכוד ח"כ חיים כץ. השניים החליטו לכנס את מרכז הליכוד ב-5.12 ולהעלות לאישור המרכז את ביטול הפריימריז של חברי הכנסת.</p>
      <figure>
        <iframe data-src="https://twitter.com/gidonsaar/status/1198656400689418243?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>הציוץ של ח"כ גדעון סער הערב // מתוך: טוויטר</b>
      </p>
      <p>כזכור, חבר הכנסת וראש העיר ירושלים לשעבר, <a href="https://www.israelhayom.co.il/article/709593">ניר ברקת</a>, תקף הערב את גדעון סער ואת חברי הליכוד אשר מדברים על פריימריז לראשות המפלגה, וטען כי מדובר בניסיון הדחה. במהלך נאום שנשא בכנס לשכת יועצי המס באילת, טען ברקת כי " "חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק ולהקים בקולותיהם ממשלת שמאל". </p>
      <figure>
        <img src="https://www.israelhayom.co.il/sites/default/files/u105841/74279__93A2044_2018-10-29.jpg"/>
        <figcaption>
          <b>ח"כ ניר ברקת // צילום ארכיון: אורן בן חקון</b>
        </figcaption>
      </figure>
      <p>ברקת המשיך והתייחס לרצונו של חברו למפלגה <a href="https://www.israelhayom.co.il/article/709533">גדעון סער</a> לקיים פריימריז לראשות הליכוד, ואמר כי "גם הקריאה לקיום פריימריז לראשות הרשימה אינה תמימה כלל וכלל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד".</p>
      <p>"בדרך זו מנסים יריבינו לסלק מהמפה הפוליטית הן את ראש הממשלה ויו"ר הליכוד והן לרסק את הליכוד כמפלגה המובילה במחנה הלאומי", הזהיר. בנוגע לפלונטר הפוליטי, קרא ברקת להקים ממשלה רחבה והתייחס לתקופתו כראש העיר ירושלים כדוגמה לשיתוף פעולה קואליציוני בין זרמים רבים בציבור. "אנחנו נמצאים בפלונטר שנוצר מחרמות ופסילות, כאלו שלא זוכרים כמותם. אנחנו לאחר שתי מערכות בחירות קשות ומורכבות, שלא מובילות לשום מקום". </p>
      <p>"על כולנו לזכור שסובלנות זה לכבד את מי שחושב אחרת ממך, לא מי שחושב כמוך. כראש העיר ירושלים הקמתי קואליציה מקיר לקיר, ימנים ושמאלנים, חרדים וחילונים, והצלחנו לחיות ביחד, אחד לצד השני. ידענו להתרכז בבנייתה של העיר ולא לשקוע במלחמות פנימיות", קרא ברקת. </p>
      <p>במפלגת הליכוד הגיבו על הדברים בטוויטר וצייצו: "רוב שרי הליכוד, המייצגים רוב עצום של מתפקדי הליכוד, הביעו תמיכה חד משמעית ברה"מ נתניהו. ביניהם השרים אמיר אוחנה, יריב לוין, יובל שטייניץ, דודי אמסלם, זאב אלקין, מירי רגב, ח״כ ניר ברקת ואחרים. התקשורת מסתירה את התמיכה האדירה של הליכוד נתניהו, בניסיון לעוות את המציאות".</p>
      <figure>
        <iframe data-src="https://twitter.com/Likud_Party/status/1198668252421001217?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>כזכור, רק הבוקר <a href="https://www.israelhayom.co.il/article/709763">פנה סער ליו"ר מרכז הליכוד</a> חיים כץ, ודרש ממנו לכנס בדחיפות את מרכז הליכוד, עוד לפני שתסתיים תקופת 21 הימים להקמת ממשלה, על מנת לקיים פריימריז לראשות המפלגה. בפנייתו הדגיש ח"כ סער כי בכוחו של מהלך זה למנוע הידרדרות המדינה לבחירות שלישיות מיותרות אותן הגדיר רה"מ נתניהו רק לפני ימים ספורים כ"טירוף מערכות". סער הוסיף, כי מאחר שניתן להקים ממשלה עוד בכנסת הנוכחית יש לפעול לסיום המשבר הפוליטי במדינה הנמשך כבר כשנה. </p>
    </article>
  </body>
</html>