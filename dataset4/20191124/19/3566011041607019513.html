<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549785.html/6000-%D9%BE%D8%B1%D9%88%DA%98%D9%87-%D9%85%D8%AD%D8%B1%D9%88%D9%85%DB%8C%D8%AA-%D8%B2%D8%AF%D8%A7%DB%8C%DB%8C-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%A7%D9%81%D8%AA%D8%AA%D8%A7%D8%AD-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T19:34:00+00:00"/>
    <meta property="og:title" content="6000 پروژه محرومیت زدایی در هفته بسیج افتتاح می‌شود"/>
    <meta property="og:description" content="مسئول سازمان بسیج سازندگی کشور گفت: در طول هفته بسیج، مراسم افتتاح ۶ هزار پروژه محرومیت زدایی زود بازده در استان همدان به نمایندگی از سایر استانهای کشور اجرا خواهد شد."/>
  </head>
  <body>
    <article>
      <h1>6000 پروژه محرومیت زدایی در هفته بسیج افتتاح می‌شود</h1>
      <h2>مسئول سازمان بسیج سازندگی کشور در گفت‌وگو با «تهران نیوز»:</h2>
      <address>
        <time datetime="2019-11-24T19:34:00+00:00">24 Nov 2019, 19:34</time>
      </address>
      <p>مسئول سازمان بسیج سازندگی کشور گفت: در طول هفته بسیج، مراسم افتتاح ۶ هزار پروژه محرومیت زدایی زود بازده در استان همدان به نمایندگی از سایر استانهای کشور اجرا خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ <b>محمد زهرایی</b> مسئول سازمان بسیج سازندگی کشور در گفت‌وگو با خبرنگار سرویس اجتماعی <b><a href="https://tehrannews.ir/">شبکه خبری تهران نیوز</a></b> با اشاره به اینکه ۱۲۵ هزار جهادگر بسیجی در مناطق سیل زده کشورمان حضور فعالی داشته اند، اظهار داشت: در سیل اخیر در کشورمان که در استان های گلستان، لرستان و خوزستان به وقوع پیوست، شاهد حضور گسترده نیروهای جهادی و بسیجی در این استانها بودیم که در ساعات اولیه وقوع بحران، به کمک مردم شتافتند.</p>
      <p>وی ادامه داد: گروهای جهادی و بسیجی در مرحله اول برای کمک به مردم سیل زده کشورمان، در جهت تمیز کردن خانه ها و کوچه ها و محله های شهر از گل و لای مشغول بودند و بعد از آن در مرحله دوم، شاهد ایفای نقش بسیجیان در ساخت و ساز و ترمیم خانه های تخریب شده در مناطق سیل زده هستیم.</p>
      <p>زهرایی با بیان اینکه ۶هزار پروژه محرومیت زدایی در هفته بسیج افتتاح می شود، افزود: در طول هفته بسیج، مراسم افتتاح ۶ هزار پروژه محرومیت زدایی زود بازده در هفتم آذرماه در استان همدان به نمایندگی از سایر استان های کشور اجرا خواهد شد که سردار سلامی فرمانده سپاه پاسداران انقلاب اسلامی و سردار غلامرضا سلیمانی رئیس سازمان بسیج مستضفعین نیز در این برنامه حضور خواهند داشت.</p>
      <p>مسئول سازمان بسیج سازندگی خاطرنشان کرد: افتتاح ۴۰ هزار طرح بزرگ خدمت رسانی در جهت محرومیت زدایی در کشور جزو اولویت های سازمان بسیج سازندگی در کشور است که تا به امروز شاهد افتتاح قریب به ۱۱ هزار طرح در سطح کشورمان بودیم.</p>
      <p>وی ابراز داشت: در طول هفته بسیج، برپایی نمایشگاه های اقتصاد مقاومتی در عرصه فروش محصولات را در سراسر کشور خواهیم داشت که به صورت نمادین در همدان با حضور سردار سلیمانی شاهد افتتاح آن خواهیم بود. در طول هفته بسیج، گروه های جهادی به مناطق محروم کشور در جهت خدمات رسانی به مردم اعزام می شوند و قرار است رزمایشی در مناطق محروم کشور برگزار شود.</p>
      <p>زهرایی افزود: بسیج در طول ۴۰ سال گذشته فعالیت های گسترده ای در جهت محرومیت زدایی و کمک به مناطق محروم کشورمان انجام داده است و در طول سال شاهد اعزام گروه های جهادی به مناطق محروم کشورمان هستیم و علاوه بر آن در زمان وقوع بحران هایی همچون سیل و زلزله، این گروه های جهادی در اسرع وقت در این مناطق حاضر می شوند تا به مردم آسیب دیده کمک رسانی نمایند.</p>
      <p>انتهای پیام/*</p>
      <p> </p>
    </article>
  </body>
</html>