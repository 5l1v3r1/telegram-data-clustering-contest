<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23511459-alegeri-prezidentiale-2019-mai-182-sesizari-posibile-probleme-privind-procesul-electoral-peste-50-nu-confirma.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T19:53:00+00:00"/>
    <meta property="og:title" content="Alegeri prezidențiale 2019. MAI: 182 de sesizări de posibile probleme privind procesul electoral. În Olt s-a prezentat la vot o persoană care figura ca fiind decedată"/>
    <meta property="og:description" content="Un număr de 182 de sesizări privind posibile probleme în legătură cu procesul electoral în cel de-al doilea tur al prezidenţialelor au fost înregistrate, până în prezent,"/>
  </head>
  <body>
    <article>
      <h1>Alegeri prezidențiale 2019. MAI: 182 de sesizări de posibile probleme privind procesul electoral. În Olt s-a prezentat la vot o persoană care figura ca fiind decedată</h1>
      <address><time datetime="2019-11-24T19:53:00+00:00">24 Nov 2019, 19:53</time> by <a rel="author">N.O.</a></address>
      <p><b>Un număr de 182 de sesizări privind posibile probleme în legătură cu procesul electoral în cel de-al doilea tur al prezidenţialelor au fost înregistrate, până în prezent, însă din verificări a rezultat că peste 50% dintre acestea nu se confirmă, a anunţat, duminică, purtătorul de cuvânt al MAI, Monica Dajbog, relatează Agerpres. </b><b>Una dintre sesizări vizează o persoană din Olt, care a venit la vot, dar figura decedată.<br/></b><br/>Cele mai multe sesizări au fost înregistrate în Bucureşti şi în judeţele Dâmboviţa, Dolj, Giurgiu şi Olt.<br/><br/>''Efectivele MAI au aplicat 17 amenzi în valoare de 16.200 de lei, precum şi 16 avertismente scrise. De asemenea, sunt în cercetare 25 de posibile infracţiuni, printre care coruperea alegătorilor, violarea confidenţialităţii votului, frauda la vot, vot multiplu, acces ilegal la un sistem informatic", a declarat Dajbog.<br/><br/>Ea a precizat că în Brăila a fost întocmit un dosar pentru abuz în serviciu pe numele unui bărbat în vârstă de 68 de ani, angajat al primăriei, care s-a deplasat cu microbuzul instituţiei, având afişate două postere electorale. El a fost amendat, de asemenea, cu suma de 1.500 de lei pentru continuarea propagandei electorale.<br/><br/>"În judeţul Bacău, un bărbat a fost amendat cu 1.500 de lei pentru că sfătuia alegătorii să voteze un anumit candidat. În judeţul Prahova s-a întocmit dosar penal pentru vot multiplu pe numele unui membru al Biroului Electoral al unei secţii de votare. Acesta a votat pe listele suplimentare la secţia de votare unde îşi desfăşura activitatea, iar, ulterior, s-a prezentat şi la secţia unde era arondat de drept", a mai spus purtătorul de cuvânt al MAI.<br/><br/>Potrivit lui Dajbog, în judeţul Olt se fac cercetări, după ce la o secţie de votare s-a prezentat o persoană care în evidenţele de stare civilă figura ca fiind decedată.<br/><br/><b>Citește și:</b><br/><br/><a href="https://www.hotnews.ro/stiri-esential-23511089-alegeri-prezidentiale-2019-mai-fost-inregistrate-96-sesizari-posibile-infractiuni-electorale-dintre-care-32-nu-confirma-amenzi-4-500-lei.htm">Alegeri prezidențiale 2019. MAI: Au fost înregistrate 96 de sesizări de posibile infracțiuni electorale, dintre care 32 nu se confirmă / Amenzi de 4.500 lei</a></p>
    </article>
  </body>
</html>