<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/prokuratura-sprawdzi-delegacje-samorzadowcow,135497.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-24T19:04:00+00:00"/>
    <meta property="og:title" content="Prokuratura sprawdzi delegacje samorządowców"/>
    <meta property="og:description" content="Prokuratura Rejonowa w Nysie zajmie się sprawą rozliczeń pobytu w Armenii byłego starosty i wicestarosty powiatu. Zdaniem obecnego zarządu, mogli oni wyłudzić nienależne diety."/>
  </head>
  <body>
    <article>
      <h1>Prokuratura sprawdzi delegacje samorządowców</h1>
      <address><time datetime="2019-11-24T19:04:00+00:00">24 Nov 2019, 19:04</time> by <a rel="author">PAP/AKC  </a></address>
      <h4>Prokuratura Rejonowa w Nysie zajmie się sprawą rozliczeń pobytu w Armenii byłego starosty i wicestarosty powiatu. Zdaniem obecnego zarządu, mogli oni wyłudzić nienależne diety.</h4>
      <hr/>
      <p>Sprawa dotyczy rozliczeń wyjazdu w 2018 r, do Armenii delegacji starostwa nyskiego. W kilkudniowym wyjeździe uczestniczył m.in. starosta Czesław Biłobran, który jest jednocześnie członkiem władz wojewódzkich PSL i wicestarosta Piotr Woźniak - lider wojewódzkich struktur SLD. Jak wynika z dokumentów, po powrocie i rozliczeniu pobytu, otrzymali po około 750 zł diety, choć w wypowiedzi dla lokalnej telewizji przyznali, że byli goszczeni przez gospodarzy.</p>
      <p>Jesienią ubiegłego roku doszło do zmiany władzy w powiecie, którym zaczęła rządzić koalicja prawicy. Nowy starosta z PiS skierował sprawę swoich podejrzeń o wyłudzenie nienależnych świadczeń przez poprzedników do prokuratury, która odmówiła wszczęcia dochodzenia ze względu na brak znamion czynu zabronionego. Od tej decyzji zarząd powiatu odwołał się do sądu.</p>
      <p>
        <a href="https://www.portalsamorzadowy.pl/polityka-i-spoleczenstwo/przewodniczaca-rady-miasta-ruda-slaska-z-zarzutem-za-jazde-po-pijanemu,135481.html">Czytaj też: Przewodnicząca Rady Miasta Ruda Śląska z zarzutem za jazdę po pijanemu</a>
      </p>
      <p>- Przed tutejszym Sądem odbyło się posiedzenie, podczas którego rozpoznano zażalenie Starosty Nyskiego Andrzeja Kruczkiewicza na postanowienie Komendy Powiatowej Policji w Nysie z dnia 23 sierpnia 2019 r. o odmowie wszczęcia dochodzenia w sprawie o czyn z art. 286 § 1 k.k., zatwierdzone przez Prokuratora Prokuratury Rejonowej w Nysie w dniu 2 września 2019 r. (...) Na skutek rozpoznania zażalenia i uznania jego zasadności, Sąd uchylił zaskarżone postanowienie o odmowie wszczęcia dochodzenia i przekazał sprawę do dalszego prowadzenia Prokuraturze Rejonowej w Nysie, jednocześnie wydając zalecenia co do okoliczności, które winny zostać wyjaśnione oraz wskazując mające temu służyć czynności procesowe - poinformował wiceprezes SR w Nysie, sędzia Mariusz Ulman.</p>
      <p>
        <a href="https://www.portalsamorzadowy.pl/prawo-i-finanse/spor-o-studium-zagospodarowania-bialegostoku-przeniosl-sie-do-sadu,135367.html">Czytaj też: Spór o studium zagospodarowania Białegostoku przeniósł się do sądu</a>
      </p>
      <p>Były wicestarosta Piotr Woźniak uważa, że oskarżenia ze strony nowego zarządu powiatu są jedynie elementem gry politycznej i nie mają podstaw merytorycznych. W wypowiedzi dla Radia Nysa podkreślał, że delegacje zostały wypłacone zgodnie z prawem, a podczas pobytu w Armenii członkowie delegacji niejednokrotnie musieli opłacać posiłki z własnej kieszeni.</p>
      <p>Za zarzucany byłym członkom powiatu nyskiego czyn grozi kara od sześciu miesięcy do ośmiu lat pozbawienia wolności.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>