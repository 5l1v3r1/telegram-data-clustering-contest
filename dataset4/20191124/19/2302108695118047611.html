<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/firea-si-teodorovici-interviu-umar-la-umar-la-antena3-daca-am-putea-sa-intelegem-de-ce-am-fost-descrisi-asa-de-influencerii-de-pe-retelele-de-socializare-aici-e-cheia-iohannis-nu-e-in-stare-sa-poa.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T19:54:33+00:00"/>
    <meta property="og:title" content="Firea și Teodorovici, interviu umăr la umăr la Antena3: Dacă am putea să înțelegem de ce am fost descriși așa de influencerii de pe rețelele de socializare, aici e cheia/ Iohannis nu e în stare să poarte un război"/>
    <meta property="og:description" content="Gabriela Firea și Eugen Teodorovici au dat un interviu în tandem, la Antena 3, imediat după eșecul răsunător înregistrat de candidatul PSD Viorica"/>
  </head>
  <body>
    <article>
      <h1> Firea și Teodorovici, interviu umăr la umăr la Antena3: Dacă am putea să înțelegem de ce am fost descriși așa de influencerii de pe rețelele de socializare, aici e cheia/ Iohannis nu e în stare să poarte un război </h1>
      <address><time datetime="2019-11-24T19:54:33+00:00">24 Nov 2019, 19:54</time> by <a rel="author">Andreea Pavel</a></address>
      <p>Gabriela Firea și Eugen Teodorovici au dat un interviu în tandem, la Antena 3, imediat după eșecul răsunător înregistrat de candidatul PSD Viorica Dăncilă. Primarul Capitalei a vorbit despre ”tradiția negativă” a social-democraților de a-și devora liderul politic după înfrângere și despre influencerii de pe rețelele de socializare care au transmis ”un mesaj negativ mai puternic decât deciziile bune ale Guvernului”.</p>
      <p>Întrebată fiind dacă încep luptele interne în PSD, Gabriela Firea l-a chemat lângă ea pe Eugen Teodorovici, care se afla în spatele camerei de luat vederi, spunând că ”a fost prinsă la mijloc” și că trebuie să vorbească și Teodorovici despre ce va urma în PSD.</p>
      <p>Fostul ministru al Finanțelor a negat că în PSD va începe un război intern, dar cu mai puțină fermitate decât Gabriela Firea. Teodorovici a fost rezervat în declarații și printre puținele vorbe rostite au fost ”Klaus Iohannis nu poate să poarte un război”, ”Suntem mai puternici decât arată cifrele” și ”PSD nu se teme de anticipate”.</p>
      <p>PSD se pregătește să o schimbe pe Viorica Dăncilă de la șefia partidului după pierderea alegerilor în fața lui Klaus Iohannis. Un congres extraordinar al partidului ar putea avea loc până la sfârșitul acestui an, foarte posibil chiar înainte de sărbători, <a href="https://www.g4media.ro/surse-cine-se-pregateste-sa-i-ia-locul-vioricai-dancila-dupa-ce-liderul-psd-a-pierdut-alegerile-prezidentiale-un-congres-extraordinar-ar-putea-avea-loc-chiar-inainte-de-sarbatorile-de-craciun.html">au declarat pentru G4Media.ro surse din partid.</a> Citete mai multe <a href="https://www.g4media.ro/surse-cine-se-pregateste-sa-i-ia-locul-vioricai-dancila-dupa-ce-liderul-psd-a-pierdut-alegerile-prezidentiale-un-congres-extraordinar-ar-putea-avea-loc-chiar-inainte-de-sarbatorile-de-craciun.html">aici. </a></p>
      <p>
        <b>Dialogul în tandem Firea-Teodorovici: </b>
      </p>
      <p>Firea: A fost greu în municipii, am fost denigrați. Știți cum se zice ”Good news, no news”. Așa am făcut și noi, am vrut să transmitem doar știrile pozitive, cum ar fi Guvernarea foarte bună a partidului. Iar rezultatele nu sunt finale acum, noi așteptăm numărătoarea paralelă (…) Dacă a fost o tradiție negativă (ca PSD să își schimbe liderii după înfrângere, n.red.) poate trebuie schimbat ceva. Dacă analizăm ultimii ani, <b>noi, cei mai tineri, am regretat anumite momente politice </b>care nu ne-au adus cinste. <b>Când un anumit lider politic obținea un scor pe care îl consideram slab, am început să ne luptăm între noi și am dat foarte mare satisfacție adversarilor noștri.</b> Felicităm câștigătorul dar după rezultatele oficiale. Deși au un scor mare, în continuare se merge pe ideea de o Românie fără PSD deși oamenii și-au sacrificat viața la Revoluție ca să avem pluripartidism. Nu cred că trebuie să mergem în continuare cu mesajul de izolat PSD. <b>Nu mai este vremea partidului unic. </b></p>
      <p>Q:<i> Urmează o nouă Revoluție în PSD? </i></p>
      <p>Firea: Din punctul meu de vedere nu. Deși uneori sunt apărată ca o persoană conflictuală, eu nu atac prima dată, doar mă apăr. Trebuie să fim maturi, să vedem exact unde s-a greșit, de ce s-a greșit.</p>
      <p>
        <i>(Firea îl cheamă pe Teodorovici să vorbească despre ce va urma în PSD)</i>
      </p>
      <p>Teodorovici: De obicei în anii trecuți nu prea mai erau mulți oameni pe la partid. Noi suntem iată totuși o echipă. Nu prea ai cu cine să te războiești. Klaus Iohannis nu e capabil să ducă un război.</p>
      <p>Q: <i>Vă așteptați la alegeri anticipate? </i></p>
      <p><b>Teodorovici:</b> PSD nu se teme să meargă la anticipate. Suntem mai puternici decât o arată cifrele și se va dovedi acest lucru.</p>
      <p><b>Firea:</b> Trebuie să vedem de ce o guvernare foarte bună și multe decizii foarte bune pentru cetățenii din România nu au fost apreciate și de ce am fost descriși astfel de influencerii de pe rețelele de socializare. Dacă am reuși să găsim un răspuns la asta, aici este clue-ul (indiciul, cheia, n.red.)</p>
      <p><b>Teodorovici:</b> Sigur că am făcut lucruri bune și ne spun și oamenii pe stradă.</p>
      <p><b>Firea:</b> Aceste decizii sunt apreciate, dar a fost mai puternic mesajul negativ.</p>
      <p><b>Teodorovici:</b> E normal să facem o analiză, să vedem ce s-a întâmplat (…) Orice derapaj trebuie sancționat dacă legea e încălcată. Și mă refer la toate acțiunile care încalcă legea și care sunt derapaje ale președintelui statului sau orice persoană.</p>
      <p><b>Firea:</b> Din ce am discutat nu se va pune problema ca un număr mare de colegi să plece. Dimpotrivă, atunci când pierzi trebuie să vezi ce s-a întâmplat și să fii mai unit.</p>
    </article>
  </body>
</html>