<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301905/%D8%B1%D8%A7%D9%87-%D8%B3%D8%AE%D8%AA-%D8%B3%D8%A7%D8%B2%D9%85%D8%A7%D9%86-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%85%D9%86%D8%A7%D8%B7%D9%82-%DA%86%D9%87%D8%A7%D8%B1%DA%AF%D8%A7%D9%86%D9%87-%D9%85%D8%AD%DB%8C%D8%B7-%D8%B2%DB%8C%D8%B3%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T19:34:08+00:00"/>
    <meta property="og:title" content="راه سخت سازمان محیط زیست برای افزایش مناطق چهارگانه محیط زیستی"/>
    <meta property="og:description" content="معاون محیط زیست دریایی سازمان حفاظت محیط زیست با اشاره به اینکه این سازمان موظف است مناطق چهارگانه محیط زیستی را در کشور افزایش دهد، گفت: سازمان محیط زیست راه سختی برای این کار دارد و باید مجوز سه دستگاه را دریافت کند."/>
  </head>
  <body>
    <article>
      <h1>راه سخت سازمان محیط زیست برای افزایش مناطق چهارگانه محیط زیستی</h1>
      <address><time datetime="2019-11-24T19:34:08+00:00">24 Nov 2019, 19:34</time> by <a rel="author">مهشاد کریمی</a></address>
      <p>معاون محیط زیست دریایی سازمان حفاظت محیط زیست با اشاره به اینکه این سازمان موظف است مناطق چهارگانه محیط زیستی را در کشور افزایش دهد، گفت: سازمان محیط زیست راه سختی برای این کار دارد و باید مجوز سه دستگاه را دریافت کند.</p>
      <p>به گزارش ایسنا، احمد لاهیجان‌زاده در نشست هم‌اندیشی مفهوم کربن آبی و نقش آن در کاهش اثرات تغییر اقلیم و حفظ تنوع زیستی در مناطق ساحلی و دریایی، با اشاره به اینکه در سال ۱۳۷۵ کنوانسیون تنوع زیستی به تصویب مجلس شورای اسلامی رسید، اظهار کرد: ما برای حفظ تنوع زیستی باید در مرحله اول اکوسیستم را حفظ کنیم.</p>
      <p>معاون محیط زیست دریایی سازمان حفاظت محیط زیست ادامه داد: طی سال‌های گذشته بر اساس قوانین بالادستی سازمان محیط زیست موظف شده بود مناطق چهارگانه تحت مدیریت خود را به میزان 10 درصد از کل مساحت کشور ارتقا دهد. طی سال‌های بعد این رقم به ۱۷ درصد افزایش پیدا کرد.</p>
      <p>به گفته لاهیجان‌زاده، هرچه منطقه طبیعی که پیش و پس از انقلاب اسلامی به عنوان منطقه حفاظت شده اعلام شده جزو معدود مناطق بکر و دست‌نخورده در کشور است و متاسفانه به اکثر مناطق کشور دست‌درازی شده است.</p>
      <p>وی با اشاره به راه سختی که سازمان حفاظت محیط زیست برای ارتقای مناطق طبیعی به مناطق حفاظت شده چهارگانه باید طی کند، تصریح کرد: سازمان حفاظت محیط زیست برای این کار باید مجوز وزارت صنعت، معدن و تجارت، استاندار استان و سازمان جنگل‌ها را بگیرد.</p>
      <p>معاون محیط زیست دریایی سازمان حفاظت محیط زیست ادامه داد: متاسفانه با موانع پیش‌رو از سازمان حفاظت محیط زیست توقع دارند که مناطق حفاظت شده چهارگانه را افزایش دهد. در سایر کشورها مجموعه محیط زیست آنقدر اختیار دارد که خودش بتواند مناطق طبیعی را به مناطق چهارگانه ارتقا دهد.</p>
      <p>انتهای پیام</p>
    </article>
  </body>
</html>