<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549787.html/%D8%B9%D8%AF%D9%85-%D9%86%D8%B8%D8%A7%D8%B1%D8%AA-%DA%A9%D8%A7%D9%81%DB%8C-%D8%A7%D8%B2-%D8%B3%D9%88%DB%8C-%D9%85%D8%AC%D9%84%D8%B3-%D9%85%D9%86%D8%AC%D8%B1-%D8%A8%D9%87-%D8%A8%D8%B1%D9%88%D8%B2-%D9%85%D8%B4%DA%A9%D9%84%D8%A7%D8%AA-%D8%AF%D8%B1-%DA%A9%D8%B4%D9%88%D8%B1-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T19:26:00+00:00"/>
    <meta property="og:title" content="عدم نظارت کافی از سوی مجلس منجر به بروز مشکلات در کشور شده است"/>
    <meta property="og:description" content="عضو شورای مرکزی جمعیت پیشرفت و عدالت ایران اسلامی گفت: عدم نظارت کافی از سوی نمایندگان مجلس منجر به ایجاد مشکلات عدیده‌ای در مسائل کشور شده است. از سویی جدال‌های سیاسی و عدم رأی به موضوع شفافیت اموال مسئولان مانع از انجام امور نمایندگی هست."/>
  </head>
  <body>
    <article>
      <h1>عدم نظارت کافی از سوی مجلس منجر به بروز مشکلات در کشور شده است</h1>
      <h2>سوده نجفی در گفت‌وگو با «دانا» مطرح کرد؛</h2>
      <address>
        <time datetime="2019-11-24T19:26:00+00:00">24 Nov 2019, 19:26</time>
      </address>
      <p>عضو شورای مرکزی جمعیت پیشرفت و عدالت ایران اسلامی گفت: عدم نظارت کافی از سوی نمایندگان مجلس منجر به ایجاد مشکلات عدیده‌ای در مسائل کشور شده است. از سویی جدال‌های سیاسی و عدم رأی به موضوع شفافیت اموال مسئولان مانع از انجام امور نمایندگی هست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سوده نجفی، عضو شورای مرکزی جمعیت پیشرفت و عدالت ایران اسلامی درباره هدف و برنامه این حزب در انتخابات مجلس در گفت‌وگو با دانا اظهار داشت: «این حزب در سال جاری در راستای منویات مقام معظم رهبری با نگاه جوانگرایی طرحی را با نام مجلس نو در دستور کار خود قرار داد. جمعیت پیشرفت و عدالت با برخی برنامه‌ها ازجمله دعوت از نخبگان انقلاب به‌ویژه جوانان در جهت تغییر رویکردهای کنونی مجلس قصد دارد تا در شکل‌گیری مجلسی کارآمد نقش مؤثری را ایفا کند.»</p>
      <p>دبیر کمیته بانوان حزب پیشرفت و عدالت ایران اسلامی بابیان این‌که این حزب تمام تلاش خود را جهت وفاق و تقویت جریان انقلابی می‌کند، گفت: «همان‌طور که درگذشته بارها اشاره شده است، نواصولگرایی جریان سوم نیست. جمعیت، نه تنها در تهران بلکه تمام استان‌ها و شهرستان‌ها نیز ده‌ها دفتر با سازوکار سیاسی تشکیل داده است.»</p>
      <p>وی با تأکید به فرمایشات مقام معظم رهبری در بیانیه گام دوم انقلاب، تصریح کرد: «با توجه به حضور جوانان در ترکیب این شورای مرکزی جمعیت پیشرفت و عدالت و بالطبع سیاست‌گذاری که توسط جوانان صورت می‌پذیرد ناظر بر این ادعا است. از سویی نیز با فراخوان مجلس نو و دعوت از نخبگان جوان که توانمندی و شایستگی این امر را دارند و حمایت از آن‌ها با توجه به معیارهایی که جمعیت در نظر دارد، جوانان را در معرض انتخاب مردم قرار می‌دهیم. ما قصد داریم تا جوانانی که باوجود شایستگی‌های فراوان سال‌ها پشت درهای بسته مدیریت مانده‌اند را در امور سیاسی کشور مشارکت دهیم.»</p>
      <p>نجفی تصریح کرد: «با توجه به عملکرد اصلاح‌طلبان طی 4 سال گذشته در مجلس و عدم موفقیت نمایندگان در احقاق مطالبات مردم؛ به نظر می‌رسد جریان اصولگرایی از انسجام بیشتری در فضای انتخاباتی کشور برخوردار است. طی ماه‌های گذشته جریان‌های سیاسی اصولگرا با برگزاری جلسات متعدد سازوکاری را تحت عنوان شورای ائتلاف وحدت تشکیل داده‌اند تا از تمام ظرفیت‌ها بهره کافی ببرند. یک نکته مثبت در شورای ائتلافی کنونی استفاده از ظرفیت جوانان و بانوان در این شورا است.»</p>
      <p>وی در پایان تأکید کرد: «عدم نظارت کافی از سوی نمایندگان مجلس منجر به ایجاد مشکلات عدیده‌ای در مسائل کشور شده است. از سویی جدال‌های سیاسی و عدم رأی به موضوع شفافیت اموال مسئولان مانع از انجام امور نمایندگی هست و این موارد باعث بی‌اعتمادی مردم به نمایندگان در بهارستان شده است؛ همچنین لازم به ذکر است با افزایش سه برابری قیمت بنزین با توجه به مشکلات اقتصادی مردم، شاهد عدم‌کفایت مجلس هستیم.»</p>
      <p>انتهای پیام/</p>
    </article>
  </body>
</html>