<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58775/na-marginesie-kojima-przyrzeka-strachy-z-deska-wskoczymy-na-dachy.html"/>
    <meta property="og:site_name" content="CD-Action"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="[Na marginesie] Kojima przyrzeka strachy, z deską wskoczymy na dachy"/>
    <meta property="og:description" content="Battlefield w Star Citizenie (oraz cudowny zwiastun nowego statku), książka kucharska z Destiny, Jedi: Fallen Order w naprawdę niskich detalach, Rachel z Ninja Gaiden w Dead or Alive, plotki o remake'u Tony Hawk Pro Skater oraz Hideo Kojima zabierający się za tworzenie najstraszniejszego horroru w historii."/>
  </head>
  <body>
    <article>
      <h1>[Na marginesie] Kojima przyrzeka strachy, z deską wskoczymy na dachy</h1>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Battlefield w Star Citizenie (oraz cudowny zwiastun nowego statku), książka kucharska z Destiny, Jedi: Fallen Order w naprawdę niskich detalach, Rachel z Ninja Gaiden w Dead or Alive, plotki o remake'u Tony Hawk Pro Skater oraz Hideo Kojima zabierający się za tworzenie najstraszniejszego horroru w historii.</p>
      <p>W świecie Star Citizena dzieje się ostatnio niemało. Chris Roberts zapowiedział nowy tryb do FPS-owego modułu (Star Marine) swojej gry. Theatres of War, bo tak się ów zwie, pozwoli toczyć nam bitwy 20 na 20 z pojazdami, dynamicznymi zadaniami etc. Do tego pojawi się całkiem sporo innych rzeczy – chętni mogą obejrzeć dwa wideo (ok. 1,5h realnego oglądania) z CitizenCon 2949.</p>
      <figure>
        <iframe src="https://www.youtube.com/embed/n9fKOwXIMx4" width="615" height="346" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/fCDOM2UULhE" width="615" height="346" data-service="Youtube" scrolling="no"/>
      </figure>
      <p>Pokazano też naprawdę zachęcającą fałszywą reklamę nowego statku. W takich momentach aż ma się ochotę uwierzyć Robertsowi.</p>
      <figure>
        <iframe src="https://www.youtube.com/embed/Vm4t1jUBT1U" width="615" height="346" data-service="Youtube" scrolling="no"/>
      </figure>
      <hr/>
      <p>Zagrajmy w skojarzenia: z czym wam się kojarzy Destiny? Halo, święcąca kula, grind... Czyli, jak rozumiem, nie jestem jedyną osobą, która nie wpadła na to, że prawidłowa odpowiedź powinna brzmieć „gotowanie”. Bungie postanowiło bowiem wydać książkę kucharską poświęconą szeroko znanym kulinariom ze swojego loot shootera... No dobra, brzmi to dość sympatycznie, więc nie ma co się wyzłośliwiać. Destiny: The Official Cookbook znajdziecie TUTAJ.</p>
      <figure>
        <img src="https://s.cdaction.pl/obrazki//destiny-the-official-cookbook_c0rkl.jpg"/>
      </figure>
      <hr/>
      <p>Wasz komputer jest za słaby, żeby udźwignąć Star Wars Jedi: Fallen Order? Nic straconego, poniższe wideo pokaże wam, co zrobić, żeby komfortowo (okej, to mocne słowo) grać nawet na sprzęcie pamiętającym Jedi Academy.</p>
      <figure>
        <iframe src="https://www.youtube.com/embed/JXKZAKt3JW4" width="615" height="346" data-service="Youtube" scrolling="no"/>
      </figure>
      <hr/>
      <p>Nie za często wspominamy o Dead or Alive 6 (żeby nie być oskarżanymi o sianie zgorszenia), ale tym razem jest ku temu całkiem dobra okazja: do gry trafi bowiem Rachel z Ninja Gaiden. Nie jest to zresztą dla bohaterki pierwszyzna, ponieważ mogliśmy pokierować nią w walce również w poprzedniej części. Niezaprzeczalnie wpasowuje się w klimat serii.</p>
      <figure>
        <iframe src="https://www.youtube.com/embed/meMfFtCkcQ8" width="615" height="346" data-service="Youtube" scrolling="no"/>
      </figure>
      <hr/>
      <p>Godny zaufania Sabi (źródło kilku potwierdzonych przecieków) donosi, że Activision odtworzyło niedawno dwie pierwsze części Tony Hawk Pro Skater – nie wiadomo jednak, w jakim celu. Czy możemy spodziewać się kolejnego remake'u/remastera (parę lat temu dostaliśmy w końcu umiarkowanie udaną edycję HD)? Trudno przewidzieć, ponieważ umowa między wydawcą a znanym skateboardzistą zakończyła się już jakiś czas temu. Tak czy owak: przyglądamy się uważnie, bo wszyscy chcielibyśmy zobaczyć godny powrót serii.</p>
      <p>
        <a href="https://twitter.com/New_WabiSabi/status/1198399011805261824">https://twitter.com/New_WabiSabi/status/1198399011805261824</a>
      </p>
      <hr/>
      <p>Hideo Kojima zabiera za tworzenie horroru. No, jest na bardzo wczesnym etapie – zamierza oglądać straszne filmy, aby obudzić swoją „horrorową duszę”. Może być trudno, bo jak na razie tak go przeraziło opakowanie tajskiego „The Eye”, że wypożyczył samą płytę.</p>
      <p>Czekajcie, co?</p>
      <p>
        <a href="https://twitter.com/HIDEO_KOJIMA_EN/status/1197880438603145216">https://twitter.com/HIDEO_KOJIMA_EN/status/1197880438603145216</a>
      </p>
      <p>
        <i>Obrazek tytułowy jest, jaki jest, ponieważ rzadko mam okazję wrzucić Kojimę w koszulce Joy Division.</i>
      </p>
    </article>
  </body>
</html>