<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%b7%d0%b0%d0%ba%d0%be%d0%bd%d1%8a%d1%82-%d0%b7%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d0%bf%d0%be-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%bf%d1%80%d0%b5%d1%80%d0%b0/"/>
    <meta property="og:site_name" content="Труд"/>
    <meta property="article:published_time" content="2019-11-24T19:03:18+00:00"/>
    <meta property="og:title" content="Законът за движение по пътищата прераства в кодекс"/>
    <meta property="og:description" content="Включват в него и подзаконовите норми Предложението е на юристи и се подкрепя от Института за пътна безопасност Законът за движение по пътищата да не се разделя на три нови закона, а да стане кодекс. Тази идея се възприема след..."/>
  </head>
  <body>
    <article>
      <h1>Законът за движение по пътищата прераства в кодекс</h1>
      <address><time datetime="2019-11-24T19:03:18+00:00">24 Nov 2019, 19:03</time> by <a rel="author">Труд</a></address>
      <p>
        <b>Включват в него и подзаконовите норми</b>
      </p>
      <p>
        <b>Предложението е на юристи и се подкрепя от Института за пътна безопасност</b>
      </p>
      <p>Законът за движение по пътищата да не се разделя на три нови закона, а да стане кодекс. Тази идея се възприема след провала на работната група от МВР и Министерството на транспорта, чийто три проекта получиха множество критики при публикуването им за обществено обсъждане, съобщи за “Труд” Богдан Милчев, шеф на Института за пътна безопасност.</p>
      <p>“Предложението е на юристи и бе направено за първи път на наш форум в Софийския университет преди повече от година и половина. Ако то се приеме, трите проекта остават в миналото”, поясни Милчев.</p>
      <p>Както писа “Труд”, анонимна работна група от “експерти” на КАТ и ДАИ работи от 2017 г. насам и включи сгрешени, объркани и откровено лобистки текстове в трите бъдещи закона. Последният от тях – за пътните превозни средства, който излезе през лятото, бе оттеглен от транспортното министерството в края на обсъждането му.</p>
      <p>Засега няма идея за конкретно име – дали новите норми ще се наричат Пътен или Шофьорски кодекс, Кодекс за безопасност на движението по пътищата или по друг начин. В него трябва да намерят място както правилата за движение по пътищата, за водачите и за превозните средства, така и изискванията към пътното строителство, което сега е уредено в Закона за пътищата. Вероятно ще включи и по-голяма част от действащите в момента подзаконови нормативни актове, които засягат шофьорите. Не е ясно кой ще участва в изработването му и дали няма да се стигне до същите кусури като в трите проекта.</p>
      <p>“Тежката дума за такъв кодекс е на политиците. Не само те, всеки човек иска да намалеят катастрофите и жертвите по пътищата, което няма как да се случи, ако разделим един закон на три или го превърнем в кодекс. Въпросът е дали е налице воля да се работи за устойчивост и предвидимост на нормативната база, а не да се приемат закони, които после да се променят, допълват и дописват по няколко пъти годишно”, смята Милчев.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>