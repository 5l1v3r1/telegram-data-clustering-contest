<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/business/news/594509/%E0%A6%AB%E0%A7%87%E0%A6%B0-%E0%A6%AC%E0%A7%87%E0%A7%9C%E0%A7%87%E0%A6%9B%E0%A7%87-%E0%A6%A6%E0%A7%87%E0%A6%B6%E0%A6%BF-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C%E0%A7%87%E0%A6%B0-%E0%A6%A6%E0%A6%BE%E0%A6%AE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T19:53:00+00:00"/>
    <meta property="og:title" content="ফের বেড়েছে দেশি পেঁয়াজের দাম"/>
    <meta property="og:description" content="কিছুটা কমে ফের বেড়েছে দেশি পেঁয়াজের দাম। আমদানি করা মিয়ানমার ও মিসরের পেঁয়াজে বাজার সয়লাব। তবে সিজন শেষ হয়ে যাওয়ায় স্বাভাবিকভাবেই বাজার বা ঘরে নেই পুরোনো দেশি পেঁয়াজ। এই সুযোগে আবারও বেড়েছে দেশি পেঁয়াজের দাম। বাজারে পাতাসহ নতুন পেঁয়াজও উঠেছে, তবে তা খুবই কম। রবিবার (২৪ নভেম্বর)..."/>
  </head>
  <body>
    <article>
      <h1>ফের বেড়েছে দেশি পেঁয়াজের দাম</h1>
      <address><time datetime="2019-11-24T19:53:00+00:00">24 Nov 2019, 19:53</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/25/64cf17685c50bde83ae93a1df68dc276-5ddadf4d39a2d.jpg"/>
      </figure>
      <p>কিছুটা কমে ফের বেড়েছে দেশি পেঁয়াজের দাম। আমদানি করা মিয়ানমার ও মিসরের পেঁয়াজে বাজার সয়লাব। তবে সিজন শেষ হয়ে যাওয়ায় স্বাভাবিকভাবেই বাজার বা ঘরে নেই পুরোনো দেশি পেঁয়াজ। এই সুযোগে আবারও বেড়েছে দেশি পেঁয়াজের দাম। বাজারে পাতাসহ নতুন পেঁয়াজও উঠেছে, তবে তা খুবই কম।</p>
      <p>রবিবার (২৪ নভেম্বর) রাজধানীর বিভিন্ন বাজারে দেশি পেঁয়াজ আবারও ২৩০ থেকে ২৫০ টাকা কেজি দরে বিক্রি হতে দেখা গেছে।</p>
      <p>তবে গতকালও (শনিবার) এই পেঁয়াজ ২৩০ টাকা কেজি দরে বিক্রি হয়েছে। তবে কোথাও কোথাও ২০০ বা ২১০ টাকা দরে পুরোনো দেশি পেঁয়াজ পাওয়া যাচ্ছে। আর সপ্তাহখানেক আগেও এই পেঁয়াজ বিক্রি হয়েছে ১৮০ থেকে ১৯০ টাকা কেজি দরে।</p>
      <p>দাম বাড়ার কারণ জানতে চাইলে পেঁয়াজ বিক্রেতারা বলেন, সিজন শেষ, নতুন পেঁয়াজ উঠতে শুরু করেছে। এই সময়ে এমনিতেই দেশি পেঁয়াজ শেষ হয়ে যায়। আমদানি করা মিসর বা মিয়ানমারের পেঁয়াজে দেশি পেঁয়াজের মতো স্বাদ পাওয়া যায় না। তাই দেশি পেঁয়াজের চাহিদা বেশি, অথচ সরবরাহ কম। তাই দাম বেড়েছে।</p>
      <p>রাজধানীর কাওরান বাজার, শান্তিনগর বাজার ও কোনাপাড়া বাজারে খোঁজ নিয়ে জানা গেছে, দেশি পেঁয়াজ ২৪০ থেকে ২৫০ টাকা কেজিতে বিক্রি হচ্ছে। মিসরের পেঁয়াজ বিক্রি হচ্ছে ১৬০ টাকায়।</p>
      <p> </p>
      <footer>/এসআই/টিটি/</footer>
    </article>
  </body>
</html>