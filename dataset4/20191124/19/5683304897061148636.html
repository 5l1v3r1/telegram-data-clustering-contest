<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/lack-of-english-teachers-at-kerala-schools-learn-english-in-malayalam.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T19:25:00+00:00"/>
    <meta property="og:title" content="ആവശ്യത്തിന് ഭാഷാ അധ്യാപകരില്ല; കേരളത്തിൽ മലയാളത്തില്‍ പഠിക്കാം ഇംഗ്ലിഷ്!"/>
    <meta property="og:description" content="തൃശൂർ ∙ ഇംഗ്ലിഷ് ഭാഷാ അധ്യാപകരില്ലാത്തതിനാൽ സംസ്ഥാനത്തെ 341 സർക്കാർ ഹൈസ്കൂളുകളിൽ ഇംഗ്ലിഷ് പഠനം മലയാളത്തിൽ. കഥകളും കവിതകളുമടക്കം എല്ലാ.ഇംഗ്ലിഷ്. കേരളം. വിദ്യാഭ്യാസ വകുപ്പ്. English. Kerala Government. Kerala. Manorama Online. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ആവശ്യത്തിന് ഭാഷാ അധ്യാപകരില്ല; കേരളത്തിൽ മലയാളത്തില്‍ പഠിക്കാം ഇംഗ്ലിഷ്!</h1>
      <address><time datetime="2019-11-24T19:25:00+00:00">24 Nov 2019, 19:25</time> by <a rel="author">മനോരമ ലേഖകൻ</a></address>
      <p>തൃശൂർ ∙ ഇംഗ്ലിഷ് ഭാഷാ അധ്യാപകരില്ലാത്തതിനാൽ സംസ്ഥാനത്തെ 341 സർക്കാർ ഹൈസ്കൂളുകളിൽ ഇംഗ്ലിഷ് പഠനം മലയാളത്തിൽ. കഥകളും കവിതകളുമടക്കം എല്ലാ അധ്യായങ്ങളുടെയും മലയാള പരിഭാഷ സംഘടിപ്പിച്ചു ക്ലാസുകൾ മലയാളത്തിൽ പൂർത്തിയാക്കേണ്ട ഗതികേടിലാണു പല സ്കൂളുകളിലെയും അധ്യാപകർ.</p>
      <p>ഗണിതം, ശാസ്ത്രം, സാമൂഹികശാസ്ത്രം തുടങ്ങിയ വിഷയങ്ങളിലെ അധ്യാപകരെ ഉപയോഗിച്ചാണ് ഇംഗ്ലിഷ് അധ്യയനം. അധ്യായങ്ങളുടെ അർഥം മലയാളത്തിൽ വിവരിച്ചു നൽകുന്നതിൽ ഭാഷാപഠനം അവസാനിപ്പ‍ിക്കേണ്ടി വരുന്നു. റോൾ പ്ലേ, ഗ്രൂപ്പ് ആക്ടിവിറ്റി, വെർബൽ ആക്ടിവിറ്റി തുടങ്ങിയ പഠനാനുബന്ധ പ്രവർത്തനങ്ങൾ ചില സ്കൂളുകളിൽ പ്രതിസന്ധിയിലാണ്.</p>
      <p>
        <b>കാരണം?</b>
      </p>
      <p>5 ഡിവിഷനുകളെങ്കിലും ഉണ്ടെങ്കിലേ ഒരു ഇംഗ്ലിഷ് അധ്യാപക തസ്തിക അനുവദിക്കൂ എന്ന കാലഹരണപ്പെട്ട നയമാണ് കാരണം. ഇംഗ്ലിഷ് പഠനത്തിന്റെ നിലവാരം നഷ്ടപ്പെടുന്നുവെന്നു മനസിലാക്കി 16 വർഷം മുൻപ് സർക്കാർ പ്രത്യേക ഉത്തരവിലൂടെ ഈ നയം മാറ്റിയിരുന്നു. ഡിവിഷനുകളുടെ എണ്ണം നോക്കാതെ ആഴ്ചയിൽ 15 പീരീഡുകളുള്ള എല്ലാ വിഷയത്തിനും അധ്യാപക തസ്തിക അനുവദിക്കണമെന്നായിരുന്നു ഉത്തരവ്.</p>
      <p>എന്നാലിതു നടപ്പായില്ല. സംസ്ഥാനത്തെ മുന്നൂറ്റിയൻപതോളം സർക്കാർ സ്കൂളുകളിൽ ഇംഗ്ലിഷ് പഠിപ്പിക്കുന്നത് മറ്റ് അധ്യാപകർ തന്നെ. ഭാഷാ വിഷയങ്ങളെന്ന പരിഗണനയിൽ മലയാളം, സംസ്കൃതം, അറബി, ഉറുദു, കന്നഡ ഭാഷകൾക്കു പോലും അധ്യാപകരുള്ള സ്കൂളുകളിൽ ലോകഭാഷ പഠിപ്പിക്കാൻ മാത്രം ആളില്ല. ഇംഗ്ലിഷിനെ ഭാഷാവിഷയത്തിനു പകരം കോർ സബ്ജക്ട് ആയി പരിഗണിക്കുന്നതാണു കാരണം.</p>
      <p>
        <b>യാഥാർഥ്യം?</b>
      </p>
      <p>ഇംഗ്ലിഷ് ഭാഷാധ്യാപകരില്ലാത്ത സ്കൂളുകളിൽ ‘പാർട് ടൈം’ അധ്യാപകരുടെ പ്രധാന ആശ്രയം ഇംഗ്ലിഷ് പാഠപുസ്തകങ്ങളുടെ മലയാള പരിഭാഷയാണ്. അതു വായിച്ചു മനഃപ്പാഠമാക്കിയ ശേഷം കുട്ടികൾക്കു പറഞ്ഞുകൊടുക്കുന്ന തർജമ ജോലിയാണ് പലർക്കും ചെയ്യേണ്ടിവരുന്നത്. ഉച്ചാരണശുദ്ധി അനിവാര്യമായതിനാൽ അധ്യാപകർ ഇംഗ്ലിഷിൽ തന്നെയാണ് ക്ലാസെടുക്കേണ്ടതെങ്കിലും ഇതു നടപ്പാകുന്നില്ല. ഡിവിഷൻ അടിസ്ഥാനത്തിലല്ലാതെ പീരീഡ് അടിസ്ഥാനത്തിൽ അധ്യാപകരെ നിയമിക്കുന്നതു വൻ ബാധ്യതയാകുമെന്നാണ് സർക്കാരിനെ പിന്നോട്ടുവലിക്കുന്നത്.</p>
      <p><b>English Summary: </b>Lack of English teachers at Kerala Government Schools</p>
    </article>
  </body>
</html>