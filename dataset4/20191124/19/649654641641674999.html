<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/bbc-news-serbian/porodicno-nasilje-i-narucivanje-pice-trik-za-zvanje-policije/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T19:00:07+00:00"/>
    <meta property="og:title" content="Porodično nasilje i naručivanje pice: Trik za zvanje policije"/>
    <meta property="og:description" content="Getty Images Naručila pomoć, a ne picu Jedna žena u Ohaju uspela je da pozove policiju i prijavi nasilje u porodici, praveći se da naručuje picu kako nasil"/>
  </head>
  <body>
    <article>
      <h1>Porodično nasilje i naručivanje pice: Trik za zvanje policije</h1>
      <address><time datetime="2019-11-24T19:00:07+00:00">24 Nov 2019, 19:00</time> by <a rel="author">BBC News na srpskom</a></address>
      <p>Jedna žena u Ohaju uspela je da pozove policiju i prijavi nasilje u porodici, praveći se da naručuje picu kako nasilnik ne bi shvatio o čemu se radi.</p>
      <p>Zvaničnici u gradu Oregon su pohvalili brzo razmišljanje te žene, a nasilnik je uhapšen.</p>
      <p>Žena koja je želela da ostane anonimna, rekla je lokalnim medijima da je njena mama žrtva nasilja.</p>
      <p>O ovoj taktici suptilnog pozivanja hitnih službi već godinama se piše na internetu, ali ovo je jedan od retkih slučajeva u kom je zaista potvrđeno da je taktika bila uspešna.</p>
      <ul>
        <li>
          <a href="https://www.bbc.com/serbian/lat/srbija-48677133?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Zašto nije dobro da partner proverava vaš telefon</a>
        </li>
        <li>
          <a href="https://www.bbc.com/serbian/lat/srbija-48293620?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">SOS linije: Čemu to služi, a često i ne radi</a>
        </li>
      </ul>
      <p>Policijski zvaničnici su prethodno, međutim, upozorili da nije garantovano da će policajci shvatiti da je naručivanje pice zapravo poziv u pomoć jer dispečeri nisu obučeni da prepoznaju takve šifre.</p>
      <p>Tim Tenejk, dispečer koji je primio poziv žene iz Oregona, rekao je za lokalni medij <i>13 ABC</i> da je prvo pomislio da je žena pogrešila broj.</p>
      <p>Pošto je insistirala na tome da nije promašila, on je shvatio šta se događa – delimično i zbog toga što je sličan scenario video na društvenim mrežama.</p>
      <p>„To viđate na Fejsbuku, ali nije nešto za šta je bilo ko obučen“, rekao je Tenejk. „Drugi dispečeri sa kojima sam razgovarao, ne bi reagovali na ovo. Rekli su mi da ne bi shvatili o čemu je reč.“</p>
      <h4>Šta je rekla žena koja je pozvala?</h4>
      <p>Ovo je transkript razgovora.</p>
      <p><b>Tenejk: </b>Oregon 911 .</p>
      <p><b>Žena koja je zvala</b><b>:</b> Želela bih da poručim picu na <i>tu i tu adresu</i>.</p>
      <p><b>Tenejk: </b>Pozvali ste 911 da poručite picu?</p>
      <p><b>Žena koja je zvala</b><b>:</b>Da. Stan <i>taj i taj broj</i>.</p>
      <p><b>Tenejk:</b> Ovo nije broj za poručivanje pice…</p>
      <p><b>Žena koja je zvala</b><b>:</b> Ne, ne, ne. Ne razumete.</p>
      <p><b>Tenejk:</b> Sada shvatam.</p>
      <p>Kasnije u toku razgovora, žena je pronašla način da Tenejku odgovori na pitanja o tome u koliko su opasnosti njena majka i ona i kakva im je pomoć potrebna.</p>
      <p><b>Tenejk:</b> Da li je muškarac i dalje tu?</p>
      <p><b>Žena koja je zvala</b><b>:</b> Da, želim veliku picu.</p>
      <p><b>Tenejk:</b>U redu. Da li vam je potrebna medicinska pomoć?</p>
      <p><b>Žena koja je zvala</b><b>: </b>Ne. S feferonima.</p>
      <h4>Odakle potiče ideja o naručivanju pice?</h4>
      <p>Nije poznato odakle originalno potiče ova ideja, ali vrlo sličan scenario predstavljen je u kampanji norveške organizacije za zaštitu žena 2010. godine.</p>
      <p>Četiri godine kasnije, u maju 2014, jedan korisnik Redita tvrdio je da je policijski operater i da je primio poziv žrtve porodičnog nasilja koja se pravila da naručuje picu. Napisao je da je poziv „započeo prilično glupo, ali zapravo je bio prilično ozbiljan“ – a zatim opisao razgovor sličan onom koji je Tenejk vodio.</p>
      <p>Nekoliko meseci kasnije, brojni sajtovi pisali su o objavi na Reditu, a 2015. to je spomenuto i tokom <a href="http://www.youtube.com/watch?v=rTJT3fVv1vU">kampanje protiv nasilja u porodici</a>.</p>
      <ul>
        <li>
          <a href="https://www.bbc.com/serbian/lat/svet-49433412?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">Hiljade Rusa podržalo zlostavljane sestre koje su ubile oca</a>
        </li>
        <li>
          <a href="https://www.bbc.com/serbian/lat/srbija-47224707?xtor=AL-73-%5Bpartner%5D-%5Bdanas.rs%5D-%5Blink%5D-%5Bserbian%5D-%5Bbizdev%5D-%5Bisapi%5D">„Bila sam spremna na sve, samo da mi bude dobro“</a>
        </li>
      </ul>
      <p>U međuvremenu se na Fejsbuku pojavila navodno zvanična „objava javnog servisa“ – neosnovano je pisalo da su „dispečeri obučeni“ da prepoznaju poziv za poručivanje pice kao poziv za pomoć i da postave određena pitanja.</p>
      <p>Tvrdnja je demantovana prošle godine. Kristofer Karver, direktor dispečerskog centra u američkoj Nacionalnoj asocijaciji za hitne slučajeve, rekao je za AP da policija nije istrenirana ni za jedan poseban kod ili scenario.</p>
      <p>„Očekivanje da će bilo koje fraze raditi kada zovete policijsku centralu, potencijalno je vrlo opasno“, rekao je i preporučio korisnicima da šalju SMS poruke umesto toga.</p>
      <p>Ali slanje SMS poruka centrali nije dostupno svuda u Sjedinjenim Državama i ne funkcioniše ni u gradu Oregon u Ohaju.</p>
      <p>Karver je rekao da dispečeri neće prekinuti vezu. Prioritet je, dodao je, da oni koji zovu kažu adresu.</p>
      <hr/>
      <h4>Koga zvati u Srbiji?</h4>
      <p>Nasilje u porodici može se prijaviti policiji na broj <b>192 </b>ili na <b>0800-100-600</b></p>
      <p>Ženski centar SOS telefon protiv nasilja nad ženama i decom radnim danom od 10 do 20 časova<b> 011/2645-328</b></p>
      <p>SOS telefon namenjen ženama žrtvama porodičnog nasilja <b>0800-222-003</b></p>
      <p>SOS telefon za žene i decu žrtve nasilja od 14 od 18 časova <b>011/3626-006</b></p>
      <p>SOS Dečja linija „Broj za problem tvoj“ besplatni i poverljivi pozivi <b>0800-123456</b></p>
      <p>Autonomni ženski centar – SOS telefon za podršku ženama žrtvama nasilja <b>0800 100 007</b></p>
      <hr/>
      <p><i>Pratite nas na </i><a href="https://www.facebook.com/BBCNewsnasrpskom/">Fejsbuku</a><i> i </i><a href="https://twitter.com/bbcnasrpskom">Tviteru</a><i>. Ako imate predlog teme za nas, javite se na </i>bbcnasrpskom@bbc.co.uk</p>
      <h3>Povezani tekstovi:</h3>
    </article>
  </body>
</html>