<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/athletic/715033-kollhsan-sth-vrochh-emeinan-sto-0-0-asteras-tripolhs-kai-volos.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T19:44:00+00:00"/>
    <meta property="og:title" content="Κόλλησαν στη βροχή, έμειναν στο 0-0 Αστέρας Τρίπολης και Βόλος"/>
    <meta property="og:description" content="Κέρδος είναι ο βαθμός της ισοπαλίας (0-0) για τον Αστέρα Τρίπολης, απέναντι στον Βόλο, όπως εξελίχθηκε το παιχνίδι, το οποίο διεξήχθη υπό δυνατή βροχή.  Οι Αρκάδες"/>
  </head>
  <body>
    <article>
      <h1>Κόλλησαν στη βροχή, έμειναν στο 0-0 Αστέρας Τρίπολης και Βόλος</h1>
      <address>
        <time datetime="2019-11-24T19:44:00+00:00">24 Nov 2019, 19:44</time>
      </address>
      <p>Κέρδος είναι ο βαθμός της ισοπαλίας (0-0) για τον Αστέρα Τρίπολης, απέναντι στον Βόλο, όπως εξελίχθηκε το παιχνίδι, το οποίο διεξήχθη υπό δυνατή βροχή. </p>
      <p>Οι Αρκάδες δεν εκμεταλλεύτηκαν την υπεροχή τους στο πρώτο ημίχρονο και στο 57’ έμειναν με δέκα παίκτες. Οι «κυανέρυθροι» πίεσαν, αλλά δεν μπόρεσαν να σκοράρουν και να πάρουν τη νίκη, ενώ ο Αστέρας είχε την ευκαιρία για το γκολ στις καθυστερήσεις, αλλά το 0-0 έμεινε ως το τέλος.</p>
      <p>Υπό βροχή διεξήχθη το πρώτο ημίχρονο στην Τρίπολη ανάμεσα στον Αστέρα και τον Βόλο, με το θέαμα να μην είναι ιδιαίτερα ικανοποιητικό. Οι Αρκάδες είχαν την κατοχή της μπάλας, αλλά ήταν φλύαροι και απείλησαν ελάχιστα την εστία του Μελίσσα. Ο Βόλος από την πλευρά του αρκέστηκε σε κάποιες αντεπιθέσεις που δεν έφεραν αποτέλεσμα. Η μόνη καλή φάση στο πρώτο 45λεπτο σημειώθηκε στο 40’ για τον Αστέρα, όταν ο Χαουρέγκι έπιασε την κεφαλιά από σέντρα του Ριέρα, αλλά η μπάλα πέρασε δίπλα από το αριστερό δοκάρι.</p>
      <p>Στο δεύτερο ημίχρονο η βροχή δυνάμωσε δυσκολεύοντας τις προσπάθειες των ποδοσφαιριστών. Στο 49’ ένα σουτ του Τόρες, η μπάλα πέρασε άουτ, στην πρώτη προσπάθεια του Βόλου στο παιχνίδι. Στο 50’ η προβολή του Λουίς Φερνάντεθ δεν βρήκε στόχο, ενώ ένα σουτ του Χαουρέγκι στο 52’ πέρασε άουτ. Στο 57’ άλλαξαν τα αριθμητικά δεδομένα στο παιχνίδι, καθώς ο Τασουλής δέχτηκε τη δεύτερη κίτρινη κάρτα, αφήνοντας τον Αστέρα με δέκα παίκτες. Ο Βόλος ανέβασε στροφές και πίεσε για το γκολ, με ένα σουτ του Ζοάο στο 73’ πέρασε άουτ, ενώ την ίδια κατάληξη είχε το σουτ του Τόρες στο 87’. Στο 88’ ο Δημόπουλος σκόραρε, αλλά το γκολ δεν μέτρησε σωστά ως οφσάιντ. Σουτ του Λουίς Φερνάντεθ στο 90 2’ κόντραρε και πέρασε κόρνερ, στην τελευταία φάση του αγώνα, με το 0-0 να είναι το τελικό αποτέλεσμα.</p>
      <p>Αστέρας Τρίπολης (Μπόρχα Χιμένεθ): Παπαδόπουλος, Κώτσιρας, Τασουλής, Βαλιέντε, Σουάρεθ, Καπίγια, Μπόρχα Φερνάντεθ, Ριέρα (60’ Μαρτίνες), Σίτο (79’ Μουνάφο), Λουίς Φερνάντεθ, Χαουρέγκι (68’ Μαρκ Φερνάντεθ).</p>
      <p>Βόλος (Χουάν Φεράντο): Μελίσσας, Δημόπουλος, Φεράρι, Τσίκα, Ντεντάκης, Τσοκάνης, Μαξ, Ζοάο (87’ Λύρατζης), Τόρες (90 4’ Ατιγιάτ), Γέντρισεκ (45 1’ Τσαούσης), Μάντζης.</p>
      <p>πηγή: filathlos.gr</p>
    </article>
  </body>
</html>