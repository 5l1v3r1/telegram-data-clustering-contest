<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780047/%D8%AA%D8%B3%D9%87%DB%8C%D9%84%D8%A7%D8%AA-%D8%A8%D8%A7%D9%86%DA%A9%DB%8C-%D8%B2%D9%84%D8%B2%D9%84%D9%87-%D8%B2%D8%AF%DA%AF%D8%A7%D9%86-%D8%A7%D8%B2-%D9%81%D8%B1%D8%AF%D8%A7-%D9%BE%D8%B1%D8%AF%D8%A7%D8%AE%D8%AA-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:58:42+00:00"/>
    <meta property="og:title" content="رئیس بنیاد مسکن انقلاب اسلامی: تسهیلات بانکی زلزله زدگان از فردا پرداخت می شود"/>
    <meta property="og:description" content="تبریز- رئیس بنیاد مسکن انقلاب اسلامی با اشاره به اینکه دولت نگاه ویژه ای به زلزله زدگان دارد، گفت: تسهیلات بانکی زلزله زدگان از فردا دوشنبه پرداخت می شود."/>
  </head>
  <body>
    <article>
      <h1>رئیس بنیاد مسکن انقلاب اسلامی: تسهیلات بانکی زلزله زدگان از فردا پرداخت می شود</h1>
      <address>
        <time datetime="2019-11-24T19:58:42+00:00">24 Nov 2019, 19:58</time>
      </address>
      <p>به گزارش <a href="https://www.mehrnews.com/">خبرنگار مهر</a>، علیرضا تابش شامگاه امروز یک شنبه در جمع خبرنگاران با بیان اینکه مشکلی برای پرداخت این وام های بانکی با کارمزد پایین نیست، افزود: اعتبارات این موضوع توسط بانک مرکزی به بانک ها اختصاص یافته است. این تسهیلات با ساده‌ترین شرایط‌ و ضمانت‌های زنجیره‌ای ارائه می‌شود.</p>
      <p>وی با اشاره به اینکه زلزله اخیر در میانه باعث خسارت دیدن بیش از ۱۰۰ روستا شد، ادامه داد: با اینکه تلفات جانی کم بود ولی خانه های خشتی و گلی به صورت کامل خسارت دیدند.</p>
      <p>وی با تاکید بر اینکه اسکان موقت زلزله زدگان کوتاه می شود و به اسکان دائم آنها متصل خواهد شد، ادامه داد: اسکان اضطراری با چادر آغاز شد و سپس هم اکنون شاهد اسکان موقت تمام زلزله زدگان در منطقه میانه و سراب هستیم.</p>
      <p>رئیس بنیاد مسکن ابراز داشت: اسکان موقت نیز به دو شکل خانه اجاره ای و اتاقک پیش ساخته انجام می شود. ۱۰۴۰ خانه اجاره ای توسط زلزله زدگان انجام شد و به هر خانوار مبلغ ۱۰ میلیون تومان بابت اجاره بها پرداخت شد. همچنین ۲۳۲ اتاقک اسکان موقت نیز برای گروه دیگری از زلزله زدگان احداث شد.</p>
      <p>وی با بیان اینکه آواربرداری در مناطق زلزله زده در روزهای پایانی خود قرار دارد، گفت: تا ۱۵ روز آینده آواربرداری به صورت کامل تمام می شود، آواربرداری بیش از ۹۰۰ واحد مسکونی به پایان رسیده است و در برخی نقاط احداث واحدهای جدید آغاز شد.</p>
      <p>تابش همچنین گفت: ۲ هزار واحد در میانه و یک هزار واحد در سراب در اثر زلزله خسارت دیده است.</p>
      <p>وی با بیان اینکه ساخت تقریبا ۳ هزار واحد اسکان دائمی و ۲ هزار واحد دامی را در دستور کار داریم، گفت: برای واحد دامی نیز وام داده می‌شود و تامین اعتبار شده است.</p>
      <p>رئیس بنیاد مسکن انقلاب اسلامی گفت: واحدهای مسکونی احداثی مناطق زلزله زده تا پایان تیرماه به اتمام خواهند رسید.</p>
    </article>
  </body>
</html>