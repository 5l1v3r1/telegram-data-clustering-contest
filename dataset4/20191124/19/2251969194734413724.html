<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/24/roana-cbf-perfetta-roma-schiacciata-alla-marpel-arena/1328959/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-24T19:49:46+00:00"/>
    <meta property="og:title" content="Roana Cbf perfetta, Roma schiacciata alla MarPel Arena"/>
    <meta property="og:description" content="VOLLEY A2 - Le maceratesi si impongono con un netto 3 a 0 contro l'Acqua &amp; Sapone"/>
  </head>
  <body>
    <article>
      <h1>Roana Cbf perfetta, Roma schiacciata alla MarPel Arena</h1>
      <h2>VOLLEY A2 - Le maceratesi si impongono con un netto 3 a 0 contro l'Acqua &amp; Sapone</h2>
      <address><time datetime="2019-11-24T19:49:46+00:00">24 Nov 2019, 19:49</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F24%2Froana-cbf-perfetta-roma-schiacciata-alla-marpel-arena%2F1328959%2F">Condividi35</a><a href="https://twitter.com/intent/tweet?text=Roana+Cbf+perfetta%2C++Roma+schiacciata+alla+MarPel+Arena&amp;url=https%3A%2F%2Fwww.cronachemaceratesi.it%2F2019%2F11%2F24%2Froana-cbf-perfetta-roma-schiacciata-alla-marpel-arena%2F1328959%2F">Tweet</a>Email35 Condivisioni</p>
      <p> </p>
      <p> </p>
      <p>
        <b>Riscatto doveva essere e riscatto è stato. La Roana Cbf Helvia Recina Macerata batte l’Acqua &amp; Sapone Roma Volley Club e chiude il girone di andata di regular season riprendendo il quarto posto con un 3-0 figlio di una prestazione di squadra positiva per approccio e per capacità di reagire alle difficoltà che non sono mancate né durante la partita né in settimana.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-5-325x217.jpg"/>
      </figure>
      <p>Di fronte al consueto 6+1 di Stefano Micoli, coach Luca Paniconi recupera in regia Lancellotti dopo l’infortunio di Torino e schiera Tajè al centro per Rita, costretta in panchina da un infortunio alla mano. È proprio della new entry il turno al servizio che apre la sfida e indirizza subito il primo set (1 ace, 2 attacchi vincenti di Pomili e una fast sbagliata di Mastrodicasa), costringendo Micoli a chiamare il time out sul 4-0. Roana che prosegue spedita fino all’11-5, quando Roma accelera e si rifà sotto con Toliver (attacco vincente ed ace) e Arciprete (pipe). Paniconi chiama time out e le padrone di casa riprendono il ritmo di inizio gara. Pericati in difesa concede pochissimo: 25% in attacco nel primo set per Roma, 44% per Macerata con Martinelli sugli scudi con 3 su 4 e un ace. Lancellotti alterna bene le soluzioni di attacco, Smirnova trova il muro out per il 16-9 ed è secondo time out per Roma. Ancora Smirnova per il 18-12 e con il palleggiatore in prima linea Paniconi apre il cambio Lancellotti-Peretti.</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-6-325x217.jpg"/>
      </figure>
      <p><b>La mossa è fruttuosa: il capitano prima e Tajè poi murano Pietrelli che lascia momentaneamente il posto a Liguori. Ancora Tajè a muro su Toliver firma il punto del 24-14 ed è proprio Toliver a sbagliare la diagonale che sancisce il 25-14 finale.</b> Avvio di secondo set piuttosto equilibrato. Sul 7-7 la Roana Cbf allunga con due squilli di Kosareva ma le ospiti rintuzzano immediatamente. Smirnova rompe l’equilibrio con un attacco vincente per il 13-12. A stretto giro gli errori in attacco di Toliver e Mastrodicasa inducono Micoli a chiamare il time out. Le padrone di casa sembrano tenere il passo ma è Arciprete a sparigliare le carte, prima con un attacco vincente poi con un turno al servizio che mette in difficoltà la ricezione di casa con tanto di ace per il 18-19.<b> È però Smirnova a interrompere la rotazione favorevole alle ospiti riportando subito la situazione in parità ed è proprio sul turno al servizio della russa che Martinelli, prima con un muro e poi con un attacco vincente offre a Macerata 3 palle set sul 24-21. Non basta però, perché le locali non trovano il colpo decisivo, ma sul 24 pari Pomili dà ancora una chance alla Roana Cbf Stavolta Roma con Pietrelli non trova il bersaglio, è 26-24 per Macerata</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-7-rotated-e1574624819337-284x400.jpg"/>
      </figure>
      <p>Pirotecnico inizio di terzo set. Acqua &amp; Sapone parte forte, 0-4, Paniconi fiuta il pericolo è chiama time out. Al rientro Macerata rimette tutto a posto con Smirnova e con 3 break points consecutivi di Martinelli. Non basta perché Roma riallunga sul 4-9, anche per diversi errori in attacco delle maceratesi. Paniconi allora fa rifiatare Pomili sostituendola con Mazzon in banda. La nuova entrata aiuta le padrone di casa a rimettersi in carreggiata ed è il turno al servizio di Kosareva che sancisce il ritorno alla parità con l’ace del 14-14. <b>La partita continua sul piano dell’equilibrio tra sorpassi e controsorpassi. Entra Peretti e trova il punto del 21-20 con un attacco di fino, rientra Lancellotti e trova l’ace del 23-21. La parola fine la mette Kosareva con un attacco e con una battuta da cui scaturisce l’errore in attacco di Arciprete.</b> «Eravamo molto consapevoli della difficoltà che avremmo avuto oggi – ha dichiarato coach Paniconi –, ancora di più dopo le difficoltà che abbiamo avuto in settimana e questo rende ancora più bella questa vittoria con questa prestazione. Per noi questa era una tappa fondamentale della stagione e l’affrontavamo con tante problematiche che si sono succedute in settimana. È stata un’ottima risposta sia sotto il profilo della determinazione che della qualità. Anche nel terzo set che poteva cambiare la partita, le ragazze sono rimaste sempre in gioco. Questo fa pensare di aver ripreso il ritmo di un paio di settimane fa».</p>
      <p>
        <b>Il tabellino:</b>
      </p>
      <p>
        <b>ROANA CBF HELVIA RECINA MACERATA-ACQUA &amp; SAPONE ROMA VOLLEY CLUB 3-0 (25-14, 26-24, 25-22)</b>
      </p>
      <p><b>ROANA CBF HELVIA RECINA MACERATA:</b> Pomili 4, Martinelli 13, Spitoni ne, Lancellotti 1, Giubilato ne, Cacciamani (L2), Mazzon 2, Peretti 2, Smirnova 16, Pericati (L1), Rita ne, Kosareva 10, Nonnati ne, Tajè 9. All. Paniconi.</p>
      <p><b>ACQUA E SAPONE ROMA VOLLEY CLUB:</b> Mastrodicasa 1, Petrelli 11, Bucci (L2) ne, De Luca ne, Balboni, Cecconello 6, Quiligotti (L1), Liguori, Varani ne, Tosi ne, Arciprete 14, Pizzolato, Toliver 10. All. Micoli</p>
      <p><b>ARBITRI:</b> Marotta-Brancati</p>
      <p><b>NOTE:</b> Roana Cbf 7 errori in battuta, 6 aces, 9 muri vincenti, 59% ricezione positiva (35% perfetta), 39% in attacco; Acqua &amp; Sapone 7 errori in battuta, 2 aces, 3 muri vincenti, 54% ricezione positiva (32% perfetta), 33% in attacco.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-8-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-2-650x434.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/roana-cbf-roma-4-650x488.jpg"/>
      </figure>
    </article>
  </body>
</html>