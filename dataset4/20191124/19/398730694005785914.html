<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/mattias-svensson-hopp-om-en-annu-battre-morgondag/"/>
    <meta property="og:site_name" content="DN.SE"/>
    <meta property="article:published_time" content="2019-11-24T19:30:00+00:00"/>
    <meta property="og:title" content="Mattias Svensson: Hopp om en ännu bättre morgondag"/>
    <meta property="og:description" content="Den stadiga förbättringen får sällan stora rubriker, men arbetet med att göra världen och morgondagen lite renare och bättre pågår oförtrutet."/>
  </head>
  <body>
    <article>
      <h1><a href="https://www.dn.se/av/mattias-svensson/">Mattias Svensson:</a> Hopp om en ännu bättre morgondag</h1>
      <address><time datetime="2019-11-24T19:30:00+00:00">24 Nov 2019, 19:30</time> by <a rel="author" href="https://www.dn.se/av/mattias-svensson/" target="_blank">Mattias Svensson</a></address>
      <p>
        <b>Den stadiga förbättringen får sällan stora rubriker, men arbetet med att göra världen och morgondagen lite renare och bättre pågår oförtrutet.</b>
      </p>
      <p>Nästa år blir Sverige den första marknaden i världen där Coca-cola säljer sina drycker i plastflaskor av till 100 procent återvunnen plast, rapporterar Bloomberg (<a href="https://www.bloomberg.com/news/articles/2019-11-19/coca-cola-races-ahead-in-sweden-shifting-to-recycled-plastic">19/11</a>). Genom det svenska pantsystemet där över 80 procent av plastflaskorna återvinns är det möjligt för framsynta företag att förverkliga höga ambitioner att reducera sin negativa miljöpåverkan.</p>
      <blockquote>Tung industriproduktion utan växthusgasutsläpp kan bli det nya heta.</blockquote>
      <p><a href="https://skl.se/tjanster/press/nyheter/nyhetsarkiv/regionernaminskarsinklimatpaverkan.30049.html">Svenska regioner</a> meddelar samtidigt att de minskat sin klimatpåverkan. Kollektivtrafiken i Sverige körs i år till 90 procent på förnybara bränslen, en ökning från 42 procent för tio år sedan. Regionerna har också minskat energianvändningen per lokalyta med 12 procent och klimatutsläpp från medicinska gaser med 52 procent.</p>
      <p><b>Den stadiga förbättringen</b> går inte fort, man kan med fog vara besviken på takten i både utsläppsminskningarna och välståndsutvecklingen i Sverige. Mycket puttrar ändå på i hyggligt rätt riktning, och ser man historiskt är det denna underskattade strävsamhet som över tid tenderar att göra den största skillnaden.</p>
      <p>Lite mer spänning kunde man ändå önska, och kanske väntar den faktiskt om hörnet. Ett startupföretag i USA med Bill Gates som en av finansiärerna <a href="https://edition.cnn.com/2019/11/19/business/heliogen-solar-energy-bill-gates/index.html">meddelade nyligen</a> att de med hjälp av solenergi kan åstadkomma tillräckliga temperaturer för att smälta stål, över 1 000 grader celsius. Tung industriproduktion utan växthusgasutsläpp kan bli det nya heta.</p>
      <p>Frågan är var genombrottet kommer först. I Tyskland har <a href="https://www.popularmechanics.com/science/green-tech/a29813424/steel-blast-furnace-hydrogen/">en testanläggning</a> precis meddelat att de drivit en masugn med vätgas, och även i Sverige byggs anläggningar för liknande teknik. Målet var först att producera fossilfritt stål omkring 2035 eller 2040, nu är 2026 ett tänkbart årtal (<a href="https://www.svd.se/sa-ska-sverige-slacka-varsta-koldioxidmonstret">SvD 7/11</a>).</p>
      <p>En bättre framtid väntar om hörnet. Under tiden är det många som stretar på. Några texter ska ägnas också åt detta.</p>
    </article>
  </body>
</html>