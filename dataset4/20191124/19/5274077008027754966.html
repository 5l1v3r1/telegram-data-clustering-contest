<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419107"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T19:42:00+00:00"/>
    <meta property="og:title" content="גדעון סער נגד ניר ברקת: כשנלחמתי עבור הליכוד הוא חגג במטה ''קדימה''"/>
    <meta property="og:description" content="''ברקת, תלמד: ליכודניקים לא קונים בכסף ומנהיגות לא בזגזוגים ומצמוצים&quot;, צייץ ח&quot;כ סער בעקבות הביקורת שהשמיע ח&quot;כ ברקת."/>
  </head>
  <body>
    <article>
      <h1>גדעון סער נגד ניר ברקת: כשנלחמתי עבור הליכוד הוא חגג במטה ''קדימה''</h1>
      <address><time datetime="2019-11-24T19:42:00+00:00">24 Nov 2019, 19:42</time> by <a rel="author">חזקי ברוך</a></address>
      <p>ח"כ גדעון סער תקף הערב (ראשון) את חברו למפלגת הליכוד, ח"כ ניר ברקת, שביממה האחרונה מאשים את סער בניסיון לפלג את הליכוד.</p>
      <p>''כשנלחמתי עבור הליכוד, שנותר עם 12 מנדטים - ברקת חגג עם שמפניות במטה 'קדימה' בה היה חבר. אחרי כמה ימים בכנסת ברקת עושה קמפיין כביכול ל'ספר' או ל'ממלא מקום יו״ר התנועה' וכדי להוכיח שהוא קיים מנהל קמפיין הסתה נגדי", צייץ סער בטוויטר.</p>
      <p>''ברקת, תלמד: ליכודניקים לא קונים בכסף ומנהיגות לא בזגזוגים ומצמוצים", הוסיף ח"כ סער.</p>
      <p>ח"כ ברקת הגיב לו: "גדעון, מנהיגות אמיתית נבחנת בשעת משבר. התבלבלת קצת ממחיאות הכפיים של השמאל והתקשורת ונכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד. הפניקה, איבוד העשתונות והמתקפות האישיות והנמוכות כלפי ראש הממשלה וכלפי לא יצליחו לטשטש זאת. תתבייש לך!".</p>
      <p>מוקדם יותר נאם ברקת בכנס לשכת יועצי המס באילת, ומתח ביקורת חריפה על גדעון סער שלדבריו מנסה להדיח את ראש הממשלה נתניהו מתפקידו. "חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק ולהקים בקולותיהם ממשלת שמאל.</p>
      <p>''גם הקריאה לקיום פריימריז לראשות הרשימה אינה תמימה כלל וכחל, כי הדבר מהווה מהלך של הדחה בפועל של יו"ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד", טען ברקת.</p>
      <p>עוד אמר ח"כ ברקת בכנס: "האחריות הלאומית של התנועה, כמפלגת שלטון המנווטת את מדינת ישראל במרבית שנותיה בכלל ובתקופה מאתגרת זו בפרט, מחייבת אותנו לפעול לסיכול ניסיונות הפלגנות מבית ומחוץ, לפעול ליצירת המשכיות שלטונית ואופק מנהיגותי למפלגה, תוך תמיכה מלאה בראש הממשלה בנימין נתניהו ככל שהחוק והפסיקה מאפשרים, וכן לעמוד איתן לממש את רצון התנועה והעומד בראשה להקמת ממשלת אחדות לאומית".</p>
    </article>
  </body>
</html>