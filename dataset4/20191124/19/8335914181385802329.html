<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/klaus-iohanis-e-preizbran-za-prezident-na-rumyniia-6102485"/>
    <meta property="og:site_name" content="Vesti"/>
    <meta property="article:published_time" content="2019-11-24T19:16:00+00:00"/>
    <meta property="og:title" content="Клаус Йоханис е преизбран за президент на Румъния"/>
    <meta property="og:description" content="Той победи лидера на социалдемократите и бившия премиер Виорика Данчилa"/>
  </head>
  <body>
    <article>
      <h1>Клаус Йоханис е преизбран за президент на Румъния</h1>
      <h2>Той победи лидера на социалдемократите и бившия премиер Виорика Данчилa</h2>
      <address>
        <time datetime="2019-11-24T19:16:00+00:00">24 Nov 2019, 19:16</time>
      </address>
      <aside>
        <a href="https://vbox7.com/emb/external.php?vid=309620eef0&amp;autoplay=1">Видео</a>
      </aside>
      <p>Досегашният президент на Румъния Клаус Йоханис спечели втория тур на президентските избори в Румъния в неделя, сочат данни от екзит пол, съобщи АФП.</p>
      <p>Преизбирането му потвърди проевропейската позиция на източната държава-членка на ЕС, допълва агенцията.</p>
      <p>30 години след падането на комунизма, бившият дясноцентристски професор по физика спечели между 64,8 и 66,5% от гласовете, показаха данните от екзит пола.</p>
      <p>Така той побеждава лидера на социалдемократите и бившия премиер Виорика Данчила.</p>
      <figure>
        <iframe data-src="https://twitter.com/Radio_Timisoara/status/1198681911117398018?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Избирателната активност на втория кръг на президентските избори в Румъния достигна 48,98% до 20.00 часа,</b>
      </p>
      <p>час преди затварянето на избирателните секции, съобщи Централното избирателно бюро, цитирано от Медиафакс.</p>
      <p>Сайтът Зиаре отбелязва, че в страната са гласували близо 9 милиона румънци, а в чужбина - над 900 000 души, което превишава избирателната активност на диаспората в първия кръг на изборите.</p>
      <p>Говорителят на министерството на вътрешните работи Моника Дажбог заяви, че са получени 182 сигнала за възможни нередности в рамките на изборния процес, като в резултат на извършените проверки е установено, че половината от сигналите не се потвърждават.</p>
      <p>В днешния вот досегашният президент Клаус Йоханис се бори за втори мандат в надпревара с бившия премиер Виорика Дънчила. 60-годишният Йоханис, кандидат на управляващата Национално-либерална партия, получи 37,82 процента от гласовете на първия кръг, който се състоя на 10 ноември. 55-годишната Дънчила, чието правителство беше свалено с вот на недоверие през октомври, е кандидат на Социалдемократическата партия. Тя получи 22,26 процента от гласовете на първия кръг.</p>
      <p>Над 18 милиона румънци имат право на глас. В страната бяха открити 18 748 избирателни секции, а в чужбина - 835. За първи път на тазгодишните избори румънците от диаспората имаха възможност да гласуват в три поредни дни: петък, събота и неделя.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>