<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701210-torra-veu-irresponsable-que-iceta-acusi-part-de-l-independentisme-d-instrumentalitzar-el-catala.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T19:15:47+00:00"/>
    <meta property="og:title" content="Torra veu “irresponsable” que Iceta acusi part de l’independentisme d’instrumentalitzar el català"/>
    <meta property="og:description" content="El president de la Generalitat, Quim Torra, ha considerat una &quot;irresponsabilitat&quot; que el primer secretari del PSC, Miquel Iceta, hagi dit en una entrevista a RAC1 que part de l'independentisme ha..."/>
  </head>
  <body>
    <article>
      <h1>Torra veu “irresponsable” que Iceta acusi part de l’independentisme d’instrumentalitzar el català</h1>
      <address><time datetime="2019-11-24T19:15:47+00:00">24 Nov 2019, 19:15</time> by <a rel="author">Agències</a></address>
      <p>El president de la Generalitat, Quim Torra, ha considerat una “irresponsabilitat” que el primer secretari del PSC, Miquel Iceta, hagi dit en una entrevista a RAC1 que part de l’independentisme ha instrumentalitzat el català.</p>
      <p>Iceta ha defensat que cal “flexibilitzar” l’aplicació de la immersió lingüística i ha afirmat que “els nacionalismes tendeixen a intentar utilitzar la llengua com a factor d’homogeneïtzador i, a vegades, d’enfrontament”.</p>
      <p>Concretament, i segons l’esborrany de la ponència que es debatrà al desembre en el pròxim congrés de PSC, el pacte lingüístic a Catalunya “s’ha trencat per la instrumentalització que han fet els nacionalismes de la llengua”, reflexió que avui ha corroborat el dirigent del PSC a l’ afirmar que “part de l’independentisme ha instrumentalitzat el català”.</p>
      <p>En aquest sentit, ha posat d’exemple el manifest del Grup Koiné. “És una irresponsabilitat tan grossa!”, ha replicat Torra a través del seu compte de Twitter .</p>
      <figure>
        <iframe data-src="https://twitter.com/QuimTorraiPla/status/1198549638468526082?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“On calgui més català, l’hi posarem; on calgui més castellà, l’hi posarem; i posarem més anglès a tot arreu. Quin problema hi ha?”, ha preguntat Iceta. Segons el líder dels socialistes catalans, en alguns entorns de l’àrea metropolitana hi falta català mentre que en altres zones “el castellà té marge de millora”.</p>
      <p>També ha tret importància a l’avís del secretari general d’Units per Avançar, Ramon Espadaler, que amenaça amb trencar amb el PSC si s’altera el model actual que considera un “pilar fonamental del catalanisme polític”.</p>
      <p>Per a Iceta, no hi ha cap problema perquè el PSC no ha dit que vulgui “acabar” amb la immersió i troba bé que Units digui que no volen tocar res del model. El líder del PSC ha defensat que cal “flexibilitzar” l’aplicació del model segons la realitat de cada zona i “empoderar” les escoles.</p>
      <h3>Treballar a favor dels desfavorits</h3>
      <p>El president de la Generalitat, Quim Torra, ha cridat aquest diumenge a les administracions “a fer més” a favor dels desfavorits per garantir-los una vida digna.</p>
      <p>Torra ha fet aquestes declaracions en la seva visita a la nau de la localitat de Santa Perpètua de Mogoda on es classifiquen els aliments recollits en els dos últims dies a l’àrea de Barcelona, en el marc de la campanya del Gran Recapte, desenvolupada pels bancs d’aliments a tot Catalunya.</p>
      <p>Segons la Federació Catalana de Bancs dels Aliments, en aquesta onzena edició del Gran Recapte s’han obtingut més de quatre milions de quilos d’aliments en uns 2.900 punts de recollida distribuïts per Catalunya, tasca en què han participat uns 28.000 voluntaris.</p>
      <p>Torra ha expressat durant la visita la seva “emoció” per la feina dels voluntaris, dels bancs d’aliments, i pel “grau de solidaritat” dels catalans. El president ha puntualitzat que “entre tots” s’ha d’atacar “l’arrel d’aquest problema” perquè no siguin necessàries aquest tipus de campanyes.</p>
      <p>“Això vol dir -ha afegit- que les administracions segur que hem de fer més perquè tot això es pugui resoldre”.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1700820-el-psc-nega-ara-que-vulgui-canviar-el-model-lingueistic.html"/>
        <a href="http://www.elpuntavui.cat/politica/article/17-politica/1700691-critiques-al-psc-pel-model-plurilinguee-que-ha-de-debatre.html"/>
      </related>
    </article>
  </body>
</html>