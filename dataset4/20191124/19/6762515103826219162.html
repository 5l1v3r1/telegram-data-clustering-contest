<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/ligi-zagraniczne/wolosz-lepsza-od-stysiak-i-kakolewskiej-w-serie-a-siatkarek/k4wbz7s"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T19:23:15+00:00"/>
    <meta property="og:title" content="Wołosz lepsza od Stysiak i Kąkolewskiej w Serie A siatkarek"/>
    <meta property="og:description" content="Nadspodziewanie szybko Imoco Volley Conegliano Joanny Wołosz poradził sobie z Savino Del Bene Scandicci Agnieszki Kąkolewskiej i Magdaleny Stysiak. Z porażką musiała pogodzić się pierwsza armata reprezentacji Polski Malwina Smarzek-Godek, która nie zapisze też po stronie udanych swojego występu w meczu jej Zanetti Bergamo z Il Bisonte Firenze."/>
  </head>
  <body>
    <article>
      <h1>Wołosz lepsza od Stysiak i Kąkolewskiej w Serie A siatkarek</h1>
      <address><time datetime="2019-11-24T19:23:15+00:00">24 Nov 2019, 19:23</time> by <a rel="author" href="https://www.przegladsportowy.pl/autorzy/katarzyna-paw" target="_blank">Katarzyna Paw</a></address>
      <p>
        <b>
          <b>Nadspodziewanie szybko Imoco Volley Conegliano Joanny Wołosz poradził sobie z Savino Del Bene Scandicci Agnieszki Kąkolewskiej i Magdaleny Stysiak. Z porażką musiała pogodzić się pierwsza armata reprezentacji Polski Malwina Smarzek-Godek, która nie zapisze też po stronie udanych swojego występu w meczu jej Zanetti Bergamo z Il Bisonte Firenze.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Wilfredo Leona w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>W niedzielne popołudnie w ósmej kolejce włoskiej Serie A doszło do aż dwóch starć drużyn reprezentantek Polski. Uwagę przyciągał przede wszystkim mecz Imoco Volley Conegliano Joanny Wołosz z Savino Del Bene Scandicci Agnieszki Kąkolewskiej i Magdaleny Stysiak. Obie ekipy przystępowały do tego spotkania podbudowane zwycięstwami w tie-breakach w ramach Ligi Mistrzyń, dlatego można było się spodziewać dużej dawki emocji.</p>
      <p>Tymczasem dwukrotne mistrzynie Italii z Conegliano potrzebowały tylko trzech setów, żeby uporać się z drużyną ze Scandicci, a na największy opór natrafiły jedynie w pierwszej odsłonie. W kolejnych niemiłosiernie wypunktowywały rywalki, wygrywając ostatecznie 3:0 (25:23, 25:10, 25:15) dzięki imponującej 70-procentową skutecznością w ataku MVP ostatniej edycji Champions League Paoli Egonu. Kapitan Imoco i rozgrywająca reprezentacji Polski zarazem zakończyła ten mecz z jednym punktem zdobytym atakiem. Z kolei Kąkolewska uzyskała sześć oczek, kończąc 63 procent posłanych do niej piłek, a niespełna 19-letnia Stysiak choć była najlepszą punktującą Savino, to jednak mogła się pochwalić jedynie dziewięcioma punktami i 50-procentową skutecznością w ataku.</p>
      <related>
        <a href="http://onet.tv/s/przegladsportowy/dawid-kubacki-zamarlem-gdy-zobaczylem-upadek-piotrka/62rzwh"/>
      </related>
      <p>Sensacyjne rozstrzygnięcie nastąpiło w drugim polsko-polskim starciu, w którym Igor Gorgonzola Novara Zuzanny Góreckiej musiał uznać wyższość Saugelli Monza Katarzyny Skorupy, przegrywając 1:3 (22:25, 25:22, 16:25, 21:25). Obie Polki ani przez chwilę nie pojawiły się jednak na boisku.</p>
      <p>Do nieudanych swój występ zaliczy za to jedna z liderek reprezentacji Polski Malwina Smarzek-Godek. Nie dość, że jej Zanetti Bergamo musiał pogodzić się z porażką 1:3 (18:25, 26:28, 25:22, 16:25) z Il Bisonte Firenze, to jeszcze Polka nie skończyła żadnego z 13 wykonanych ataków (dwa razy zablokowana) i po drugim secie już nie pojawiła się na boisku.</p>
    </article>
  </body>
</html>