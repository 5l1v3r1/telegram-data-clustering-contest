<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30289558.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T19:01:06+00:00"/>
    <meta property="og:title" content="Комітет з розвідки Палати представників готує звіт за результатами розслідування щодо імпічменту"/>
    <meta property="og:description" content="Комітет з розвідки Палати представників Конгресу США готують звіт за результатами розслідування щодо імпічменту президента Дональда Трампа. Разом з тим голова комітету конгресмен-демократ Адам Шифф у"/>
  </head>
  <body>
    <article>
      <h1>Комітет з розвідки Палати представників готує звіт за результатами розслідування щодо імпічменту</h1>
      <address><time datetime="2019-11-24T19:01:06+00:00">24 Nov 2019, 19:01</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>Комітет з розвідки Палати представників Конгресу США готують звіт за результатами розслідування щодо імпічменту президента Дональда Трампа. Разом з тим голова комітету конгресмен-демократ Адам Шифф у неділю заявив, виступаючи на телеканалі CNN, що комітет може отримати додаткові свідчення та провести нові слухання в рамках процедури імпічменту.</p>
      <p>За словами конгресмена, законодавці весь час отримують нові документи і робота з проведення розслідування триває.</p>
      <p>«Чого ми не збираємося робити, так це чекати місяці і місяці, поки адміністрація веде гру, спрямовану на виснаження опонентів (rope a dope game), у спробі затягнути процес. Йти таким шляхом ми не хочемо», – підкреслив Шифф.</p>
      <p>Демократи в Палаті представників, які <a href="https://www.radiosvoboda.org/a/news-trump-impeachment/30181909.html">ініціювали розслідування</a>, намагаються довести, що Трамп – в обхід звичайної процедури – через довірених осіб <a href="https://www.radiosvoboda.org/a/news-zelenskyi-trump-tysk/30234212.html">тиснув на Україну</a>, щоб завдати шкоди своєму політичному опонентові Джо Байдену. Сам Трамп і республіканці заперечують порушення закону з боку президента.</p>
    </article>
  </body>
</html>