<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/haryana/news/large-scale-power-theft-found-in-the-investigation-of-lawyers-chambers-263295"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-24T19:33:35+00:00"/>
    <meta property="og:title" content="वकीलों के चेंबरों की जांच में पाई गई बड़े स्तर पर बिजली चोरी "/>
    <meta property="og:description" content="सोनीपत: उत्तर हरियाणा बिजली वितरण निगम (यूएचबीवीएन) ने कल शाम जिला अदालत स्थित वकीलों के चेंबरों पर छापेमारी की कार्रवाई के बाद वकीलों पर बड़े पैमाने पर बिजली चोरी का आरोप आज लगाया। यूएचबीवीएन के कार्यकारी अभियंता जेसी शर्मा ने बताया कि कल शाम छह बजे से रात सवा बारह बजे तक छापेमारी की कार्रवाई चली। कार्रवाई के दौरान पाया गया कि नए चेंबर ब्लॉक के करीब 539 चेंबरों के बनने के चार साल बाद भी बिजली कनेक्शन नहीं लिया गया।"/>
  </head>
  <body>
    <article>
      <h1>वकीलों के चेंबरों की जांच में पाई गई बड़े स्तर पर बिजली चोरी </h1>
      <address><time datetime="2019-11-24T19:33:35+00:00">24 Nov 2019, 19:33</time> by <a rel="author">ashu</a></address>
      <p>सोनीपत: उत्तर हरियाणा बिजली वितरण निगम (यूएचबीवीएन) ने कल शाम जिला अदालत स्थित वकीलों के चेंबरों पर छापेमारी की कार्रवाई के बाद वकीलों पर बड़े पैमाने पर बिजली चोरी का आरोप आज लगाया। यूएचबीवीएन के कार्यकारी अभियंता जेसी शर्मा ने बताया कि कल शाम छह बजे से रात सवा बारह बजे तक छापेमारी की कार्रवाई चली। कार्रवाई के दौरान पाया गया कि नए चेंबर ब्लॉक के करीब 539 चेंबरों के बनने के चार साल बाद भी बिजली कनेक्शन नहीं लिया गया।</p>
      <p>कई चेंबर बंद मिले और कईयों में दरवाजों व दीवारों के अन्दर से बिजली के अवैध कनेक्शन किए गए थे। परिसर में एक हजार से अधिक वकीलों के चैम्बर्स हैं। श्री शर्मा ने बताया कि जांच में लगभग 156 चैम्बरों में बिजली की चोरी पकड़ी गई जिनपर 20 लाख रुपये का जुर्माना किया गया।</p>
      <p>उन्होंने कहा कि बड़ी संख्या में अधिवक्ताओं ने अपने चैंबरों में बिजली आपूर्ति अवैध कनैक्शन के माध्यम से ले रखी थी जो कि गैर-कानूनी है और यह सीधे तौर पर बिजली की चोरी का मामला बनता है। श्री शर्मा ने कहा कि बिजली चोरी के मामले में संबंधित अधिवक्ताओं को नोटिस दिया जाएगा और यदि उन्होंने जुर्माना राशि की अदायगी नहीं की तो आगामी कार्रवाई की जाएगी, जिसमें एफआईआर दर्ज कराना शामिल है।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Large scale power theft found in the investigation of lawyers' chambers</p>
    </article>
  </body>
</html>