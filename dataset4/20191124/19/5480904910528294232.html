<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spanele-porazili-kanadu-a-poseste-vyhrali-davisuv-pohar/1824594?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T19:18:00+00:00"/>
    <meta property="og:title" content="Španělé porazili Kanadu a pošesté vyhráli Davisův pohár"/>
    <meta property="og:description" content="Madrid - Španělští tenisté slaví pošesté daviscupový titul. V novém modelu soutěže využili v Madridu domácí prostředí a ve finále porazili Kanadu 2:0 na zápasy. Vítězný bod přidal první hráč světa Rafael Nadal výhrou nad Denisem Shapovalovem 6:3, 7:6. První bod favoritům zajistil Roberto Bautista, který tři dny po smrti svého otce porazil Felixe Augera-Aliassimea 7:6 a 6:3."/>
  </head>
  <body>
    <article>
      <h1>Španělé porazili Kanadu a pošesté vyhráli Davisův pohár</h1>
      <address><time datetime="2019-11-24T19:18:00+00:00">24 Nov 2019, 19:18</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Španělští tenisté slaví pošesté daviscupový titul. V novém modelu soutěže využili v Madridu domácí prostředí a ve finále porazili Kanadu 2:0 na zápasy. Vítězný bod přidal první hráč světa Rafael Nadal výhrou nad Denisem Shapovalovem 6:3, 7:6. První bod favoritům zajistil Roberto Bautista, který tři dny po smrti svého otce porazil Felixe Augera-Aliassimea 7:6 a 6:3.</p>
      <slideshow>
        <figure>
          <img src="https://i3.cn.cz/6/1574661176_P201911250183401.jpg"/>
        </figure>
        <figure>
          <img src="https://i3.cn.cz/6/1574627823_P201911240728201.jpg"/>
        </figure>
        <figure>
          <img src="https://i3.cn.cz/6/1574619431_P201911240634901.jpg"/>
        </figure>
        <figure>
          <img src="https://i3.cn.cz/6/1574580323_P201911240195201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3036">Fotogalerie: Tenisový Davisův pohár 2019</a>
        </figcaption>
      </slideshow>
      <p>Zápasem Španělů s Kanaďany skončil premiérový finálový turnaj Davisova poháru v Madridu, který nahradil dosavadní tradiční systém. Během týdne hrálo o trofej 18 týmů, mezi které se čeští tenisté letos nekvalifikovali.</p>
      <p>Španělsko získalo "salátovou mísu" po osmi letech. Předtím se radovalo v roce 2000 (ve finále porazilo Austrálii), 2004 (USA), 2008 (Argentinu), 2009 (ČR) a 2011 (Argentinu). Rekordmany soutěže jsou Spojené státy americké s 32 tituly, trofej ale tenisté USA zvedli nad hlavu naposledy v roce 2007.</p>
      <p>"Byl to úchvatný týden. Událo se tolik věcí. Nemůžu být šťastnější. Je nezapomenutelným momentem vyhrát na tomto úžasném stadionu a divákům snad ani nelze dostatečně poděkovat. Uspěl náš týmový duch," řekl Nadal.</p>
      <p>Bautista ve čtvrtek opustil španělský výběr a ještě týž den večer jeho otec Joaquín zemřel. Ve finále se ale devátý hráč světa na kurt vrátil a k radosti 12.500 fanoušků zápas zvládl. Devatenáctiletého Augera-Aliassimea, který dostal šanci poprvé ve finálovém týdnu, zdolal po boji za necelé dvě hodiny.</p>
      <p>První set rozhodl tie-break a Španěl ho získal poměrem 7:3. Ve druhé sadě brejk na 2:0 neudržel, ale další z šesté hry už ustál a po mečbolu se radoval z výhry. Po rychlém pohledu k nebesům slavil skokem mezi realizační tým.</p>
      <p>"Je to pro mě velmi zvláštní pocit. Šel jsem na kurt zkusit dostat ze sebe to nejlepší a to se mi povedlo. Jsem šťastný, že má Španělsko první bod," řekl Bautista.</p>
      <p>Nadal rozhodl první set brejkem na 4:2 a proměnil třetí setbol. Ve vyrovnané druhé sadě hrál dvacetiletý Shapovalov, který hraje jako Nadal levou ruku, na hranici svých možností a vynutil si s domácí hvězdou tie-break.</p>
      <p>V tom Nadal vedl 6:4, při prvním mečbolu ale podcenil vítězný úder a soupeř ho prohodil, druhý pak Kanaďan odvrátil při servisu. Nadal ustál jeden setbol a při třetím mečbolu mu pomohla Shapovalovova rána do sítě.</p>
      <p>Ve finálovém turnaji odehrál Nadal osm zápasů, pět dvouher a tři čtyřhry: všechny vyhrál a ani jednou nepřišel o servis. Daviscupový triumf si vychutnává už počtvrté v kariéře. Španělsku pomohl k titulu rovněž v letech 2004, 2009 a 2011.</p>
      <p>"Každý náš hráč byl celý týden úžasný, ale Rafa je prostě jedinečný. Je skvělé, že s ním tady můžeme být," řekl Bautista. "Vítězství je slovy nepopsatelné. Rafa je nadpozemský, nejspíš mimozemšťan," přidal se s chválou na Nadala kapitán Sergi Bruguera. Za Španělsko hráli také Féliciano López a Marcel Granollers.</p>
      <h3>Výsledky finálového turnaje Davisova poháru:</h3>
      <p>
        <b>--------</b>
      </p>
      <p>
        <b>Finále:</b>
      </p>
      <p>
        <b>Španělsko - Kanada 2:0</b>
      </p>
      <p>Bautista - Auger-Aliassime 7:6 (7:3), 6:3, Nadal - Shapovalov 6:3, 7:6 (9:7).</p>
      <p>
        <b>Semifinále:</b>
      </p>
      <p>
        <b>Španělsko - Velká Británie 2:1</b>
      </p>
      <p>Nadal, F. López - J. Murray, N. Skupski 7:6 (7:3), 7:6 (10:8).</p>
    </article>
  </body>
</html>