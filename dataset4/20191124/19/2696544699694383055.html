<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_atombomba_atomhaboru_atomrobbanas_nuklearis_haboru_plan_a"/>
    <meta property="og:site_name" content="HVG.hu"/>
    <meta property="article:published_time" content="2019-11-24T19:33:00+00:00"/>
    <meta property="og:title" content="Kiszámolták a tudósok, mi várna ránk, ha kitörne az atomháború"/>
    <meta property="og:description" content="Az amerikai Princeton Egyetem tudósai szerint egy újkori atomháború a &quot;legjobb&quot; esetben is 2,6 millió ember halálos vagy komolyan sérült áldozatot szedne."/>
  </head>
  <body>
    <article>
      <h1>Kiszámolták a tudósok, mi várna ránk, ha kitörne az atomháború</h1>
      <address><time datetime="2019-11-24T19:33:00+00:00">24 Nov 2019, 19:33</time> by <a rel="author">hvg.hu</a></address>
      <p>
        <b>Az amerikai Princeton Egyetem tudósai szerint egy újkori atomháború a "legjobb" esetben is 2,6 millió ember halálos vagy komolyan sérült áldozatot szedne.</b>
      </p>
      <p>Bár a Szovjetunió széthullása utáni évtizedekben a nukleáris háború már nem fenyegette az emberiséget, a hidegháború idején joggal tarthattak ilyesmitől az emberek. Az 1990-es évek eleje óta ilyen szempontból viszonylag nyugodt volt a világ, az utóbbi években azonban újra kiéleződni látszanak a konfliktusok, és ismét felsejlik az atomháború képe.</p>
      <p>A dolgok jelenlegi állása szerint (még) nincs mitől tartanunk, az amerikai Princeton Egyetem kutatói azonban kíváncsiak voltak, mivel is járna egy atomháború. Spoiler: nem sok jóval.</p>
      <figure>
        <img src="https://img1.hvg.hu/image.aspx?id=86b7c17e-be8d-4bde-807d-b88cc3836821&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© YouTube / The Centralnuclear</cite>
        </figcaption>
      </figure>
      <p>A jelenlegi amerikai és orosz haditervek alapján ha valóban kirobbanna a nukleáris háború, akkor annak első óráiban nagyjából 34,1 millió ember halna meg, és további 57,4 millió sebesülne meg a támadásokban.</p>
      <p>
        <i>[<a href="https://hvg.hu/tudomany/20190805_atombomba_hirosima_nagaszaki_masodik_vilaghaboru_infografika">Félelmetes: Eltörpül a hirosimai atombomba ereje a maiakéhoz képest</a>]</i>
      </p>
      <p>A YouTube-ra feltöltt videóban Plan A-ként (A-terv) hivatkoznak arra a lehetséges forgatókönyvre, amit egy nukleáris háború hozna magával. Ehhez olyan adatokat vette figyelembe, mint a jelenleg telepített fegyverek hatótávolsága, hatékonysága vagy az általuk megcélozható az ideális célpontok elhelyezkedése. Ezután a háborút négy részre osztották: az első a "figyelmeztető lövés" míg az utolsó lényegében a totális háború és a nagyvárosok elpusztítása.</p>
      <figure>
        <iframe src="https://www.youtube.com/embed/2jy3JU-ORpo" width="640" height="360" data-service="Youtube" scrolling="no"/>
      </figure>
      <p>A kutatók szimulációja szerint az egész konfliktus a "hagyományos" hadviseléssel kezdődik az Egyesült Államok és a NATO, valamint az orosz hadsereg között. A nukleáris háború egyetlen "figyelmeztető lövéssel" veszi kezdetét, ami egy katonai bázist talál el.</p>
      <p>A következő lépcsőfok már a taktikai (megelőző) csapás, amikor az oroszok nagyjából 300, míg a NATO 180 robbanófejet indít útra, hogy elpusztítsák egymás támaszpontjait. Ez az "ütközet" nagyjából 3 órán át tartana, és 2,6 millió ember halna bele, vagy sérülnének meg miatta súlyosan.</p>
      <p>
        <i>[<a href="https://hvg.hu/tudomany/20180309_amerika_kiserleti_atomrobbantas_videon_castle_bravo">1000x erősebb a hiroshimainál: íme egy 63 évig titkolt videó az USA eddigi legerősebb atomrobbantásáról</a>]</i>
      </p>
      <p>Ezután már a bosszú következne, amikor az Egyesült Államok 600 robbanófejet lőne ki a szárazföldről és a tengeralattjárókból az oroszokra. Oroszország hasonlóképp reagálna, így 45 perc alatt 3,4 millió ember halna/sérülne meg. És a legrosszabb csak ezután jönne.</p>
      <figure>
        <img src="https://img1.hvg.hu/image.aspx?id=5b1643a9-c2db-4890-a9ba-9bce6455e1bd&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© AtomCentral</cite>
        </figcaption>
      </figure>
      <p>A háború utolsó szakaszában annyi embert és erőforrást akarna a két fél elpusztítani, amennyit csak tud, így a nagyvárosokat vennék célba a töltetek. A szimuláció szerint 30 nagyvárost lőnének szét, egyenként 5-10 rakétával. Ennek köszönhetően újabb 45 perc után további 85,3 millió ember esne a nukleáris háború áldozatává. Ezek után még mindig maradna néhány ezer robbanófeje a két félnek.</p>
      <p>A valóság ennél valószínűleg sokkal rosszabb lenne, a szimuláció ugyanis nem számol olyan államok részvételével, mint Észak-Korea, Kína vagy India.</p>
    </article>
  </body>
</html>