<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/matte-varsle-barnevernet/71849829"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T19:12:13+00:00"/>
    <meta property="og:title" content="- Måtte varsle barnevernet"/>
    <meta property="og:description" content="Advokat Gro Hamre mener Grimstad kommune ikke hadde noe valg, og var nødt til å varsle barnevernet."/>
  </head>
  <body>
    <article>
      <h1>- Måtte varsle barnevernet</h1>
      <h2>Advokat Gro Hamre mener Grimstad kommune ikke hadde noe valg, og var nødt til å varsle barnevernet.</h2>
      <address><time datetime="2019-11-24T19:12:13+00:00">24 Nov 2019, 19:12</time> by <a rel="author">Gunnar Hultgreen</a></address>
      <p>ARENDAL (Dagbladet): Foreldrene til 11 år gamle «Per» har saksøkt Grimstad kommune, og mener kommunen som skoleeier har ansvaret for at sønnen har blitt grovt mobbet og sjikanert.</p>
      <p>Under rettsforhandlingene torsdag kom det fram at kommunen, bare noen uker før rettsforhandlingene startet, <a href="https://www.dagbladet.no/nyheter/ble-truet-med-barnevernet/71846757">sendte en bekymringsmelding om foreldrene og gutten til barnevernet</a>. Da hadde konflikten vart i to år.</p>
      <h3>Barnevernet</h3>
      <p>I retten fredag forklarte advokat Gro Hamre, som prosederer saken for Grimstad kommune, det med at kommunen ikke hadde noe valg.</p>
      <p>
        <b>- Vi fikk aldri foreldrenes samtykke til å sette i verk tiltak. Derfor var kommunen helt nødt til å varsle barnevernet.</b>
      </p>
      <p>- Denne saken dreier seg om en liten gutt på 11 år, som de to siste åra ikke har vært på skolen, sier advokat Hamre i Advokatfirma Tofte til Dagbladet.</p>
      <p>Flere spesialister, også den rettsoppnevnte sakkyndige har slått fast at gutten har vært utsatt for grove systematiske krenkelser - både fysisk og psykisk på skolen i Grimstad.</p>
      <h3>- En rekke tiltak</h3>
      <p>Noe advokat Nadia Hall i Advokatfirmaet Elden - som representerer foreldrene og den lille gutten - la stor vekt på i sitt innledningsforedrag.</p>
      <p>Advokat Hamre slo i sitt innledningsforedrag tilbake og mente at foreldrene overdrev.</p>
      <p>- Det er ikke grunnlag, som foreldrene hevder, for at skolen ikke har tatt saken på alvor. Det har blitt iverksatt en rekke tiltak, sa Hamre i Aust-Agder tingrett.</p>
      <p>Hun viste til at det var stor forskjell på hvordan foreldrene - som har saksøkt kommunen - og hvordan Grimstad kommune har oppfattet hva som har egentlig har skjedd. Og hvilke tiltak kommunen har satt inn.</p>
      <p>- Skolen laget rapporter etter episodene 11-åringen var involverte i. De gir et helt annet bilde enn det foreldrene beskriver, sa advokat Hamre.</p>
      <h3>«Erindringsforskyvelse»</h3>
      <p>Hun mer enn antydet at foreldrene til 11-åringen kan ha husket feil, og brukte begrepet «erindringsforskyvelse», i sin beskrivelse av foreldrenes oppfatning.</p>
      <p>Mens foreldrene har vist til en rekke alvorlige og systematiske mobbeepisoder, erkjente advokat Hamre på vegne av Grimstad kommune bare to forhold som hun ville karakterisere som systematisk mobbing.</p>
      <p>- Foreldrene har i ettertid beskrevet situasjonen på en helt annen måte, enn hva lærere som har vært til stede, og sett hva som egentlig har skjedd, sa advokaten i retten.</p>
      <h3>Tvil om kompetanse</h3>
      <p>Hamre mente også at de sakkyndige - som har slått fast at 11-åringen er 35 prosent medisinsk invalid på grunn av mobbing på skolen - har lagt til grunn feil fakta for sine konklusjoner.</p>
      <p>
        <b>- Rapporten fra den rettsoppnevnte sakkyndige framstår som en megafon for foreldrene, fastslo advokat Hamre.</b>
      </p>
      <p>Hamre gikk også til frontalangrep på en sakkyndig ekspert som foreldrene hadde søkt hjelp hos.</p>
      <p>
        <b>Hamre stilte store spørsmål ved ekspertens kompetanse.</b>
      </p>
      <p>- Grimstad kommune har strukket seg uhyre langt, sa advokat Hamre og la ikke skjul på at mente det var foreldrene og ikke kommunen som er årsak til konflikten.</p>
      <p>Rettssaken fortsetter i Aust-Agder tingrett i neste uke. Dom i saken er først ventet nærmere jul.</p>
    </article>
  </body>
</html>