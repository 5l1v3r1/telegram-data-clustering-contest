<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/totul-e-pe-facebook-postari-de-pe-reteaua-de-socializare-reclamate-la-bej-inclusiv-psd-bihor-a-depus-o-sesizare-153018.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T19:45:00+00:00"/>
    <meta property="og:title" content="Totul e pe Facebook! Postări de pe reţeaua de socializare, reclamate la BEJ. Inclusiv PSD Bihor a depus o sesizare"/>
    <meta property="og:description" content="În ziua alegerilor prezidenţiale, bihorenii se războiesc şi prin Facebook. Biroul Electoral Judeţean Bihor a înregistrat două sesizări privind postări ilegale pe reţeaua de socializare. Una a fost depusă de PSD Bihor, care l-a reclamat pe europarlamentarul PNL Rareş Bogdan."/>
  </head>
  <body>
    <article>
      <h1>Totul e pe Facebook! Postări de pe reţeaua de socializare, reclamate la BEJ. Inclusiv PSD Bihor a depus o sesizare</h1>
      <address><time datetime="2019-11-24T19:45:00+00:00">24 Nov 2019, 19:45</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/facebook-24112019-02.jpg"/>
      </figure>
      <p>În ziua alegerilor prezidenţiale, bihorenii se războiesc şi prin Facebook. Biroul Electoral Judeţean Bihor a înregistrat două sesizări privind postări ilegale pe reţeaua de socializare.</p>
      <p>Potrivit judecătorului Radu Harja, locţiitor al preşedintelui BEJ Bihor, o sesizare a fost depusă de PSD Bihor, care a reclamat o postare de pe pagina de Facebook a europarlamentarului PNL Rareş Bogdan. Cea de-a doua sesizare a fost făcută de o persoană fizică, care a reclamat că un alt bihorean a continuat propaganda electorală pe Facebook, în ziua alegerilor.</p>
      <p>„BEJ Bihor a sesizat Poliţia”, a declarat Harja pentru <b>BIHOREANUL</b>.</p>
      <p>Contactat de <b>BIHOREANUL</b>, şeful PSD Bihor, Ioan Mang, a declarat că toate organizaţiile social-democrate din ţară au reclamat postarea lui Rareş Bogdan. „Este vorba de un video live din sediul de campanie, în care aduce jigniri candidatei noastre”, a explicat Mang.</p>
      <p>Judecătorul Harja a precizat că BEJ Bihor nu a înregistrat alte sesizări.</p>
    </article>
  </body>
</html>