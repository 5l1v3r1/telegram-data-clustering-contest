<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/sports/aek-aris-1-1/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T19:40:59+00:00"/>
    <meta property="og:title" content="ΑΕΚ – Άρης 1-1"/>
    <meta property="og:description" content="Μόνος του ο Ευαγγέλου κράτησε την ΑΕΚ όρθια. Αποβολή για γέλια του Ιντέγε στο 53′ και πέναλτι α λα… εξυγίανση στο μενού του ΟΑΚΑ. Παλικάρι ο Άρης άντεξε σε όλα, τον αδικεί κατάφωρα το τελικό αποτέλεσμα"/>
  </head>
  <body>
    <article>
      <h6 class="kicker">Την κράτησε ο... Ευαγγέλου</h6>
      <h1>ΑΕΚ – Άρης 1-1</h1>
      <h2>Μόνος του ο Ευαγγέλου κράτησε την ΑΕΚ όρθια. Αποβολή για γέλια του Ιντέγε στο 53′ και πέναλτι α λα… εξυγίανση στο μενού του ΟΑΚΑ. Παλικάρι ο Άρης άντεξε σε όλα, τον αδικεί κατάφωρα το τελικό αποτέλεσμα</h2>
      <address><time datetime="2019-11-24T19:40:59+00:00">24 Nov 2019, 19:40</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ο Άρης στάθηκε στο ΟΑΚΑ στο ντέρμπι της αγωνιστικής κόντρα σε όλους και σε όλα, άντεξε τον «πόλεμο» του διαιτητή Ευαγγέλου και της… εξυγίανσης, αναδείχτηκε ισόπαλος με 1-1 και πήρε έναν παλικαρίσιο βαθμό. Ο ρέφερι της αναμέτρησης έδωσε.. ρεσιτάλ στο ΟΑΚΑ παίρνοντας δυο αποφάσεις για… γέλια, που άλλαξαν εντελώς τα δεδομένα του ματς. Αρχικά την αστεία αποβολή του Ιντέγε με απευθείας κόκκινη στο 53′ και στη συνέχεια το πέναλτι – δώρο για… διώξιμο του Βέλεθ προ του Σιμόες!</p>
      <p>Η ΑΕΚ από την πλευρά της κατάφερε έτσι να αποφύγει την ήττα, την ίδια στιγμή που ο Άρης «βράζει» με τις αποφάσεις του Ευαγγέλου. Καθώς του στερήθηκε το δικαίωμα να πάρει τη νίκη, που βάσει εικόνας άξιζε ξεκάθαρα. Αφού ήταν καλύτερος της ΑΕΚ, σε όλους τους τομείς του παιχνιδιού.</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <p>Η ΑΕΚ ξεκίνησε το ματς επιθετικά και μόλις στο 3’ απείλησε την εστία του Άρη για πρώτη φορά. Ο Μπακάκης σέντραρε, ο Ολιβέιρα έπιασε την κεφαλιά, όμως ο Ρόουζ απομάκρυνε την μπάλα πριν αυτή περάσει τη γραμμή. Στο 12’ όμως ήρθε η απάντηση από τους Θεσσαλονικείς. Ο Ιντέγε θα πιάσει μια κεφαλιά και θα αναγκάσει τον Μπάρκα σε μεγάλη επέμβαση, με τον τερματοφύλακα της Ένωσης να αποτρέπει το 0-1.</p>
      <p>Το παιχνίδι απέκτησε έναν περίεργο ρυθμό από εκείνο το σημείο και μετά, με τον Άρη να παίρνει κι άλλα μέτρα στο γήπεδο. Μάλιστα στο 27’ απείλησε ξανά την εστία της ΑΕΚ μέσω στημένης φάσης, με τον Μπάρκα να αντιδρά και πάλι όμως σωστά. Οι φιλοξενούμενοι είχαν περιορίσει την ανάπτυξη του Δικεφάλου, με αποτέλεσμα η ΑΕΚ να πλησιάσει ξανά την περιοχή του Άρη μετά από ώρα. Όταν στο 38’ ο Σβάρνας προσπάθησε να εκμεταλλευτεί μια στημένη φάση, χωρίς επιτυχία.</p>
      <p>Η ΑΕΚ ήταν ασύνδετη, είχε κενά και ο Άρης δεν έδειχνε τη διάθεση να μείνει πίσω. Οι Θεσσαλονικείς βρέθηκαν ξανά κοντά στο γκολ στο 43’, όταν ο Φετφατζίδης έκανε ένα δυνατό σουτ, που όμως εξουδετερώθηκε από τον Μπάρκα. Αυτή ήταν και η τελευταία αξιόλογη φάση του πρώτου μέρους, που ολοκληρώθηκε χωρίς τέρματα και τον Άρη όμως να πατάει καλύτερα στον αγωνιστικό χώρο.</p>
      <p>Στο δεύτερο μέρος τα δεδομένα όμως άλλαξαν. Στο 52’ ο Ιντέγε θα αποβληθεί με απευθείας κόκκινη κάρτα για πάτημα στο γόνατο του Μάνταλου και ο Άρης θα μείνει με 10 παίκτες! Μια απόφαση του διαιτητή Ευαγγέλου που ήρθε έπειτα από χρήση του VAR. Μια απόφαση που χαρακτηρίζεται τουλάχιστον υπερβολική και ξεσήκωσε δικαίως τον πάγκο του Άρη. H AEK απέκτησε έτσι αριθμητικό πλεονέκτημα και μαζί την πρωτοβουλία των κινήσεων.</p>
      <p>Ο Κωστένογλου αποφάσισε να κάνει ακόμα πιο επιθετική την ομάδα του αντικαθιστώντας τον Ντέλετιτς με τον Γιακουμάκη. Έτσι, το σύστημα της ΑΕΚ μετατράπηκε σε 4-4-2 με τον Μάνταλο να μετατίθεται αριστερά. Ο Άρης όμως κατάφερε να αλλάξει τις ισορροπίες χτυπώντας στην κόντρα! Μετά από λάθος του αρχηγού της Ένωσης οι φιλοξενούμενοι βγήκαν στην αντεπίθεση και ο Λάρσον με κοντινό πλασέ έκανε το 0-1, στο 64’!</p>
      <p>Η ΑΕΚ από εκείνο το σημείο και μετά τα έπαιξε όλα για όλα. Στο 73’ ο Σιμόες θα βρεθεί απέναντι από τον Τσιλιγγίρη όμως ο τερματοφύλακας του Άρη θα τον νικήσει. Στη συνέχεια της φάσης ο Πορτογάλος είχε μια σύγκρουση μέσα στην περιοχή και ο Ευαγγέλου θα υποδείξει πέναλτι, για μαρκάρισμα του Βέλεθ, πάλι μετά από χρήση VAR. Σε μια φάση που ο αμυντικός του Άρη φαίνεται να παίρνει μπάλα και μετά να πέφτει πάνω στο πόδι του Σιμόες! Ο Μάνταλος θα αναλάβει την εκτέλεση, θα ευστοχήσει και στο 80’ η ΑΕΚ θα φέρει το ματς στα ίσια, κάνοντας το 1-1.</p>
      <p>Από εκείνο το σημείο και μετά το παιχνίδι έγειρε ξανά υπέρ της Ένωσης. Η ΑΕΚ πίεσε για ένα δεύτερο γκολ φορτώνοντας την περιοχή του Άρη. Δεν το βρήκε όμως ούτε στο 89’ με την προσπάθεια του Γιακουμάκη, ούτε στις καθυστερήσεις με εκείνη του Αλμπάνη. Με αποτέλεσμα το 1-1 να είναι το τελικό σκορ στο ΟΑΚΑ, σε ένα παιχνίδι με πρωταγωνιστή τον Ευαγγέλου και τους συνεργάτες του.</p>
      <p> </p>
      <p>ΑΕΚ (Ν. Κωστένογλου, 4-2-3-1): Μπάρκας, Μπακάκης (74’ Παουλίνιο), Βράνιες, Σβάρνας, Λόπες, Σιμόες, Σιμάο (65’ Αλμπάνης), Βέρντε, Μάνταλος, Ντέλετιτς (61’ Γιακουμάκης), Ολιβέιρα</p>
      <p>Αρης (Μ. Ενινγκ, 4-2-3-1): Τσιλιγγίρης, Σάσα (90’+ Σόουζα), Ρόουζ, Βέλεθ, Κόρχουτ, Μπα, Ματίγια, Ντιγκινί, Γκάμα (72’ Μαντσίνι), Φετφατζίδης (58’ Λάρσον), Ιντέγε</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>