<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/szolnoki-kajakos-is-szerepel-kammerer-konyveben-2049942/"/>
    <meta property="og:site_name" content="SZOLJON"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="Szolnoki kajakos is szerepel Kammerer könyvében"/>
    <meta property="og:description" content="Kamera címmel könyv jelent meg a háromszoros olimpiai bajnok, 41 évesen is még aktív kajakozó, Kammerer Zoltán eddigi pályafutásáról."/>
  </head>
  <body>
    <article>
      <h6 class="kicker">KÖNYVBEMUTATÓ</h6>
      <h1>Szolnoki kajakos is szerepel Kammerer könyvében</h1>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author">Miriszlai Mirandella</a></address>
      <h4>Kamera címmel könyv jelent meg a háromszoros olimpiai bajnok, 41 évesen is még aktív kajakozó, Kammerer Zoltán eddigi pályafutásáról.</h4>
      <p>A Magyar Olimpiai Bizottság (MOB) székházában tartott könyvbemutatón először a szervezet elnöke, Kulcsár Krisztián köszöntötte a résztvevőket. Beszédében egyedülállóan kiválónak nevezte Kammerert és a kajak-kenut. Valamint azt is megígérte a kiváló sportolónak, hogy ha sikerül kvótát szereznie a tokiói olimpiára, akkor a megnyitón ismét ő viheti a magyar olimpiai csapat zászlaját.</p>
      <p>A bizottság elnökétől Storcz Botond, a szintén háromszoros ötkarikás aranyérmes csapattárs vette át a szót. Nemzetközi szinten is kiemelkedő sportolónak nevezte Kammerert, aki szerinte a teljesítménye alapján „mindannyiunk számára példakép”.</p>
      <p>Schmitt Pál, a Nemzetközi Olimpiai Bizottság magyar tagja, a MOB tiszteletbeli elnöke elmondta, neki már volt szerencséje a bemutató előtt elolvasni a könyvet, ami annyira magával ragadta, hogy három és fél óra alatt be is fejezte. Hangsúlyozta, a kötet által az olvasó betekintést nyer a kajakozás világába, bemutatja annak szépségét és emléket állít az egyik legsikeresebb magyar olimpiai sportágnak. Hozzátette: kiderül belőle, hogy Kammerer milyen óriási mennyiségű és minőségi munkát végzett el eddig pályafutása során, és bízik abban, hogy a kötetből sok fiatal merít majd inspirációt a sportolásra.</p>
      <p>Az eseményen a könyv főszereplője is megszólalt. Elmesélt egy történetet arról, hogy három olimpiai győzelme közül melyik a legkedvesebb.</p>
      <p>– A sydneyi győzelem után odajött hozzám Kőbán Rita, mert látta, hogy valami bajom van, pedig nagyon örültem, hiszen teljesült az álmom. Kérdeztem tőle, neki melyik a kedvesebb a két aranya közül. Erre azt válaszolta, az első az első marad. Ez beleégett a fejembe. Neki is a négyes volt az első. Nekem is, úgy tűnik, elég jó csapatember voltam – magyarázta.</p>
      <p>Végül maga a szerző, Pálfalvi Gábor jutott szóhoz, aki elismerte, ő sem gondolta volna, hogy a kötet 430 oldalas lesz.</p>
      <p>– Kammerer Zoltán olyan csodabogár tulajdonságokkal rendelkezik, hogy hozzá hasonló egyéniség nincs a sport világában. Rendkívül profi módon próbálja konzerválni magát annak érdekében, hogy jövőre ott lehessen Tokióban, a hatodik olimpiáján, nála este tízkor ma is villanyoltás van – mondta Pálfalvi.</p>
      <p>A szerző kiemelte: a könyvben nemcsak a kiváló vezérevezős szólal meg, hanem rajta kívül még hatvanan, akik elmondják a véleményüket erről a páratlan pályafutásról.</p>
      <p>Az egyik megszólaló Gál Péter, a Szolnoki Kajak Kenu Klub válogatott kajakozója, aki egy véletlen szerencsének köszönhetően lett Kammerer párja az idei 2019-es szezonban. Olyannyira jó csapatot alkottak, hogy sorra nyerték a válogatókat, ahonnan először <a href="https://www.szoljon.hu/sport/helyi-sport/gal-peter-kedden-mar-a-minszki-europai-jatekokon-all-rajthoz-1765073/">Minszkben az Európa játékokon versenyezhettek</a>, majd Szegeden a Világbajnokságon értek el nyolcadik helyezést, ami egy kisebb csodával ért fel.</p>
      <p>Péter is részt vett Kammerer könyvbemutatóján, ahol elmondta, büszke arra, hogy egy élő legenda mögött ülhet, sokat tanul a bajnoktól és példaképének tekinti. Beszámolt arról is, hogy a jövőben is együtt folytatják majd a felkészülést és közösen vágnak neki az olimpiai évnek.</p>
      <figure>
        <img src="https://www.szoljon.hu/wp-content/uploads/2019/11/+otf/922w/75513436102201296892892478784519846281871360o.jpg"/>
        <figcaption>Gál Péter (balra) és Kammerer Zoltán<br/>Fotó: Szalmás Péter</figcaption>
      </figure>
    </article>
  </body>
</html>