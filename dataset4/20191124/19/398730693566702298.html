<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/livet-efter-doden-vagen-tillbaka-efter-abortviruset/"/>
    <meta property="og:site_name" content="DN.SE"/>
    <meta property="article:published_time" content="2019-11-24T19:48:44+00:00"/>
    <meta property="og:title" content="Livet efter döden – vägen tillbaka efter ”abortviruset”"/>
    <meta property="og:description" content="Glada hästar rusar in i stallet, personalen möter dem leende."/>
  </head>
  <body>
    <article>
      <h1>Livet efter döden – vägen tillbaka efter ”abortviruset”</h1>
      <address><time datetime="2019-11-24T19:48:44+00:00">24 Nov 2019, 19:48</time> by <a rel="author" href="https://www.dn.se/av/malin-fransson/" target="_blank">Malin Fransson</a></address>
      <p>
        <b>På ytan är allt som vanligt igen hos Skånsta Ryttare. <br/>Glada hästar rusar in i stallet efter en förmiddag ute i hagen, och personalen möter dem med ett leende.<br/>Men den tuffa tiden i början av året när 42 hästar insjuknade och fyra dog av ett smittsamt och aggressivt virus har satt sina spår – hos både hästarna och människorna.</b>
      </p>
      <p>– Ponnyn som insjuknade sist var inte redo att vara med på lektioner förrän i förra veckan, och den går bara några dagar i veckan, berättar Skånsta Ryttares ridskolechef Ann Borglund.</p>
      <p>– Det har dessutom märkts att många av hästarna har varit hjärntrötta, vilket gör att några av dem fortfarande inte får hoppa eftersom de har lite svårt med koordinationen. Det kan nästan jämföras med när en människa har fått en stroke, och inte klarar för många intryck. De angripna nervbanorna måste få tid att repareras.</p>
      <p>– Enligt vissa är vi kanske överdrivet försiktiga, men jag tycker inte det. Vi har tydligt sett hur mycket det här viruset har påverkat deras kondition och ork. </p>
      <figure>
        <img src="https://cached-images.bonnier.news/cms30/UploadedImages/2019/11/22/bbc66b09-bb50-4a6c-86ff-03e1749544c8/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Skånsta Ryttares ridskolechef Ann Borglund.<cite>Foto: Magnus Hallgren</cite></figcaption>
      </figure>
      <p><b>Det är en</b> <b>alldeles vanlig novemberdag</b> när vi kommer på besök till Skånsta Ryttares anläggning strax utanför Åkersberga.</p>
      <p>Det är några timmar kvar till dagens första lektioner ska börja.</p>
      <p>Drygt tio månader har gått sedan döden kom till ridskolan. Under flera veckor handlade allt om att bekämpa det aggressiva och smittsamma herpesviruset EHV-1 – som också kallas för abortvirus.</p>
      <p>För Ann Borglund var det veckor av kaos.</p>
      <p>– Det som gjorde att man orkade var att vi är ett fantastiskt gäng som har jobbat länge tillsammans. Vi visste hur vi skulle göra för att stötta varandra, säger Ann.</p>
      <p>– Vi grät tillsammans, men vi såg också till att det fanns plats för ett skratt mitt i allt det hemska. Vi turades om att vila på sofforna utanför stallet, och när energin var på väg att ta slut åt vi godis, fortsätter hon med ett leende.</p>
      <p><b>I början av januari</b> insjuknade den första hästen hos Skånsta Ryttare – där det finns både lektionshästar och privathästar.</p>
      <p>Hästen i fråga hade ingen feber, men den kunde inte röra sig obehindrat och trillade till slut också ihop.</p>
      <figure>
        <img src="https://cached-images.bonnier.news/cms30/UploadedImages/2019/11/22/29829953-2a66-4974-988d-dd16afe8759f/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Magnus Hallgren</cite>
        </figcaption>
      </figure>
      <p>Hon fördes till Universitetsdjursjukhuset i Uppsala. Två dagar senare tvingades man ta beslutet att avliva henne.</p>
      <p>En miss från djursjukhuset gjorde att hästens ägare aldrig fick besked om vad den hade drabbats av. Något som i sin tur gjorde att stallet inte omedelbart sattes i karantän.</p>
      <p>Först när ytterligare en häst två veckor senare insjuknat fick såväl hästens ägare som Ann Borglund veta att orsaken till att hästarna var sjuka var det smittsamma och aggressiva viruset EVH-1.</p>
      <p>Sammanlagt blev <a href="https://www.dn.se/sport/nar-doden-kom-till-ridskolan/">42 av stallets 63 hästar sjuka</a>.</p>
      <p>25 av dem hade den neurologiska varianten av EHV-1-viruset som är den allvarliga varianten och som kan leda till att hästar förlamas och måste avlivas.</p>
      <p>I en intervju med <a href="https://www.dn.se/sport/provsvaret-drojde-flera-hastar-insjuknade/">DN i februari </a>berättade Universitetsdjursjukhusets chef Henrik Ericsson att det var ”den mänskliga faktorn” som låg bakom misstaget. I samma intervju sa han också att sjukhuset skulle gå igenom sina administrativa rutiner och att man skulle införa ett nytt journalsystem.</p>
      <p>
        <b>Har någon från Universitetsdjursjukhuset varit i kontakt med er sedan faran var över?</b>
      </p>
      <p>– Nej, svarar Ann Borglund snabbt.</p>
      <figure>
        <img src="https://cached-images.bonnier.news/cms30/UploadedImages/2019/11/22/e027a1b6-443e-4ada-9cc6-9577d078d9e5/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Stallet har byggt ett antal karantänboxar längre från den stora stallbyggnaden och de andra hästarna.<cite>Foto: Magnus Hallgren</cite></figcaption>
      </figure>
      <p>
        <b>Har ni några planer på att själva driva frågan vidare?</b>
      </p>
      <p>– Ja, vi kommer att anmäla det till berörda instanser. Vi tycker att det är viktigt för alla att rutinerna verkligen ses över. Vi är en ideell förening och då måste vi ta beslut med utgångspunkt från medlemmarnas intresse. Därför måste vi försöka se hela bilden. Det ansvaret har vi gentemot dem. </p>
      <p>Ann Borglund har också framfört kritik mot Svenska ridsportförbundet som hon menar kan bli ännu tydligare i sin kommunikation rörande smittskyddsfrågor.</p>
      <p>– Ja, det tycker jag. Jag vill att den här frågan ska vara ständigt levande och där har förbundet en viktig uppgift. Jag tror tyvärr att vi glömmer väldigt snabbt. När allt är som vanligt igen blickar vi helst framåt.</p>
      <p><b>Ann Borglund</b> har jobbat hos Skånsta Ryttare i nästan 30 år. Hon är en chef som inte tvekar inför att ta svåra beslut. När allt var som värst visste Ann att det var hon som var tvungen att peka med hela handen.</p>
      <p>– Jag försökte vara så tydlig som möjligt. Det var inget som jag egentligen tänkte på utan jag skulle nog säga att det är min läggning. Men tydligheten svetsade oss samman och gjorde att vi hade en fantastisk sammanhållning även när det var som värst.</p>
      <figure>
        <img src="https://cached-images.bonnier.news/cms30/UploadedImages/2019/11/22/7f9263eb-50bc-4afe-8cdc-42a75e7dff11/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Stefanie Rosén hämtar in hästarna från hagen. Några ridskoleelever ser på.<cite>Foto: Magnus Hallgren</cite></figcaption>
      </figure>
      <p>Ann Borglunds styrka märks också när vi nu träffas för att prata om livet efter katastrofen, och vad det finns att lära av det som hände.</p>
      <p>Lika tydlig som Ann är i sitt ledarskap är hon när hon svarar på frågorna.</p>
      <p>Men när hon släpper garden för en stund märks det hur mycket hon själv också påverkats av allt som hände.</p>
      <p>– Jag har varit väldigt trött. Det har vi nog alla varit, säger Ann Borglund.</p>
      <p>Ann blickar ut genom fönstret och är tyst en stund innan hon fortsätter:</p>
      <p>– Jag kan fortfarande känna av den tröttheten, och jag måste erkänna att det under perioder inte har varit lika roligt som vanligt att jobba.</p>
      <figure>
        <img src="https://cached-images.bonnier.news/cms30/UploadedImages/2019/11/22/8c1c611d-8ef6-4d6a-930d-5d00993965de/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>
          <cite>Foto: Magnus Hallgren</cite>
        </figcaption>
      </figure>
      <p>Knappt har hon hunnit säga sista ordet i den meningen förrän hon tillägger:</p>
      <p>– Men det är inte synd om mig. Det finns människor som har haft det betydligt värre än vad jag har. Det perspektivet får man aldrig glömma.</p>
      <p><b>Först i början</b> <b>av maj</b> kunde ridskolan starta igen.</p>
      <p>– Vi tog hela tiden det säkra före det osäkra. Först när vi med säkerhet visste att smittan inte fanns kvar öppnade vi igen.</p>
      <p>Ekonomiskt blev det inte den katastrof man först befarade. Några år tidigare hade ridskolan utökat sin försäkring vilket gjorde att förlusten av inkomsterna från eleverna – under den tiden som stallet var satt i karantän – kompenserades.</p>
      <p>– Visst har vi gått back, men inte med så stora summor som det annars hade kunnat bli. Så jag rekommenderar verkligen att alla som driver en verksamhet tittar över sitt försäkringsskydd. Samarbetet och kommunikationen med försäkringsbolaget har fungerat väldigt bra. </p>
      <p>En viss ekonomisk förlust kom också när ridskolan väl startade igen. I dag är antalet elever på ridskolan färre än före katastrofen.</p>
      <figure>
        <img src="https://cached-images.bonnier.news/cms30/UploadedImages/2019/11/22/66b4c6be-6546-454b-ac53-2fd4b94ba30a/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Maja Hansdotter med hästen Rosa.<cite>Foto: Magnus Hallgren</cite></figcaption>
      </figure>
      <p>– Ja, det var en del elever som valde att inte komma tillbaka. Orsakerna är flera, och jag klandrar dem inte på något sätt. Ett fåtal började på andra ridskolor, men de flesta valde kort och gott att sluta rida.</p>
      <p>– Som en konsekvens av det har vi inte fyllt upp alla hästplatser utan har tre tomma platser. </p>
      <p>Innan lektionerna drog i gång igen efter att alla hästar blivit friska städades hela anläggningen noga.</p>
      <p>– Det var renande även på ett annat sätt. Det kändes som om vi också städade bort allt det onda och all oro.</p>
      <p><b>Med viss</b> <b>distans försöker</b> <b>Ann Borglund sammanfatta</b> vilka lärdomar som det finns att dra av det här historiska stora utbrottet av EHV-1-viruset.</p>
      <p>Skånsta Ryttare var inte den enda klubb som drabbades, men den drabbades hårdast.</p>
      <p>– Vi har alltid varit noga med att kontrollera hur hästarna mår – och även noga med smittskyddet – men nu skulle jag säga att vi skärpt det ytterligare. Våra elever är väldigt uppmärksamma på eventuella förändringar hos hästarna.</p>
      <figure>
        <img src="https://cached-images.bonnier.news/cms30/UploadedImages/2019/11/22/233b4923-cd7a-4c6b-aded-17ad45850094/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Albin var en av de första hästarna på ridskolan som drabbades av viruset.<cite>Foto: Magnus Hallgren</cite></figcaption>
      </figure>
      <p>– Jag tror också att det som drabbade oss har resulterat i ett större smittskyddstänk även bland andra ridskolor och hästanläggningar. Jag hoppas det i alla fall.</p>
      <p>En viktig del för att stärka smittskyddet är enligt ridskolechef Borglund att alla inser betydelsen av att vara rak och ärlig om man har en sjuk häst – eller misstänkt sjuk häst – i sitt stall.</p>
      <p>– Det är inget att skämmas över. Det är inte fult att vara sjuk. Hästar såväl som människor blir sjuka ibland utan att det betyder att någon har gjort något fel. Däremot begår man ett allvarligt fel om man inte informerar om det, och vidtar rätt åtgärder.</p>
      <p>– Sedan är det klart att det inte får gå hysteri i det. Uppvisar inte hästen några sjukdomstecken behöver man inte ta tempen på den i parti och minut. Men så fort något förändras måste man agera.</p>
      <p><b>Ridskolechef Borglund</b> vill också understryka betydelsen av att inte använda samma kläder om man besöker två olika stall eftersom man som människa också kan sprida smitta vidare.</p>
      <figure>
        <img src="https://cached-images.bonnier.news/cms30/UploadedImages/2019/11/22/b0622c40-f939-4763-b24c-25136831c670/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Sofie Egertz med fjordingen Nils.<cite>Foto: Magnus Hallgren</cite></figcaption>
      </figure>
      <p>– Jag tror att ridskolebarnen – och även vuxna som rider på ridskola – kommer att vara duktiga på att sköta den delen i fortsättningen. Det som hände oss skrämde dem.</p>
      <p>– Däremot är jag inte lika säker på att det har nått hela vägen till alla tävlingsryttare. </p>
      <p>Rent praktiskt är också en del förändringar på gång på anläggningen. Bland annat kommer man bygga ett antal karantänboxar längre från den stora stallbyggnaden än de nuvarande.</p>
      <p>– Vi vill vara helt säkra på att friska och sjuka hästars vägar aldrig behöver korsas.</p>
      <p><b>Under de</b> <b>tuffa veckorna</b> ställde Ann Borglund upp i flera intervjuer, och hon var också aktiv på sociala medier.</p>
      <p>– I efterhand har jag funderat över om jag kanske var för öppen och ärlig , men jag kan inte säga att jag ångrar det. Det var viktigt att diskussionen om smittskydd kom upp på bordet.</p>
      <p>I början valde hon att inte tala klarspråk om vilka hästar som hade blivit sjuka på sociala medier.</p>
      <p>– Det gjorde jag för att skydda ridskolebarnen, men rätt snart började föräldrar höra av sig med frågor eftersom deras barn var oroliga för sin favorithäst. Då insåg jag att det var missriktad omsorg från min sida. Så det lärde jag mig något av.</p>
      <figure>
        <img src="https://cached-images.bonnier.news/cms30/UploadedImages/2019/11/22/0a086ecb-804e-4c71-9a55-29427f7da88f/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Den busiga hästen Rosa är inte alls sugen på att få sina leriga ben avspolade.<cite>Foto: Magnus Hallgren</cite></figcaption>
      </figure>
      <p><b>Utanför stallbyggnaden</b> börjar det att skymma.</p>
      <p>Efter att ha busat i de leriga hagarna ska hästarna nu göras i ordning för kvällens lektioner. Busigast av alla är ponnyn Rosa som inte alls är sugen på att få sina leriga ben avspolade.</p>
      <p>Det är svårt att tro att det är samma häst som i februari inte kunde gå när viruset härjade runt i hennes kropp.</p>
      <p>I juni samlades elever och anställda i en av hagarna till en minnesstund för de fyra hästar som dog.</p>
      <p>– Det var självklart otroligt känslosamt, men också viktigt för att kunna gå vidare.</p>
      <p>Vardagen är här med dess små och stora problem och glädjeämnen, även om mycket är annorlunda.</p>
      <p>– Vi kommer nog alla på olika sätt att bära med oss det här, men det behöver inte vara negativt. Kan vi lära oss något kan det åtminstone komma något gott ur det.</p>
      <p>– På ett sätt har det egentligen redan gjort det. För den kärlek och värme som vi möttes av även från människor som inte har någon koppling till ridskolan visar att de flesta innerst inne är goda. Det var fantastiskt att bli påmind om.</p>
      <figure>
        <img src="https://cached-images.bonnier.news/cms30/UploadedImages/2019/11/22/833f2f3e-8c3d-431b-a07a-7b6ca6fe6e7c/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Stallet Skånsta ryttare.<cite>Foto: Magnus Hallgren</cite></figcaption>
      </figure>
      <p> </p>
      <details>
        <summary>Fakta. EVH-1 – abortvirus</summary>
        <p>EVH-1, som också benämns abortvirus, är en herpesinfektion som bara drabbar hästar.</p>
        <p>Att den också kallas för abortvirus beror på att dräktiga ston kan förlora sitt föl om stoet får EVH-1.</p>
        <p>I dess lindrigare form orsakar den förkylning och feber, men den kan också orsaka neurologisk sjukdom hos hästar, som kan leda till att hästen måste avlivas. </p>
        <p>Neurologiska symtom uppträder i regel fyra-åtta dagar efter en febertopp, men symtomen kan starta redan dagen efter och i upp till tio dagar efter infektion. Hästen kan uppvisa allt från milda symtom till allvarlig sjukdom med vinglig gång och till och med förlamning. Typiskt är att symtomen kommer tämligen snabbt. Vinglighet ses framför allt i bakdelen, med svaghet och okoordinerade muskelrörelser och slapphet (nedsatt tonus) i svansen.</p>
        <p>Urinblåsan kan påverkas så att hästen har svårt att kontrollera sin urinering. <i>Källa: SVA, Statens veterinärmedicinska anstalt</i></p>
      </details>
    </article>
  </body>
</html>