<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2824477-narodnij-mer-okupovanoi-gorlivki-viavivsa-ukrainskim-rozvidnikom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T19:39:00+00:00"/>
    <meta property="og:title" content="&quot;Народний мер&quot; окупованої Горлівки виявився українським розвідником"/>
    <meta property="og:description" content="Український розвідник Едуард Матюха більше ніж п'ять років працював під прикриттям на окупованому Донбасі та деякий час був &quot;народним мером&quot; Горлівки."/>
  </head>
  <body>
    <article>
      <h1>"Народний мер" окупованої Горлівки виявився українським розвідником</h1>
      <h2>Український розвідник Едуард Матюха більше ніж п'ять років працював під прикриттям на окупованому Донбасі та деякий час був "народним мером" Горлівки.</h2>
      <address>
        <time datetime="2019-11-24T19:39:00+00:00">24 Nov 2019, 19:39</time>
      </address>
      <p>Про це повідомляє <a href="https://tsn.ua/video/video-novini/narodniy-mer-okupovanoyi-gorlivki-buv-zakonspirovanim-rozvidnikom-gur-mo-ukrayini.html?utm_source=page&amp;utm_medium=popularvideo">ТСН</a>.</p>
      <p>Інформацію про те, що співробітник Головного управління розвідки (ГУР) Міністерства оборони України Едуард Матюха повернувся з окупованого Донбасу підтвердив представник ГУР Вадим Скібіцький.</p>
      <p>"Справді, Едуард — це той чоловік, який надавав необхідну інформацію про реальну ситуацію на окупованих територіях", - сказав Скібіцький.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2823901-rozvidka-porahuvala-vtrati-okupantiv-za-tizden-19-osib.html">Розвідка порахувала втрати окупантів за тиждень - 19 осіб</a>
      </blockquote>
      <p>Матюха пішов з посади так званого мера через суперечки бойовиків. За його словами, завданням було посварити їх. Згодом він став першим секретарем міського комітету "компартії" так званої "ДНР".</p>
      <p>Матюха розповів, що збирав інформацію про злочини Росії та заводив контакти з російськими комуністами. За його словами, проросійські невизнані анклави (Абхазія, Північна Осетія, Придністров'я, «ДНР» і «ЛНР») координуються Кремлем через КПРФ, у партії навіть є відповідальна за це людина — депутат Тайсан Казбек Кучуковіч. З цим депутатом та іншими комуністами формуються російські «гуманітарні конвої», в які включають автомобілі із готівкою для самоназваних республік окупованого РФ Донбасу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823140-ninisnih-sankcij-proti-rosii-nedostatno-clen-medzlisu.html">Нинішніх санкцій проти Росії недостатньо – член Меджлісу</a>
      </blockquote>
      <p>Матюха збирав свідчення про участь Росії та Кремля у війні на Донбасі. Він стверджує, що Москва має план «Б» щодо Донбасу — проведення референдуму про включення «ДНР» і «ЛНР» до складу Росії, якщо Україна не піде на політичні поступки — в реалізації Мінських угод та особливого статусу Донбасу.</p>
      <p>Розвідник запевнив, що Москва розглядає й інший план — створення так званої «Новоросії» із військовим захопленням Харкова та Одеси.</p>
      <figure>
        <iframe src="https://www.youtube.com/embed/ScsMabUFRhY" width="560" height="315" data-service="Youtube" scrolling="no"/>
      </figure>
      <p>Нагадаємо: долю Мінських угод і особливого статусу Донбасу обговорюватимуть 9 грудня у Парижі лідери «нормандської четвірки» — президент України Володимир Зеленський, президент РФ Володимир Путін, президент Франції Еммануель Макрон та канцлерка Німеччини Ангела Меркель.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2823710-es-spodivaetsa-so-normandska-zustric-stane-krokom-do-miru-na-donbasi.html">ЄС сподівається, що "нормандська зустріч" стане кроком до миру на Донбасі</a>
      </blockquote>
      <p>Президент РФ Путін вимагає від України продовжити дію закону про особливий статус Донбасу, який втрачає чинність 31 грудня 2019 року. Слідом за Путіним про це заявили в так званій «ДНР».</p>
    </article>
  </body>
</html>