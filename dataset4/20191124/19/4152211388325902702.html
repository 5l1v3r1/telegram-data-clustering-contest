<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594501/%E0%A6%B8%E0%A7%8D%E0%A6%AC%E0%A6%BE%E0%A6%B8%E0%A7%8D%E0%A6%A5%E0%A7%8D%E0%A6%AF%E0%A6%B8%E0%A7%87%E0%A6%AC%E0%A6%BE%E0%A7%9F-%E0%A6%95%E0%A6%AE%E0%A6%BF%E0%A6%89%E0%A6%A8%E0%A6%BF%E0%A6%9F%E0%A6%BF-%E0%A6%B8%E0%A7%8D%E0%A6%AC%E0%A6%BE%E0%A6%B8%E0%A7%8D%E0%A6%A5%E0%A7%8D%E0%A6%AF%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%B0%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T19:17:00+00:00"/>
    <meta property="og:title" content="স্বাস্থ্যসেবায় কমিউনিটি স্বাস্থ্যকর্মীরা গুরুত্বপূর্ণ ভূমিকা রাখছেন: স্বাস্থ্যমন্ত্রী"/>
    <meta property="og:description" content="স্বাস্থ্যসেবা ও এ বিষয়ে শিক্ষা ও পরামর্শদানে কমিউনিটি স্বাস্থ্যকর্মীরা গুরুত্বপূর্ণ ভূমিকা রাখছেন বলে মন্তব্য করেছেন স্বাস্থ্য ও পরিবার কল্যাণমন্ত্রী জাহিদ মালেক। তিনি বলেন, জন্ম ও মৃত্যু নিবন্ধন, টিকাদান কর্মসূচি, সাধারণ স্বাস্থ্যসেবা, স্বাস্থ্য বিষয়ে শিক্ষা ও পরামর্শ দেওয়ার ক্ষেত্রে..."/>
  </head>
  <body>
    <article>
      <h1>স্বাস্থ্যসেবায় কমিউনিটি স্বাস্থ্যকর্মীরা গুরুত্বপূর্ণ ভূমিকা রাখছেন: স্বাস্থ্যমন্ত্রী</h1>
      <address><time datetime="2019-11-24T19:17:00+00:00">24 Nov 2019, 19:17</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/fd841490618fd871ea99366c66a95e28-5ddada0f262bb.JPG"/>
      </figure>
      <p>স্বাস্থ্যসেবা ও এ বিষয়ে শিক্ষা ও পরামর্শদানে কমিউনিটি স্বাস্থ্যকর্মীরা গুরুত্বপূর্ণ ভূমিকা রাখছেন বলে মন্তব্য করেছেন স্বাস্থ্য ও পরিবার কল্যাণমন্ত্রী জাহিদ মালেক। তিনি বলেন, জন্ম ও মৃত্যু নিবন্ধন, টিকাদান কর্মসূচি, সাধারণ স্বাস্থ্যসেবা, স্বাস্থ্য বিষয়ে শিক্ষা ও পরামর্শ দেওয়ার ক্ষেত্রে কমিউনিটি স্বাস্থ্যকর্মীরা গুরুত্বপূর্ণ ভূমিকা রাখছেন। তারা নিম্ন ও মধ্যম আয়ের দেশগুলোতে সংক্রামক ব্যাধি জনিত মৃত্যু লাঘবে গুরুত্বপূর্ণ অবদান রেখে চলেছেন। রবিবার (২৪ নভেম্বর) দ্বিতীয় আন্তর্জাতিক কমিউনিটি স্বাস্থ্যকর্মী সম্মেলনের সমাপনী অনুষ্ঠানে প্রধান অতিথির বক্তব্যে মন্ত্রী এসব কথা বলেন।</p>
      <p>তিন দিনব্যাপী এই সম্মেলনের মূল প্রতিপাদ্য ছিল- ‘সার্বজনীন স্বাস্থ্য সুরক্ষা অর্জনে অসংক্রামক ব্যাধির নিয়ন্ত্রণ ও প্রতিরোধে কমিউনিটি স্বাস্থ্যকর্মীদের সম্ভাবনা”। ঢাকার প্যান প্যাসিফিক সোনারগাঁও হোটেলে সম্মেলনের সমাপনী অনুষ্ঠানে সেভ দ্য চিলড্রেন বাংলাদেশ, স্বাস্থ্য ও পরিবার কল্যাণ মন্ত্রণালয়, ইউএসএইড, ইউনিসেফ ও বিশ্ব স্বাস্থ্য সংস্থার তত্ত্বাবধানে “বাংলাদেশ ন্যাশনাল স্ট্র্যাটেজি ফর কমিউনিটি হেলথ ওয়ার্কার্স (২০১৯-২০৩০)” প্রকাশ করা হয়।</p>
      <p>অনুষ্ঠানে স্বাস্থ্য অধিদফতরের অতিরিক্ত মহাপরিচালক (প্রশাসন) ডা. নাসিমা সুলতানা উপস্থাপিত ১৪১টি পোস্টার ও গবেষণা উপস্থাপনার সারসংক্ষেপ তুলে ধরেন।</p>
      <p>সম্মেলনে ৩৫টি দেশের জনস্বাস্থ্যবিষয়ক গবেষক, বিশেষজ্ঞ, চিকিৎসক ও মাঠপর্যায়ের কর্মীরা উপস্থিত ছিলেন।</p>
      <p>আইসিডিডিআর,বি, স্বাস্থ্য অধিদফতর, ব্র্যাক জেমস পি. গ্র্যান্ট স্কুল অব পাবলিক হেলথ (জেপিজিএসপিএইচ) এবং সেভ দ্য চিলড্রেন, বাংলাদেশ-এর সহযোগিতায় আন্তর্জাতিক এই সম্মেলনটির আয়োজন করা হয়। এছাড়া ইউএসএইড, ইউরোপিয় ইউনিয়ন, ইউকেএইড, এমএসএইচ, ভাইটাল স্ট্র্যাটেজিস, ব্র্যাক, ইউনিসেফ, ইউএনএফপিএ ও বিশ্ব স্বাস্থ্য সংস্থা সম্মেলন আয়োজনে সহায়তা করে।</p>
      <p> </p>
      <footer>/জেএ/টিটি/</footer>
    </article>
  </body>
</html>