<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/levski/porednata-pragmatichna-pobeda-na-levski-izkachi-sinite-nad-loko-(plovdiv)-1409263.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-24T19:15:00+00:00"/>
    <meta property="og:title" content="Поредната прагматична победа на Левски изкачи &quot;сините&quot; над Локо (Пловдив)"/>
    <meta property="og:description" content="Левски нямаше нужда да показва 100% от възможностите си, за да се добере до поредна домакинска победа у дома Сините, които в последния кръг паднаха в Пловдив от Ботев, съумяха с минимални усилия да стигнат до лесно 2:0 над Царско село в своеобразно столично дерби в посления неделен двубой от 17-ия кръг на българската Първа лига"/>
  </head>
  <body>
    <article>
      <h1>Поредната прагматична победа на Левски изкачи "сините" над Локо (Пловдив)</h1>
      <address><time datetime="2019-11-24T19:15:00+00:00">24 Nov 2019, 19:15</time> by <a rel="author">Sportlive.bg</a></address>
      <p><b>Л<a href="https://www.sportlive.bg/bgfootball/levski">евски</a></b> нямаше нужда да показва 100% от възможностите си, за да се добере до поредна домакинска победа у дома. "Сините", които в последния кръг паднаха в Пловдив от Ботев, съумяха с минимални усилия да стигнат до лесно 2:0 над Царско село в своеобразно столично дерби в посления неделен двубой от 17-ия кръг на българската Първа лига.</p>
      <p>В първите 20 минути домакините трудно пробиваха защитата на Царско село, но увеличиха темпото в играта си във втората половина на полувремето и стигнаха до 2 гола. Първо в 27' Найджъл Робърта се разписа, добавяйки топката във вратата след удар на Станислав Иванов. Крилото пък сам отбеляза второто попадение малко преди края на полувремето и подпечата успеха на своите. </p>
      <p>Възпитаниците на Петър Хубчев продължават отличната си серия на "Герена", където са в серия от 7 поредни победи, а единствено Берое успя да вземе 3-те точки в столицата срещу 26-кратните шампиони. Благодарение на силната форма у дома, Левски отново се изкачи на второ място в класирането с актив от 38 точки - 2 повече от Локомотив (Пловдив) и 4 пред ЦСКА. Лидер е Лудогорец с актив от 45 пункта. </p>
      <p>В следващия кръг "сините" имат шанс да се "реваншират" на Берое за поражението, като двата тима ще се срещнат в Стара Загора. При победа разликата с върха може да бъде съкратена, тъй като шампионите имат тежък мач с ЦСКА, и то след ключовия двубой срещу московските "армейци" в Лига Европа. </p>
      <p>риема Царско село в мач от 17-ия кръг на efbet Лига. Двубоя можете да следите <b><a href="https://www.sportlive.bg/">НА ЖИВО в SportLive.bg</a></b>.</p>
      <p>
        <b>ПЪРВО ПОЛУВРЕМЕ</b>
      </p>
      <p>На "Герена" столичната битка стартира с много фаулове в средата на терена, бавно темпо и скука. Домакините логично владееха повече топката, но много трудно стигаха до наказателното поле на съперника. Постепенно обаче след 20-ата минута "сините" станаха по-опасни и логичното се случи в 27'. </p>
      <p>Акция на домакините се разви през центъра и с гръб към вратата Паулиньо овладя и успя да изведе Станислав Иванов отдясно в наказателното поле. Той стреля, а Джони Пласид успя да намали скоростта на топката, която летеше към опразнената врата. Кавдански беше близо до това да изчисти от голлинията, но Найджъл Робърта беше на точното място и довкара топката - 1:0 за домакините. </p>
      <p>Малко преди края на полувремето Левски съумя да удвои аванса си. Тиам изведе по страхотен начин Дени Алар отляво в наказателното поле, а той веднага пусна успоредно за Станислав Иванов. Крилото засече топката с много лек удар, но той се оказа и много точен - кълбото се търкулна между вратаря и левия страничен стълб и се озова във вратата. </p>
      <p>
        <b>ВТОРО ПОЛУВРЕМЕ</b>
      </p>
      <p>Вторите 45 минути стартираха по идентичен начин - бавно темпо и прекалено много нарушения. Домакините обаче нямаха проблем с този ход на действията заради уверения си аванс, който обаче можеше да бъде намален в 63'. Йордан Минев проби по крилото и центрира перфектно за Уесли Ната. Бразилецът стреля точно, но Миятович с прекрасна намеса успя да избие в корнер. </p>
      <p>Няколко минути по-късно Станислав Иванов се прояви отлично в нападение, като проби по крилото, премина покрай Веселин Минев, но завършващият му удар бе разочароващ и Джони Пласид улови безпроблемно. В 72' пък едва не се стигна до куриозен автогол на домакините, след като при отчаяно центриране отляво Каргас се опита да изчисти, но топката мина на сантиметри встрани от вратата на Миятович. </p>
      <p>В последните 15 минути Робърта имаше сериозно желание да вкара втори гол, но се отчете с два пропуска. Добрата новина от заключителните акорди на срещата пък бе свързана със завръщането на Франко Мазурек, който вече е излекуван от контузия.  Именно той беше в основата на една от последните атаки на Левски, след като изведе Алар в половината на съперника, а нападателят пусна за резервата Петков отляво в наказателното поле. Ударът на младока обаче беше блокиран - 2:0 краен резултат! </p>
      <p>
        <b>Стартови състави:</b>
      </p>
      <p><b>ЛЕВСКИ</b>: Миятович, Миланов, Рейш, Ейолфсон, Горанов, Райнов, Тиам, Иванов, Паулиньо, Алар, Робърта</p>
      <p><b>ЦАРСКО СЕЛО</b>: Пласид, Й. Минев, В. Минев, Карбониери, Кавдански, Даскалов, Георгиев, Юсеин, Ната, Кордейро, Антуи</p>
      <p>
        <b>ПРЕДИ МАЧА</b>
      </p>
      <p>"Сините" се нуждаят от победа на всяка цена, за да не изостанат в битката за титлата още повече. Тимът на Петър Хубчев е на точка зад втория Локомотив (Пд) и на 10 от лидера Лудогорец. В миналия кръг тимът направи грешна стъпка и загуби от Ботев във Пловдив. Царско село също допусна грешка и загуби с 1:2 от Дунав (Русе) на свой терен.</p>
      <p>В Левски влизат по-оптимистично в срещата, след като през седмицата си върнаха контузените Филипе Нашименто, Франко Мазурек, Насиру Мохамед и Найджъл Робърта. "Сините" са в серия от 6 победи в първенството на своя стадион и ще разчитат да продължат тази поредица.</p>
      <related>
        <h4>Още по темата</h4>
        <a href="https://www.sportlive.bg/bgfootball/levski/Trenxorite-na-Levski-smymrili-Tiam-i-Nashimento-predi-carsko-selo-1409194.html"/>
        <a href="https://www.sportlive.bg/bgfootball/levski/Levski-postavi-cena-po-visoka-ot-tazi-na-Dembele-na-Stanislav-Ivanov-1409184.html"/>
        <a href="https://www.sportlive.bg/bgfootball/levski/Simeon-Slavchev-progovori-za-Levski-1409182.html"/>
        <a href="https://www.sportlive.bg/bgfootball/ludogorec/Ludogorec-izprevarva-Levski-za-half-na-carsko-selo-1407367.html"/>
        <a href="https://www.sportlive.bg/bgfootball/levski/Edin-ot-naj-dobrite-bylgarski-igrachi-v-pyrvenstvoto-ni-podnovi-trenirovki-s-Levski-1408694.html"/>
      </related>
    </article>
  </body>
</html>