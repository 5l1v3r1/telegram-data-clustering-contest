<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780002/%D8%AA%D9%86%D9%87%D8%A7-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%AF%D9%88%D8%B3%D8%AA%D8%AF%D8%A7%D8%B1-%DA%A9%D8%AA%D8%A7%D8%A8-%DA%A9%D8%B4%D9%88%D8%B1-%D8%AF%D8%B1-%DA%A9%D8%A7%D8%B4%D8%A7%D9%86-%D9%88%D8%AC%D9%88%D8%AF-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:41:57+00:00"/>
    <meta property="og:title" content="رئیس اداره فرهنگ و ارشاد اسلامی کاشان: تنها بیمارستان دوستدار کتاب کشور در کاشان وجود دارد"/>
    <meta property="og:description" content="کاشان - رئیس اداره فرهنگ و ارشاد اسلامی کاشان گفت: تنها بیمارستان دوستدار کتاب کشور در کاشان وجود دارد."/>
  </head>
  <body>
    <article>
      <h1>رئیس اداره فرهنگ و ارشاد اسلامی کاشان: تنها بیمارستان دوستدار کتاب کشور در کاشان وجود دارد</h1>
      <address>
        <time datetime="2019-11-24T19:41:57+00:00">24 Nov 2019, 19:41</time>
      </address>
      <p>به گزارش <a href="https://www.mehrnews.com/">خبرنگار مهر</a>، میثم نمکی شامگاه یکشنبه در مراسم تجلیل از خادمین کتاب شهرستان کاشان با بیان اینکه شناسنامه تاریخی و هویت غنی فرهنگی کاشان سندی بر پیشینیه باهویت مردمان این منطقه است، اظهار داشت: کاشان مهد سرمایه ها و گنجینه های معنوی و فکری در طول تاریخ بوده است.</p>
      <p>وی با اشاره به اینکه یکی از شاخصه های مهم توسعه فکری و فرهنگی جامعه گسترش کتابخانه هاست، ابراز داشت: اگر ما در زمینه توسعه کتابخانه ها اقداماتی انجام دهیم به توسعه انسانی و اندیشه ها و آرمان های یک جامعه کمک کرده ایم.</p>
      <p>
        <b>توسعه ظرفیت های فکری و معنوی در دل کتابخانه های شهر شکل می گیرد</b>
      </p>
      <p>رئیس اداره فرهنگ و ارشاد اسلامی با بیان اینکه همه باید به فکر توسعه ظرفیت های فیزیکی و کالبدی باشیم، تصریح کرد: توسعه ظرفیت های فکری و معنوی در دل کتابخانه های شهر شکل می گیرد.</p>
      <p>وی افزود: اگر کتابخانه ها به عنوان یک شناسنامه و هویت فرهنگی تلقی شود، می تواند باعث تحولات فرهنگی و فکری در جامعه شود. </p>
      <p>
        <b>خیرین به حوزه ساخت کتابخانه ها وارد شوند</b>
      </p>
      <p>نمکی با اشاره به اینکه در حوزه زیرساخت ها علاوه بر توسعه کتابخانه های عمومی باید به مدارس، دانشگاه ها، حوزه های علمیه و غیره نیز توجه کنیم، بیان داشت: یکی از ظرفیت هایی که می تواند باعث توسعه کتابخانه های شود ورود خیرین به این حوزه است.</p>
      <p>وی با بیان اینکه بعضی از مناطقی که به عنوان شهرک مسکونی در کاشان شناخته شده است فاقد کتابخانه است، اظهار داشت: انجمن کتابخانه های شهرستان کاشان که به ریاست فرماندار برگزار می شود در این زمینه می تواند کمک فراوانی انجام دهد.</p>
      <p>رئیس اداره فرهنگ و ارشاد اسلامی کاشان با اشاره به برخی از طرح های ابتکاری وزارت فرهنگ و ارشاد اسلامی برای توسعه کتاب و کتابخوانی در سطح کشور ابراز داشت: یکی از مهمترین این طرحها «پایتختی کتاب» بود که سال گذشته و در دوره چهارم برگزاری این طرح کاشان پایتخت کتاب ایران بود.</p>
      <p>وی با بیان اینکه تنها بیمارستان دوستدار کتاب ایران در کاشان وجود دارد، تصریح کرد: بیمارستان آیت الله یثربی کاشان می تواند به عنوان یک الگوی موفق در این زمینه برای سایر بیمارستان های ایران معرفی شود.</p>
      <p>
        <b>۲۰ ناشر فعال کتاب در کاشان وجود دارد</b>
      </p>
      <p>نمکی از وجود ۲۰ ناشر فعال کتاب در کاشان خبر داد و بیان داشت: ۱۰ کتابفروشی فعال نیز در کاشان وجود دارد و با توجه به ظرفیت های بالای کاشان در پرورش اهل قلم و نویسندگان به طور متوسط هر ماه پنج اثر از نویسندگان کاشانی چاپ و روانه بازار کتاب می شود.</p>
    </article>
  </body>
</html>