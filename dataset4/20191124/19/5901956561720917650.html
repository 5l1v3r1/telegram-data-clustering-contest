<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/rodila-se-je-ena-najtezjih-britank-244266"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T19:48:00+00:00"/>
    <meta property="og:title" content="Rodila se je ena najtežjih Britank"/>
    <meta property="og:description" content="Porod, posebno prvi, je za žensko prelomen izziv, zato ni težko verjeti, da je bila 23-letna Jessica Drake, potem ko je na svet spravila svojo prvo hčer, v neizmernem šoku, kajti deklica, ki jo je..."/>
  </head>
  <body>
    <article>
      <h1>Rodila se je ena najtežjih Britank</h1>
      <h2>Lily-Grace je na svet prijokala s petimi kilogrami. Zaželeni porod v vodi je zaradi njene velikosti odpadel.</h2>
      <address><time datetime="2019-11-24T19:48:00+00:00">24 Nov 2019, 19:48</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1705246.jpg"/>
          <figcaption>Deklici so pomagali z vakuumom. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1705245.jpg"/>
          <figcaption>Najtežji britanski otrok je ob rojstvu tehtal več kot sedem kilogramov. FOTO: Guliver/Getty Images</figcaption>
        </figure>
      </slideshow>
      <p>Porod, posebno prvi, je za žensko prelomen izziv, zato ni težko verjeti, da je bila 23-letna <b>Jessica Drake</b>, potem ko je na svet spravila svojo prvo hčer, v neizmernem šoku, kajti deklica, ki jo je poimenovala <b>Lily-Grace</b>, je namreč tehtala kar pet kilogramov!</p>
      <h3>Vsa oblačilca premajhna</h3>
      <figure>
        <img src="https://www.slovenskenovice.si/images/slike/2019/10/29/1705245.jpg"/>
        <figcaption>Najtežji britanski otrok je ob rojstvu tehtal več kot sedem kilogramov. FOTO: Guliver/Getty Images</figcaption>
      </figure>
      <p>Uvrstila se je na seznam najtežjih britanskih novorojenčkov, osupljiv pa je še podatek, da se je rodila 14 dni pred predvidenim rokom. Če bi torej še dva tedna, kolikor so se glasile ocene ginekologa, počakala v maternici, bi nedvomno pridobila še kakšen gram in mamici povzročila še več muk, kajti Jessica, ki je s partnerjem <b>Benjaminom </b>načrtovala povsem naraven porod v vodi, si je med popadki še kako zaželela protibolečinskih sredstev, sploh ko se je zajetna deklica na poti zagozdila, a je bilo zanje prepozno; še več, na vodo je kaj hitro morala pozabiti, saj so jo nemudoma premestili na porodni oddelek, kjer so otroku pomagali na svet z vakuumskim ekstraktorjem. »Ves čas je bilo zelo boleče, a na to kmalu pozabiš,« je povedala pogumna Jessica, ki ni vedela, da se bo njena prvorojenka uvrstila med britanske rekorderke.</p>
      <blockquote>10,7 kilograma je ob rojstvu tehtal najtežji otrok.</blockquote>
      <p>»To je bilo velikansko presenečenje! Pred porodom razmišljaš o vseh mogočih zapletih in izidih, a še v sanjah nisem pomislila, da bi bil lahko moj otrok med najtežjimi novorojenci v državi! Malce nenavaden se mi je zdel le zdravnikov komentar med porodom, češ da so njena ramena preširoka, a takrat se nisem ukvarjala s tem, kaj bi to lahko pomenilo. Skoraj vsa oblačila, ki sem jih imela zanjo pripravljena, so ji premajhna, takoj je namreč potrebovala velikost od tri do šest mesecev,« pojasnjuje Jessica, ki je na srečo hitro okrevala in je z deklico že v domači oskrbi.<br/><br/>Lily-Grace je na vrhu seznama najtežjih novorojencev, ki so na svet prijokali v porodnišnici v angleškem Hullu, za najtežjega na Otoku pa velja <b>Guy Carr</b>, ki se je rodil leta 1992 s carskim rezom in je ob rojstvu tehtal več kot sedem kilogramov. Svetovni Guinnessov rekorder pa je deček, ki je leta 1879 prijokal na svet zelo visokim kanadskim staršem (mati je bila visoka 243 centimetrov in je druga na Guinnessovem seznamu visokih ljudi, oče pa 232): tehtal je 10,7 kilograma, dolg je bil 75 centimetrov. Živel je le 11 ur.</p>
    </article>
  </body>
</html>