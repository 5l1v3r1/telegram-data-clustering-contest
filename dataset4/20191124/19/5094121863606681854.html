<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/rumunsko-volby-prezident-dancilaova-iohannis-20191124.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T19:56:00+00:00"/>
    <meta property="og:title" content="Expremiérka Dancilaová neuspěla. Rumunským prezidentem zůstane Iohannis"/>
    <meta property="og:description" content="Rumunským prezidentem byla opět zvolena stávající hlava státu Klaus Iohannis. Centristický politik v dnešním druhém kole voleb jasně porazil sociální demokratku Vioricu Dancilaovou, ukázaly podle agentur první odhady výsledků. Iohannis tak podle všeho potvrdil roli favorita a může zůstat dalších pět let v úřadu."/>
  </head>
  <body>
    <article>
      <h1>Expremiérka Dancilaová neuspěla. Rumunským prezidentem zůstane Iohannis</h1>
      <address><time datetime="2019-11-24T19:56:00+00:00">24 Nov 2019, 19:56</time> by <a rel="author">ČTK</a></address>
      <p>Podle průzkumu, který mezi voliči po odchodu z volebních místností provedla společnost Ires, stávající prezident získal 66,5 procenta hlasů, zatímco jeho soupeřku podpořilo 33,5 procenta voličů. Společnost Curs-Avantgade Iohannisův výsledek odhadla na 64 procent. První kolo rumunských prezidentských voleb se konalo 10. listopadu.</p>
      <figure>
        <img src="https://g.denik.cz/1/db/ctk-v-hongkongu-skoncily-mistni-volby-mely-rekordni-ucast_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/referendum-o-demokracii-v-hongkongu-zacaly-mistni-volby-20191124.html">Volby v Hongkongu: Prodemokratiční kandidáti jasně vedou, účast byla rekordní Přečíst článek ›</a>
      </aside>
      <p>Stávající prezident je považován za ochránce principů právního státu. Jako znovuzvolená hlava státu by mimo jiné mohl jmenovat prokurátory beroucí vážně boj s korupcí, která je jedním z nejpalčivějších problémů Rumunska.</p>
      <p>Šedesátiletý Iohannis, etnický Němec a bývalý starosta města Sibiu, pomohl zajistit konání referenda, v němž se loni v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <p>Bývalá premiérka Viorica Dancilaová zjevně zaznamenala nejhorší výsledek, jakého od pádu komunismu v prezidentských volbách dosáhl kandidát postkomunistické Sociálnědemokratické strany Rumunska (PSD), poznamenala agentura APA. Pětapadesátiletá politička byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru.</p>
      <figure>
        <img src="https://g.denik.cz/1/65/ctk-cvvm-nejvetsi-podporu-si-dal-drzi-ano-i-kdyz-si-mirne-pohorsilo_denik-150-3x2.jpg"/>
      </figure>
      <aside>
        <a href="https://www.denik.cz/z_domova/babis-ano-ods-pirati-volby-pruzkum-kscm-cssd-spd-okamura-starostove-20191122.html">Babišovo ANO si v listopadu pohoršilo. Piráti ztrácí na druhou ODS půl procenta Přečíst článek ›</a>
      </aside>
      <p>Odhady nezohledňují hlasy zahraničních Rumunů. Iohannis, kandidát Národní liberální strany (PNL), by tak nakonec mohl získat až kolem 70 procent hlasů. Volební účast pravděpodobně přesáhla 50 procent. První oficiální výsledky se očekávají v noci na pondělí.</p>
    </article>
  </body>
</html>