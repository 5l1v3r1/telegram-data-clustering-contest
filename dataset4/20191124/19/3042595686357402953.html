<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tenaringer-gikk-til-angrep-med-machete-pa-kino/71855433"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T19:47:36+00:00"/>
    <meta property="og:title" content="Tenåringer gikk til angrep med machete på kino"/>
    <meta property="og:description" content="Bevæpnet politi rykket ut med hunder og elektrosjokkvåpen i forbindelse med opptøyer på en kino. - Det er noe av det verste jeg har sett, uttalte en av politifolkene."/>
  </head>
  <body>
    <article>
      <h1>Tenåringer gikk til angrep med machete på kino</h1>
      <h2>Bevæpnet politi rykket ut med hunder og elektrosjokkvåpen i forbindelse med opptøyer på en kino. - Det er noe av det verste jeg har sett, uttalte en av politifolkene.</h2>
      <address><time datetime="2019-11-24T19:47:36+00:00">24 Nov 2019, 19:47</time> by <a rel="author">Marte Klausen</a></address>
      <p>Ei jente på 13 år er blant fem tenåringer som ble arrestert etter at et masseslagsmål brøt ut på en kino i Birmingham, England. Det melder <a href="https://news.sky.com/story/birmingham-13-year-old-girl-among-five-teens-arrested-after-machete-brawl-at-cinema-11868986">Sky News</a>.</p>
      <p>Bevæpnet politi rykket ut med hunder og elektrosjokkvåpen til kinoen lørdag kveld etter en melding om at en gruppe personer med macheter hadde ankommet.</p>
      <h3>- Lå på golvet og gråt</h3>
      <p>Mer enn hundre personer var til stede i lokalet for å se filmen «Frozen 2», skriver <a href="https://www.independent.co.uk/news/uk/crime/machete-fight-police-cinema-star-city-birmingham-frozen-blue-story-a9215436.html">The Independent</a>.</p>
      <p>Etter hvert som politiet forsøkte å få bukt med personene som hadde med seg våpen, brøt det ut flere «lommer» med slåsskamper. Kinoen ble stengt like etterpå.</p>
      <p>
        <b>Sju politifolk fikk mindre skader i ansiktet som følge av slåsskampene. De har beslaglagt to macheter i tillegg til en kniv etter hendelsen.</b>
      </p>
      <p>En politioffiser som rykket ut til hendelsen, har uttalt overfor Sky News at opptøyene er «noe av det verste han noen gang har sett».</p>
      <p>- En liten gutt lå på golvet og gråt sammen med moren sin mens ungdommer begynte å slåss, sier et vitne til hendelsen ifølge The Independent.</p>
      <h3>- Stort utbrudd av opptøyer</h3>
      <p>Politiet jobber for øyeblikket med å finne ut av hva som var årsaken til uroen.</p>
      <p>- Dette var et stort utbrudd av opptøyer, noe som naturligvis skremte mange familier som bare forsøkte å nyte en kveld ute, sier politioffiser Ian Green til Sky News.</p>
      <p>
        <b>- Vi arbeidet raskt for å få folkemengden vekk fra stedet, men ble møtt med fiendtlighet. Politifolk var nødt til å bruke elektrosjokkvåpen for å gjenopprette ro og orden, forklarer han.</b>
      </p>
      <p>Green understreker at skadene på politifolkene heldigvis ikke var alvorlige.</p>
      <p>- Men det er tydelig at noen av dem som var ved kinoen i går kveld, kom dit for å lage bråk, understreker han.</p>
      <p>En film som ble vist i forkant av hendelsen, «Blue Story», om gjengvold i Storbritannia, har nå blitt trukket fra 91 kinoer som følge av opptøyene, ifølge Sky News.</p>
    </article>
  </body>
</html>