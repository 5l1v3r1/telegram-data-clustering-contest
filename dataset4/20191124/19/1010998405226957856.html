<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/uvelichavat-se-signalite-za-domashno-nasilie-u-nas.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T19:20:00+00:00"/>
    <meta property="og:title" content="Все повече сигнали за домашно насилие у нас"/>
    <meta property="og:description" content="Всяко трето убийство на жена е извършено от партньора й, сочат данни на правосъдното министерство"/>
  </head>
  <body>
    <article>
      <h1>Все повече сигнали за домашно насилие у нас</h1>
      <h2>Всяко трето убийство на жена е извършено от партньора й, сочат данни на правосъдното министерство</h2>
      <address><time datetime="2019-11-24T19:20:00+00:00">24 Nov 2019, 19:20</time> by <a rel="author" href="https://btvnovinite.bg/author/?author=2005732" target="_blank">Ирена Рашева</a></address>
      <figure>
        <video src="https://vid.btv.bg/btvnews/2019/11/24/Nasilie_1574618477-1.mp4"/>
      </figure>
      <p>У нас сигналите за домашно насилие се увеличават. По данни на правосъдното министерство всяко трето убийство на жена е извършено от партньора й.</p>
      <p>17 години по-рано Галя и мъжът й са щастлива двойка. След като стават родители, приказката се превръща в кошмар. Жената разказва, че крие от близките си синините от побой, както и срама заради заплахите.</p>
      <p>„Имала съм оток на главата, корем, бъбреци. Тежки случаи на побои. Пред детето. С мен ще стане страшно, родителите ми ще ги изнасят на носилки, детето ще закъса здраво”, разказва Галя.</p>
      <p>Подава молба за защита от домашно насилие, но получава отказ, а тормозът от вече бившия й партньор продължава, споделя още Галя. </p>
      <p>„Всяка възможност използва, като се види с детето да го заплашва. На следващия ден след като убиха Дари Министерска и Ники, ми звънна по телефона и ми каза "Мамо, ти знаеш ли, че тате има пистолет?" и го е вадил пред него и му е казал да не казва на никой”, допълни Галя.</p>
      <p>Година по-късно прокуратурата влиза в дома на бащата и той е привлечен като обвиняем за притежание на незаконно оръжие. Въпреки опитите ни да се свържем с мъжа, не успяваме.</p>
      <p>"Държавата мълчи. Жените не знаят правата си. Това, което аз наблюдавам е, че когато извършителят е с финансови възможности или властови такива, случаите се потъпкват”, заяви Албена Белянова.</p>
      <p>Според психолозите най-честата причина за агресия към партньора е социална неудволетвореност.<br/> „Невротични насилници, които бият, защото не им издържат нервите от безпаричието, от тежката работа, от безперспективния живот. Но могат да бъдат и хора с личностни разстройства, някои от тях са истинските убийци. Хората, които, ревнуват, дебнат, преследват”, обясни Катя Кръстанова.</p>
      <p>През последната година над 2000 жени са потърсили помощ заради домашно насилие.</p>
    </article>
  </body>
</html>