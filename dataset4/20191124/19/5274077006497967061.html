<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419104"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T19:19:00+00:00"/>
    <meta property="og:title" content="&quot;היערות הם התשובה לשינויי האקלים&quot;"/>
    <meta property="og:description" content="המדען הראשי של קק&quot;ל: &quot;יערות קק&quot;ל קולטים כמיליון טון פחמן בשנה&quot;. בקרוב יושק קמפיין שיקרא להימנע משימוש בכלים חד פעמיים ביערות."/>
  </head>
  <body>
    <article>
      <h1>"היערות הם התשובה לשינויי האקלים"</h1>
      <address><time datetime="2019-11-24T19:19:00+00:00">24 Nov 2019, 19:19</time> by <a rel="author">ערוץ 7</a></address>
      <p>בוועידת האקלים הארצית של ישראל שנפתחה הבוקר (ראשו) במוזיאון תל אביב בהובלת מרכז השל וניהול הנגר ובשיתוף קק"ל, אמר ד"ר דורון מרקל, המדען הראשי של קק"ל כי המשימה החשובה ביותר היא קליטת הפחמן מהאטמוספירה וכי היערות הם התשובה לשינויי האקלים.</p>
      <p>"שינויי האקלים בישראל ובמזרח התיכון יובילו להפחתה בכמות המשקעים ולהתחממות אשר ידרשו פעולות נחושות מצד המדינה בתחומים של- הפחתת פליטות וקיבוע פחמן, היערכות לשינויי האקלים הצפויים והגברת המודעות בקרב הציבור", אמר ד"ר מרקל.</p>
      <p>לדברי ד"ר מרקל, כגוף משמעותי ביותר בישראל בתחום הגנת הסביבה, קק"ל מובילה את ההתמודדות עם שינויי האקלים ופועלת במספר תחומים: שימור יערות קק"ל כמקבעי פחמן וקידום השימוש באנרגיה סולארית ואגירתה, התאמת היער לשינויי האקלים ושיפור מאזן המים של ישראל, ניטור ומחקר של השפעת האקלים על המערכות הטבעיות.</p>
      <p>ד"ר מרקל מסביר כי יערות קק"ל הם הכלי היחיד בישראל שקולט פחמן וכיום היערות קולטים כמליון טון פחמן בשנה (3.7 מליון טון פחמן דו חמצני) שהם כ- 5% מכמות הפחמן הנפלטת, נתון שרק יעלה בעתיד. לדבריו, דונם ביער יתיר שבנגב לדוגמה, תורם לקליטת פחמן כמו דונם יער באירופה ויערות באזור הגליל אף מסייעים יותר בקליטת הפחמן.</p>
      <p>בתחום האנרגיה המתחדשת, לדברי המדען הראשי של קק"ל, קק"ל מובילה תכנית אסטרטגית (מיזם משותף עם מרכז השל) לאנרגיה מתחדשת סולארית שלא פולטת פחמן שתיושם במועצות האזוריות ברחבי הארץ על גבי שטחים ציבוריים ושטחי חקלאות.</p>
      <p>ד"ר מרקל מציין שקק"ל משקיעה בנוסף לשימור היערות בהתאמת היער לשינויי האקלים בין היתר ע"י התאמת מינים שעמידים יותר לתנאי יובש, ודילול יערות שיתאימו להפחתה בכמויות המים. בנוסף לכך, קק"ל פועלת גם לשיפור מאזן המים בישראל ע"י פעולות לשימור מי נגר חורפי, בין היתר על ידי הקמת מתקני ביו- פילטר בערים, שתפקידם "לתפוס" את מי השיטפונות בערים ולהחדיר אותם לאחר תהליך סינון לאקוויפר. פעולה נוספת בתחום היא שיקום בריכות החורף.</p>
      <p>בתחום המחקר, קק"ל פועלת לפיתוח של אנרגיות מתחדשות לאור מחקרים של השפעת שינויי האקלים על המערכות הטבעיות. ד"ר מרקל מוסיף כי קק"ל פועלת להנעת תוכניות להגברת המודעות למזהמים בקרב הציבור, ובקרוב יושק קמפיין רחב היקף תחת הסיסמא "חד פעמי - לא ביער שלי" שבו קק"ל קוראת לציבור להימנע משימוש בכלים חד פעמיים ביערות קק"ל.</p>
    </article>
  </body>
</html>