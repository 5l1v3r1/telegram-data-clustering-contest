<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191124_A_rendorseg_bocsanatot_kert_mert_nem_engedtek_a_kinai_miniszterelnok_ellen_demonstralni_ket_embert"/>
    <meta property="og:site_name" content="HVG.hu"/>
    <meta property="article:published_time" content="2019-11-24T19:15:00+00:00"/>
    <meta property="og:title" content="Bocsánatot kért a rendőrség, mert nem engedett a kínai miniszterelnök ellen demonstrálni két embert"/>
    <meta property="og:description" content="Elnézést kérnek, amiért korlátozták két ember személyiségi jogait."/>
  </head>
  <body>
    <article>
      <h1>Bocsánatot kért a rendőrség, mert nem engedett a kínai miniszterelnök ellen demonstrálni két embert</h1>
      <address><time datetime="2019-11-24T19:15:00+00:00">24 Nov 2019, 19:15</time> by <a rel="author">hvg.hu</a></address>
      <p>
        <b>Elnézést kérnek, amiért korlátozták két ember személyiségi jogait.</b>
      </p>
      <p>“A Budapesti Rendőr-főkapitányság valamint a Készenléti Rendőrség 2017. november 26., 28. és 29. napján Budapesten Li Ko-csiang kínai miniszterelnök Magyarországon tett látogatása idején  jogellenesen korlátozta Hendrei Tibor József és Dorje Karma véleménynyilvánítási szabadsághoz és személyes szabadságához fűződő személyiségi jogait, ezért elnézést kérnek az elkövetett jogsértésekért” - írja közleményében a rendőrség.</p>
      <p>“A rendőrség bocsánatot kér a Tibetet segítőktől - immár ötödik alkalommal. Valami nem stimmel a Rendőségnél, vagy a szakértelemmel vagy a jog értelmezésével. A jogsértettek kártérítést is kapnak” - kommentálta a bocsánatkérést a Tibetet Segítő Társaság.</p>
      <blockquote><a href="https://www.youtube.com/watch?v=TnfTf2CGeGA">Fel akarta emelni a tibeti zászlót, négy rendőr kezdte el "igazoltatni"<br/></a>Részletek a 444 cikkében: https://444.hu/2017/11/26/feltucat-rendor-ment-neki-a-ferfinak-csak-mert-fel-akart-emelni-egy-tibeti-zaszlot-budapesten</blockquote>
      <p>Hendrey a Deák tér mellett, a konvoj útvonala mellett a járdán várta, hogy elhaladjon mellette a miniszterelnök. A rendőrök már előre körbeállták, amikor pedig elkezdte lengetni a zászlót, illetve "Free Tibet"-kiáltásokkal tiltakozott, akkor erőszakkal lefogták. Az akcióban civil ruhás rendőrök is részt vettek, és a kamerázó embert is azonnal igazoltatták.</p>
      <p>Hendrey szerint neki azt mondták, hogy az intézkedés sima igazoltatás volt.</p>
      <p>„De számomra egyértelmű, hogy itt az történt, hogy igazoltatás címén megakadályozták a spontán tüntetést. Nem hiszem, hogy ez a rendőrök szakmai hibája lett volna, hanem szerintem felsőbb parancsra cselekedtek.”</p>
      <p>Az ORFK sajtóosztálya <a href="https://444.hu/2017/11/26/feltucat-rendor-ment-neki-a-ferfinak-csak-mert-fel-akart-emelni-egy-tibeti-zaszlot-budapesten">2017 végén a 444 kérdéseire azt válaszolta</a>, hogy a rendőrség "személyvédelmi feladatainak ellátása során többek között biztosítja a védett személy közlekedési útvonalát. Amennyiben a biztosított útvonalon olyan körülmény adódik, amelynek oka nem tisztázott, a rendőrség a védett személy biztonságának szavatolása érdekében megteszi a szükséges intézkedéseket." Hendrey esetében "az említett helyen a rendőrök több olyan személyt is igazoltattak, akik összehangolt tevékenységet folytattak, ám arról elsődlegesen nem volt megállapítható, hogy az a védett személy biztonságára mekkora kockázatot jelent."</p>
    </article>
  </body>
</html>