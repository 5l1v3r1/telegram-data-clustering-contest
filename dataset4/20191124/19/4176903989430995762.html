<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/avion-pao-na-kuce-u-kongu-najmanje-27-mrtvih/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:50:03+00:00"/>
    <meta property="og:title" content="Avion pao na kuće u Kongu, najmanje 27 mrtvih"/>
    <meta property="og:description" content="Najmanje 27 osoba poginulo je danas u padu aviona na stambeno naselje u Demokratskoj Republici Kongo, a medju stradalima su članovi posade, putnici i"/>
  </head>
  <body>
    <article>
      <h1>Avion pao na kuće u Kongu, najmanje 27 mrtvih</h1>
      <address><time datetime="2019-11-24T19:50:03+00:00">24 Nov 2019, 19:50</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/5e9c588f.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Najmanje 27 osoba poginulo je danas u padu aviona na stambeno naselje u Demokratskoj Republici Kongo, a medju stradalima su članovi posade, putnici i meštani grada Gome, saopštile su lokalne vlasti.</p>
      <p>Avion „Dornijer 228-200“ sa 19 sedišta, u vlasništvu privatne kompanije Bizi bi (Busy bee), srušio se na kuće u Gomi, u naselju Mapendo, nedugo posle poletanja ka gradu Beni, udaljenom 350 kilometara, navodi Bi-Bi-Si (BBC).</p>
      <p>Medju žrtvama je i devet članova iste porodice koji su bili u jednoj od kuća na koje se srušio avion.</p>
      <p>Uzrok nesreće za sada nije poznat.</p>
      <p>Jedan od svedoka rekao je da je video kako se avion tri puta okrenuo u vazduhu, dok je iz njega izlazilo puno dima.</p>
      <p>Kongoansko ministarstvo saobraćaja saopštilo je da je poginulo 26 osoba – 17 putnika, dva člana posade i sedam stanovnika naselja na koje je avion pao, prenosi Asošiejted pres.</p>
      <p>Avionske nesreće su česte u Kongu zbog lošeg održavanja letelica i niskih bezbednosnih standarda.</p>
      <p>Zbog bezbednosnih razloga, nijedna kongoanska aviokompanija, uključujući Bizi bi, ne sme da udje u vazdušni prostor Evropske unije.</p>
      <p>(Beta)</p>
    </article>
  </body>
</html>