<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549780.html/%D9%81%D9%84%D8%B3%D9%81%D9%87-%D9%88%D8%AC%D9%88%D8%AF%DB%8C-%D8%A8%D8%B3%DB%8C%D8%AC--%D8%AE%D8%AF%D9%85%D8%AA%DA%AF%D8%B2%D8%A7%D8%B1%DB%8C-%D8%A8%D9%87-%D9%85%D8%B1%D8%AF%D9%85-%D8%A7%D8%B3%D8%AA--%D8%A7%D8%AA%D9%81%D8%A7%D9%82%D8%A7%D8%AA-%D8%AE%D9%88%D8%A8%DB%8C-%D8%A8%D8%B1%D8%A7%DB%8C-%D8%A8%D8%B3%DB%8C%D8%AC-%D8%AF%D8%B1-%D8%AD%D8%A7%D9%84-%D8%B1%D8%AE-%D8%AF%D8%A7%D8%AF%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T19:32:00+00:00"/>
    <meta property="og:title" content="فلسفه وجودی بسیج، خدمتگزاری به مردم است/ اتفاقات خوبی برای بسیج در حال رخ دادن است"/>
    <meta property="og:description" content="مسئول نمایندگی ولی فقیه در سازمان بسیج مستضعفین گفت: بسیج همیشه یک نهاد اجتماعی بوده و فلسفه وجودی اش، خدمتگزاری به مردم است."/>
  </head>
  <body>
    <article>
      <h1>فلسفه وجودی بسیج، خدمتگزاری به مردم است/ اتفاقات خوبی برای بسیج در حال رخ دادن است</h1>
      <h2>مسئول نمایندگی ولی فقیه در سازمان بسیج در گفت‌وگو با «تهران نیوز»:</h2>
      <address>
        <time datetime="2019-11-24T19:32:00+00:00">24 Nov 2019, 19:32</time>
      </address>
      <p>مسئول نمایندگی ولی فقیه در سازمان بسیج مستضعفین گفت: بسیج همیشه یک نهاد اجتماعی بوده و فلسفه وجودی اش، خدمتگزاری به مردم است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ <b>حجت الاسلام محمدرضا تویسرکانی</b> مسئول نمایندگی ولی فقیه در سازمان بسیج مستضعفین در گفت‌وگو با خبرنگار سرویس اجتماعی <b><a href="https://tehrannews.ir/">شبکه خبری تهران نیوز</a></b> با اشاره به اینکه تشکیل بسیج مستضعفین در سال ۱۳۵۸ به فرمان امام خمینی(ره) برای خدمتگزاری به مردم شکل گرفت و نشان از عمق نگاه و آینده نگری بنیانگذار جمهوری اسلامی ایران نسبت به آینده انقلاب سلامی داشته است، اظهار داشت: از همان روزهای تاسیس بسیج مردمی در کشورمان، شاهد اثرگذاری آن در عرصه های مختلف بودیم اما هشت سال دوران دفاع مقدس یکی از دوران های درخشش بسیج بود و این گروه مردمی در این دوران توانست به بهترین شکل ممکن به ایفای نقش در جهت حراست از خاک کشورمان بپردازد و در این راه خون مطهر بسیاری از شهدای بسیجی و مردمی ریخته شد اما یک وجب از خاک کشورمان در اختیار دشمن قرار نگرفت.</p>
      <p>وی ادامه داد: شهدا با هدف دفاع از اسلام و قرآن و همچنین انقلاب اسلامی، به میدان های نبرد رفتند و پیروزی عظیم را برایمان به ارمغان رساند و بعد از پایان دوران دفاع مقدس، شاهد نقش آفرینی بسیج در عرصه سازندگی کشورمان بودیم که این ماموریت بسیج، همچنان ادامه دارد.</p>
      <p>حجت الاسلام تویسرکانی تاکید کرد: بسیج درسال های اخیر برای سیاستگزاری و رویکرد سیاست های اجتماعی قدم بر می دارد که این فعالیت ها بیش از گذشته شده است و باید گفت که بسیج همیشه یک نهاد اجتماعی بوده و فلسفه وجودی اش، خدمتگزاری به مردم است.</p>
      <p>مسئول نمایندگی ولی فقیه در سازمان بسیج مستضعفین ابراز داشت: سپاه و بسیج در راستای خدمات اجتماعی گام بردارد که یک نمونه آن اردوهای جهادی هست که در سطح کشور فعال هست و باید گفت که فعالیت این گروه های جهادی با یکسری خدمات دیگر هم همراه هست مثل طرح شهید رهنمون بسیج پزشکی که به مناطق محروم خدمات درمانی ارائه می کند.</p>
      <p>وی ادامه داد: اخیرا بسیج با ستاد مبارزه با مواد مخدر تفاهم نامه ای به امضا رسانده است و همچنین در مسئله امنیت اجتماعی، گشت های محله محور در قالب گشت رضویون فعال شده اند و درمحلات مختلف در عرصه مسائل فرهنگی هم اقدامات خیلی خوبی درحال انجام است. ما ۵۸۰ هزار مسجد در سطح کشور داریم که بسیج در اکثر این مساجد فعالیت فرهنگی و اجتماعی دارد.</p>
      <p>حجت الاسلام تویسرکانی خاطر نشان کرد: بسیج در سطح های مختلف جامعه فعالیت دارد، مثل بسیج دانش آموزی و باید گفت که بسیج از نظر قانونی، جایگاه خوبی در کشور دارد و در راستای طرح بسیج دانش آموزی، طرحی به نام شهید بهنام محمدی وجود دارد که در این طرح، اتصالی میان مسجد، مدرسه و خانه برای دانش آموزان وجود دارد و حدود ۲۵۰۰ مدرسه در سراسر کشور، مشمول این طرح هستند.</p>
      <p>مسئول نمایندگی ولی فقیه در سازمان بسیج مستضعفین در پایان خاطرنشان کرد: الحمدالله اتفاقات خوبی برای بسیج در حال رخ دادن است و بارها دیده ایم که روسای سازمان بسیج مستضفعین در صحن علنی مجلس حاضر شده اند و اعلام نموده‌اند که بسیج فراتر از جریان های سیاسی است و باید بسیج را بدنه ملت دانست.</p>
      <p>انتهای پیام/</p>
    </article>
  </body>
</html>