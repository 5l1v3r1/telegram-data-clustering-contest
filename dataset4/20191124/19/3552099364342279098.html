<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248571gra-chi-rezultat_-na-szo-mae-buti-nacilena-molodizhna-zbirna-ukraini.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="Гра чи результат. На що має бути націлена молодіжна збірна України"/>
    <meta property="og:description" content="Цього тижня було зламано чимало списів навколо того, що має бути головним завданням для молодіжної збірної України. Повідомляє сайт Sportanalytic.com. Як ви розумієте, ці розмови виникли на основі жахливих результатів команди Руслана Ротаня, котра спершу вдома програла Данії у відборі на Євро, зазнавши третьої поразки у чотирьох матчах, а потім зіграла внічию товариський матч в Азербайджані, завершуючи гру вдев'ятьох. Звісно, звертати увагу на результат контрольної гри не завжди варто, але два вилучення наштовхують на думку, що в команді немає дисципліни та мотивації. Як би там не було, керівництво УАФ одностайно висловило довіру Ротаню і заявило, що головне завдання молодіжної команди - це зовсім не результат, а підготовка кадрів для головної команди країни.Тут ми й підходимо до головної дилеми щодо того, що саме має бути критерієм успіху для наставників молодіжної, юнацької та юніорської команд. Збірна U-20 під керівництвом Олександра Петракова стала чемпіоном світу, хоча їхня гра далеко не завжди будувалася…"/>
  </head>
  <body>
    <article>
      <h1>Гра чи результат. На що має бути націлена молодіжна збірна України</h1>
      <address>
        <time datetime="2019-11-24T19:00:00+00:00">24 Nov 2019, 19:00</time>
      </address>
      <figure>
        <img src="http://sportanalytic.com/uploads/images/default/0975_zb.jpg"/>
      </figure>
      <p>Цього тижня було зламано чимало списів навколо того, що має бути головним завданням для молодіжної збірної України. Повідомляє сайт <a href="http://sportanalytic.com/">Sportanalytic.com.</a> <br/><br/>Як ви розумієте, ці розмови виникли на основі жахливих результатів команди Руслана Ротаня, котра спершу вдома програла Данії у відборі на Євро, зазнавши третьої поразки у чотирьох матчах, а потім зіграла внічию товариський матч в Азербайджані, завершуючи гру вдев'ятьох. Звісно, звертати увагу на результат контрольної гри не завжди варто, але два вилучення наштовхують на думку, що в команді немає дисципліни та мотивації. Як би там не було, керівництво УАФ одностайно висловило довіру Ротаню і заявило, що головне завдання молодіжної команди - це зовсім не результат, а підготовка кадрів для головної команди країни.<br/><br/>Тут ми й підходимо до головної дилеми щодо того, що саме має бути критерієм успіху для наставників молодіжної, юнацької та юніорської команд. Збірна U-20 під керівництвом Олександра Петракова стала чемпіоном світу, хоча їхня гра далеко не завжди будувалася на короткому пасі і дарувала нам естетичне задоволення. На одній із прес-конференцій, тренер відповів щось на кшталт: "Вам шашечки чи їхати?" і продовжив гнути свою лінію, котра привела до титулу. Зараз Петраков тренує команду U-17, котра пройшла основний раунд відбору на Євро з перемогами над Грузією та Албанією і нічиєю проти Португалії. Стиль залишився таким же, як і в команди U-20, але результат є. Хоча Петраков і не награє у збірній модель гри команди Андрія Шевченка.<br/><br/>Натомість Руслан Ротань кардинально перебудував гру точно за лекалами національної збірної. Результату поки немає взагалі (якщо не рахувати перемогу над Мальтою), але хлопці вчаться грати через короткий пас. Тільки от як визначити ефективність такої роботи? Ці футболісти можуть потрапити до національної збірної і через три, і навіть через п'ять років, то потрібно весь цей час тримати Ротаня на посаді, щоб перевірити його роботу? Звісно, Ротань - молодий тренер, але не кожен молодий є перспективним. І скільки ще потрібно програти "молодіжці", щоб отримати нового наставника?<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>