<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/pri-pobrezi-sa-prevrhla-lod-ktora-p/431997-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T19:45:00+00:00"/>
    <meta property="og:title" content="Pri pobreží Rumunska sa prevrhla loď s vyše 14.000 ovcami"/>
    <meta property="og:description" content="Príčina incidentu nebola bezprostredne známa. Záchranárom sa podarilo dostať do bezpečia celú posádku pozostávajúcu z 20 Sýrčanov a jedného Libanonca, ako aj 32 oviec."/>
  </head>
  <body>
    <article>
      <h1>Pri pobreží Rumunska sa prevrhla loď s vyše 14.000 ovcami</h1>
      <h2>Príčina incidentu nebola bezprostredne známa. Záchranárom sa podarilo dostať do bezpečia celú posádku pozostávajúcu z 20 Sýrčanov a jedného Libanonca, ako aj 32 oviec.</h2>
      <address><time datetime="2019-11-24T19:45:00+00:00">24 Nov 2019, 19:45</time> by <a rel="author">TASR</a></address>
      <p>Bukurešť 24. novembra (TASR) - Nákladná loď prepravujúca 14.600 kusov oviec sa v nedeľu prevrátila v Čiernom mori pri pobreží Rumunska. Plavidlo smerovalo do saudskoarabskej Džiddy a k nehode došlo krátko po tom, ako vyplávalo z rumunského prístavu Midia, informuje tlačová agentúra AFP.</p>
      <p>Príčina incidentu nebola bezprostredne známa. Záchranárom sa podarilo dostať do bezpečia celú posádku pozostávajúcu z 20 Sýrčanov a jedného Libanonca, ako aj 32 oviec.</p>
      <p>"<i>Záchranná operácia pokračuje, Dúfame, že zvieratá vo vnútri lode sú stále nažive,</i>" uviedla hovorkyňa záchranárskych služieb.</p>
      <p>Záchranári s podporou armády, polície a potápačov sa usilovali dostať loď - plaviacu sa pod vlajkou štátu Palau - späť do pôvodnej polohy a odtiahnuť ju do prístavu.</p>
      <p>Rumunsko, ktoré vstúpilo do Európskej únie v roku 2007, ale je jedným z jej najchudobnejších členov, je tretím najväčším chovateľom oviec tohto bloku - po Británii a Španielsku - a popredným vývozcom.</p>
      <p>Aktivisti označujú plavidlá na prepravu hospodárskych zvierat ako "lode smrti", tvrdiac, že počas letných mesiacov ovce na ich palube hynú od horúčavy. Z prístavu Midia ročne vypláva približne 100 takýchto transportov.</p>
      <p>Dnes už bývalý eurokomisár potravinovú bezpečnosť Vytenis Andriukaitis v júli vzniesol požiadavku, aby Rumunsko zastavilo prepravu 70.000 kusov oviec do oblasti Perzského zálivu a nariadil Európskej komisii, aby preskúmala postupy rumunských vývozcov hospodárskych zvierat.</p>
    </article>
  </body>
</html>