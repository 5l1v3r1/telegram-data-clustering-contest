<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/elliniko/omades/ofi/1561148/itta-sok-gia-ton-ofi-ehase-2-1-apo-ton-atromito-me-gol-sto-95/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T19:08:00+00:00"/>
    <meta property="og:title" content="Ήττα-σοκ για τον ΟΦΗ: Έχασε 2-1 από τον Ατρόμητο με γκολ στο 95’"/>
    <meta property="og:description" content="Η ομάδα του Ηρακλείου αδίκησε τον εαυτό της στο Περιστέρι"/>
  </head>
  <body>
    <article>
      <h1>Ήττα-σοκ για τον ΟΦΗ: Έχασε 2-1 από τον Ατρόμητο με γκολ στο 95’</h1>
      <address><time datetime="2019-11-24T19:08:00+00:00">24 Nov 2019, 19:08</time> by <a rel="author">Καλιακάκης Γιάννης</a></address>
      <p>
        <b>Η ομάδα του Ηρακλείου αδίκησε τον εαυτό της στο Περιστέρι</b>
      </p>
      <p>
        <b>«Πικρή» ήττα για τον ΟΦΗ στο Περιστέρι, που ηττήθηκε 2-1 από τον Ατρόμητο με γκολ που δέχθηκε στο 5<sup>ο</sup> και τελευταίο λεπτό των καθυστερήσεων.</b>
      </p>
      <p>Το παιχνίδι της 11<sup>ης</sup> αγωνιστικής, είχε φινάλε… σοκ για τους Κρητικούς, που αδίκησαν τους εαυτούς τους και τελικά δεν πήραν τίποτα από το ματς.</p>
      <p>Οι γηπεδούχοι ήταν πιο απειλητικοί στο πρώτο 45λεπτο, εκμεταλλευόμενοι τα προβλήματα που είχε η ομάδα του Ηρακλείου στην άμυνα. Παρά το γρήγορο προβάδισμα του Ατρομήτου, ο ΟΦΗ «έβγαλε» αντίδραση και ισοφάρισε με το Ναμπί στο δικό του διάστημα υπεροχής.</p>
      <p>Στην επανάληψη, η ομάδα του Σίμου ήταν καλύτερη από τον αντίπαλο επέβαλλε το δικό της ρυθμό, όμως δεν αξιοποίησε κάποια από τις ευκαιρίες που δημιούργησε.</p>
      <p>Έτσι, στο 95’ δέχθηκε το γκολ από τον Ηρακλειώτη επιθετικό, Πέτρο Γιακουμάκη και γνώρισε την 3<sup>η</sup> συνεχόμενη ήττα στο πρωτάθλημα (τέσσερις μαζί με αυτή από την Καβάλα στο Κύπελλο).</p>
      <p><b>ΑΤΡΟΜΗΤΟΣ (Γιώργος Κορακάκης):</b> Μέγερι, Γκάλος, Ρισβάνης, Γούτας, Ταλόσα, Μπαένα, Χαρίσης, Ανδρούτσος (73' Βέλλιος), Ρόσα (60' Γιακουμάκης), Ενσικουλού, Μανούσος (84' Ούμπιδες).</p>
      <p><b>ΟΦΗ (Γιώργος Σίμος):</b> Σωτηρίου, Μπράουν, Μαρινάκης, Κουτρουμπής, Γιαννούλης, Σακόρ, Νέιρα, Ναμπί (87' Στάικος), Τσιλιανίδης, Σεμέντο (94' Φερέιρα), Μάνος (65' Φιγκεϊρέντο).</p>
      <p>Το «φιλμ» του αγώνα</p>
      <p>1' Ξεκίνησε το παιχνίδι στο Περιστέρι.</p>
      <p><b>3' ΓΚΟΛ ΓΙΑ ΤΟΝ ΑΤΡΟΜΗΤΟ 1-0:</b> Λάθος στην άμυνα του ΟΦΗ από τον Κουτρουμπή και ο Μανούσος με σουτ πετυχαίνει το 1-0.</p>
      <p>16' Κίτρινη κάρτα στον Ενσικουλού.</p>
      <p><b>21' ΓΚΟΛ ΓΙΑ ΤΟΝ ΟΦΗ 1-1:</b> Ωραία ομαδική προσπάθεια από τους παίκτες του ΟΦΗ και ο Ναμπί με τρομερό σουτ εκτός περιοχής, στέλνει τη μπάλα στο "παραθυράκι" της εστίας για το 1-1.</p>
      <p>25' Σουτ του Ρόσα για τους γηπεδούχους, αποκρούει με τις "γροθιές" ο Σωτηρίου.</p>
      <p><b>26' ΔΟΚΑΡΙ ΓΙΑ ΤΟΝ ΑΤΡΟΜΗΤΟ:</b> Μεγάλη ευκαιρία για τους γηπεδούχους, με δύο δοκάρια στην ίδια φάση. Ο Ενσικουλού από διαγώνια θέση θα στείλει τη μπάλα στο οριζόντιο δοκάρι, ενώ ακολουθεί δεύτερο σουτ από τον Ρόσα, που επίσης σταματάει στο δοκάρι.</p>
      <p>33' Ο Ατρόμητος απειλεί για δεύτερο γκολ, όταν από το γύρισμα του Μανούσο προς τον Ανδρούτσο προς τη μικρή περιοχή, ο Μαρινάκης με σωτήριο τάκλιν διώχνει τη μπάλα σε κόρνερ.</p>
      <p>38' Συρτό σουτ από τον Ανδρούτσο, μπλοκάρει χωρίς πρόβλημα ο Σωτηρίου.</p>
      <p>41' Από την προσπάθεια του Νέιρα να ανακόψει τη μπάλα, αυτή έφτασε στον Ανδρούτσο που βγήκε τετ-α-τετ με τον Σωτηρίου από πλάγια θέση, με το σουτ που επιχείρησε να φέυγει πάνω από το οριζόντιο δοκάρι.</p>
      <p>42' Εκτέλεση φάουλ του Ναμπί, μετά την αρχική απομάκρυνση, ο Νέιρα με κεφαλιά προσπαθεί να στείλει μπάλα προς την εστία, με τον Γούτα στη σωστή θέση να αποκρούει.</p>
      <p>43' Κίτρινη κάρτα στο Νέιρα.</p>
      <p>Τέλος πρώτου ημιχρόνου, 1-1 με τα γκολ των Μανούσου και Ναμπί. Η ομάδα του Ηρακλείου είχε διαστήματα υπεροχής, όμως κινδύνευσε με δεύτερο γκολ, καθώς είχε αρκετά προβλήματα στην άμυνα.</p>
      <p>46' Έναρξη για το δεύτερο 45λεπτο.</p>
      <p>48' Κίτρινη στον Μαρινάκη για αντικανονικό μαρκάρισμα στον Χαρίση.</p>
      <p>51' Μεγάλη ευκαιρία για τον ΟΦΗ. Ο Νέιρα κλέβει τη μπάλα και παίζει κάθετα για τον Σεμέντο, που θα πλασάρει, όμως ο Γούτας απομακρύνει με τάκλιν πριν η μπάλα καταλήξει στα δίχτυα.</p>
      <p>56' Εκτέλεση κόρνερ του Ναμπί, η μπάλα θα βρει στο χέρι του Γούτα μέσα στην περιοχή, όμως ο Κουτσιαύτης μετά από επικοινωνία με το VAR, θεωρεί ότι είναι "ακούσιο".</p>
      <p>60' Πρώτη αλλαγή για τον Ατρόμητο, με τον Πέτρο Γιακουμάκη στη θέση του Ρόσα.</p>
      <p>63' Σέντρα του Μανούσου από δεξιά, ο Γιακουμάκης κάνει ένα εντυπωσιακό ανάποδο "ψαλίδι", όμως η μπάλα φεύγει πολύ ψηλά άουτ.</p>
      <p>65' Πρώτη κίνηση και από τον Γιώργο Σίμο, με τον Φιγκεϊρέντο αντί του Μάνου.</p>
      <p>68' Κίτρινη κάρτα στον Γκάλο.</p>
      <p>69' Εκτέλεση φάουλ από το Ναμπί, η μπάλα πολύ ψηλά άουτ.</p>
      <p><b>72' ΔΟΚΑΡΙ ΓΙΑ ΤΟΝ ΟΦΗ:</b> Ο Νέιρα δίνει για τον Σεμέντο μέσα στην περιοχή, το πλασέ του 23χρονου άσου θα σταματήσει στο αριστερό κάθετο δοκάρι.</p>
      <p>73' Αλλαγή για τον Ατρόμητο, ο Βέλλιος στη θέση του Ανδρούτσου.</p>
      <p>75' Από το λάθος του Μπράουν, ο Βέλλιος σε θέση βολής μέσα στην περιοχή, θα σουτάρει άουτ.</p>
      <p>77' Ευκαιρία για τους Περιστεριώτες, μετά την εκτέλεση κόρνερ η μπάλα δεν απομακρύνθηκε και το σουτ του Γιακουμάκη από το ύψος του πέναλτι, κόντραρε στα σώματα για νέο κόρνερ.</p>
      <p>78' Κίτρινη κάρτα στον Ρισβάνη.</p>
      <p>84' Τελευταία αλλαγή για τον Ατρόμητο, με τον Ούμπιδες αντί του Μανούσου.</p>
      <p>87' Δεύτερη αλλαγή για τον ΟΦΗ, με τον Στάικο στη θέση του Ναμπί.</p>
      <p>88' Κίτρινη κάρτα στον Γούτα, που κράτησε τον Φικγκεϊρέντο.</p>
      <p>92' Δυνατό σουτ του Στάικου μέσα από την περιοχή, ο Μέγερι απέκρουσε σωτήρια.</p>
      <p>94' Τελευταία αλλαγή από τον Σίμο, ο Φερέιρα στη θέση του Σεμέντο.</p>
      <p><b>95' ΓΚΟΛ ΓΙΑ ΤΟΝ ΑΤΡΟΜΗΤΟ 2-1:</b> Στο 5ο λεπτό των καθυστερήσεων, από το γύρισμα του Ενσικουλού, ο Γιακουμάκης με προβολή κάνει το 2-1.</p>
      <p>Τέλος του αγώνα στο Περιστέρι, ήττα-μαχαιριά για τον ΟΦΗ, με γκολ του Γιακουμάκη στην τελευταία φάση του αγώνα.</p>
    </article>
  </body>
</html>