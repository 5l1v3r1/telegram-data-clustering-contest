<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807190/%D9%85%D8%B1%D8%AF%D9%85-%D8%A8%D9%87-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A7%D8%A8%D8%B1%D8%A7%D8%B2-%D8%A7%D9%85%DB%8C%D8%AF-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T19:09:00+00:00"/>
    <meta property="og:title" content="مرتضوی مقدم: مردم به دستگاه قضایی ابراز امید می‌کنند"/>
    <meta property="og:description" content="رئیس دیوان عالی کشور گفت: مردم اکنون به دستگاه قضایی ابراز امید می‌کنند چراکه متوجه شدند حرکتی آغاز شده که برای توجه به حقوق مردم است."/>
  </head>
  <body>
    <article>
      <h1>مرتضوی مقدم: مردم به دستگاه قضایی ابراز امید می‌کنند</h1>
      <h2>رئیس دیوان عالی کشور گفت: مردم اکنون به دستگاه قضایی ابراز امید می‌کنند چراکه متوجه شدند حرکتی آغاز شده که برای توجه به حقوق مردم است.</h2>
      <address>
        <time datetime="2019-11-24T19:09:00+00:00">24 Nov 2019, 19:09</time>
      </address>
      <p>به گزارش گروه اجتماعی خبرگزاری دانشجو، حجت‌الاسلام و المسلمین مرتضوی مقدم رئیس دیوان عالی کشور در مسجد قدس تهران طی سخنانی در جمع مردم نمازگزار با بیان اینکه نظام از ما انتظار ایجاد و حفظ وحدت را دارد، گفت: بیشترین موضوعی که این نظام به ویژه در مواقع حساس به آن نیاز دارد وجود وحدت بین ملت‌ها، اقوام و مذاهب، است.</p>
      <p>وی ادامه داد: زمانی که دشمن بخواهد ملتی را از هم بپاشاند از تفرقه استفاده خواهد کرد که البته با طلوع جمهوری اسلامی، وحدت سبب ایجاد این انقلاب شد و حفظ آن نیز نیاز به وحدت دارد.</p>
      <p>حجت‌الاسلام و المسلمین مرتضوی مقدم تأکید کرد: حال وظیفه ما این است که برای ایجاد و حفظ وحدت کمک کنیم و یکایک افراد موظف به حفظ وحدت هستیم و این تکلیف شرعی، قانونی و اخلاقی ما است و اگر کوتاهی کردیم هرکدام مسؤول هستیم.</p>
      <p>رئیس دیوان عالی کشور با تاکید بر ضرورت حفظ امنیت در کشور، گفت: جمهوری اسلامی از زمانی که طلوع کرد امنیتی را به برکت حضور مردم وجود آورد، اگرچه نیرو‌های مسلح ما حافظان امنیت هستند، اما ریشه امنیت مردم هستند.</p>
      <p>وی افزود: مردم را با خدمت‌رسانی، اخلاق، و اعمال درست می‌توانیم با خود داشته باشیم نه اینکه آن‌ها را با مشکلاتشان به حال خود رها کنیم و هر روز به درد آن‌ها بیفزاییم.</p>
      <p>رئیس دیوان عالی کشور تأکید کرد: ایجاد امید در دل مردم از جمله مواردی است که نظام از ما انتظار دارد لذا نباید مردم را ناامید کنیم؛ مردم اکنون به دستگاه قضایی ابراز امید می‌کنند چراکه متوجه شدند حرکتی آغاز شده که این حرکت برای توجه به حقوق مردم است.</p>
      <p>حجت الاسلام و المسلمین مرتضوی مقدم خطاب به مسؤولان تأکید کرد: باید در جهت رفع گرفتاری مردم تمام سعی و تلاش خود را بگذارید و بدانید که خدمت رسانی و خدمت خالصانه به مردم در دنیا عزت و در آخرت رفعت می‌آورد و این یک آزمون الهی برای ما است.</p>
    </article>
  </body>
</html>