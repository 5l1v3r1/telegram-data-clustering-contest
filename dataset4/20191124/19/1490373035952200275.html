<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/bolivie-volby-zakon-jeanine-anezova-evo-morales-2019_1911241929_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T19:29:00+00:00"/>
    <meta property="og:title" content="Bolívie bude hledat prezidenta a členy parlamentu. Áňezová podepsala zákon o nových volbách"/>
    <meta property="og:description" content="Zákon o nových volbách předtím schválily také obě komory parlamentu. Podle něj už nemůže kandidovat exprezident Evo Morales, který minulý týden uprchl do Mexika."/>
  </head>
  <body>
    <article>
      <h1>Bolívie bude hledat prezidenta a členy parlamentu. Áňezová podepsala zákon o nových volbách</h1>
      <address><time datetime="2019-11-24T19:29:00+00:00">24 Nov 2019, 19:29</time> by <a rel="author">ČTK</a></address>
      <p>
        <b>Bolivijci by měli jít k novým volbám nejpozději za pět měsíců. Předvídá to zákon o uspořádání prezidentských a parlamentních voleb, který v neděli podepsala prezidentka Jeanine Áňezová. Dokument předtím schválily také obě komory parlamentu. Podle zákona už nemůže kandidovat exprezident Evo Morales, který minulý týden uprchl do Mexika.</b>
      </p>
      <p>Áňezová, která se prohlásila prezidentkou po Moralesově útěku, k novému zákonu řekla, že je na něj hrdá a že jím nikdo netratí. Podle bolivijského deníku La Razón zákon Áňezové dovoluje, aby dovedla zemi k volbám.</p>
      <p>Politickou krizi v Bolívii vyvolaly prezidentské volby z 20. října, v nichž se tehdejší prezident Evo Morales prohlásil vítězem. Opozice i mezinárodní pozorovatelé je ale označili za zmanipulované.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/evo-morales-bolivie-jeanine-anezova_1911240629_pj"/>
      </related>
      <p>Následovala vlna demonstrací, při nichž přišlo o život nejméně 32 lidí. Morales, který stál v čele země téměř 14 let, pod tlakem a na výzvu vedení armády i policie rezignoval a odcestoval do Mexika.</p>
      <p>Do ulic pak vyšli na protest proti údajnému převratu jeho stoupenci a zahájili blokádu velkých měst.</p>
      <p>Návrh zákona o anulování říjnových voleb a vyhlášení nových zakazuje znovuzvolení kohokoli, kdo již odsloužil dvě po sobě následující volební období ve funkci prezidenta, což je právě Moralesův případ, připomíná agentura AP.</p>
      <p>Podle AP bylo Moralesovo odmítání stanovit limit na počet prezidentských mandátů jednou z hlavních stížností jeho odpůrců. Návrh zákona již dříve schválily obě parlamentní komory, v nichž převažují poslanci z Moralesova Hnutí za socialismus.</p>
      <p>Dohoda o uspořádání nových voleb mezi Moralesovou stranou a prozatímní vládou z pátečního večera pomohla zemi zklidnit. Blokády silnic byly uvolněny, takže v sobotu se po delší době dostaly do měst nedostatkové potraviny a benzin, napsala agentura AP.</p>
      <related>
        <h4>Související články</h4>
        <a href="https://www.irozhlas.cz/zpravy-svet/bolivie-protesty-demonstrace-obeti-nepokoje-evo-morales-anezova_1911170617_jgr"/>
        <a href="https://www.irozhlas.cz/zpravy-svet/bolivie-evo-morales-prezidentka-jeanine-anezova-usa_1911130645_ako"/>
        <a href="https://www.irozhlas.cz/zpravy-svet/bolivie-prezident-evo-morales-mexiko-azyl-volby-latinska-amerika_1911121838_nkr"/>
      </related>
    </article>
  </body>
</html>