<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/podosfairo/aek-aris-sothike-apo-ti-voula-i-enosi/2922411/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T19:35:15+00:00"/>
    <meta property="og:title" content="ΑΕΚ – Άρης: “Σώθηκε” από τη… βούλα η “Ένωση”! Καλύτεροι με 10 παίκτες οι “κίτρινοι”"/>
    <meta property="og:description" content="ΑΕΚ και Άρης έμειναν ισόπαλοι με 1-1 στο ΟΑΚΑ για την 11η αγωνιστική της Superleague σε ένα ματς που οι &quot;κίτρινοι&quot; έχουν παράπονα από τη διαιτησία αφού ολοκλήρωσαν το ματς με 10 παίκτες και ισοφαρίστηκαν με πέναλτι από την κακή για ακόμα ένα ματς &quot;Ένωση&quot;."/>
  </head>
  <body>
    <article>
      <h1>ΑΕΚ – Άρης: “Σώθηκε” από τη… βούλα η “Ένωση”! Καλύτεροι με 10 παίκτες οι “κίτρινοι”</h1>
      <h2>ΑΕΚ και Άρης έμειναν ισόπαλοι με 1-1 στο ΟΑΚΑ για την 11η αγωνιστική της Superleague σε ένα ματς που οι "κίτρινοι" έχουν παράπονα από τη διαιτησία αφού ολοκλήρωσαν το ματς με 10 παίκτες και ισοφαρίστηκαν με πέναλτι από την κακή για ακόμα ένα ματς "Ένωση".</h2>
      <address><time datetime="2019-11-24T19:35:15+00:00">24 Nov 2019, 19:35</time> by <a rel="author">Newsit Newsroom</a></address>
      <p>Η <a href="https://www.newsit.gr/tags/aek/">ΑΕΚ</a> για ακόμα ένα ματς δεν είχε καλή εικόνα και έμεινε στο 1-1 με τον Άρης στο ΟΑΚΑ προκαλώντας τις αποδοκιμασίες των φιλάθλων της στο τέλος του ματς. Οι Θεσσαλονικείς ήταν καλύτεροι στο μεγαλύτερο μέρος του αγώνα και προηγήθηκαν με τον Λάρσον (64′) αν και έπαιζαν με 10 παίκτες, λόγω της αποβολής του Ιντέγιε με απευθείας κόκκινη κάρτα στο 53′. Η “Ένωση” έσωσε το βαθμό της ισοπαλίας με εύστοχη εκτέλεση πέναλτι του Πέντρου Μάνταλου στο 81′, το οποίο υποδείχθηκε αφού ο διαιτητής της της αναμέτρησης συμβουλεύτηκε το VAR, με τους φιλοξενούμενους να διαμαρτύρονται έντονα.</p>
      <p>
        <b>To ματς</b>
      </p>
      <p>Η αναμέτρηση ξεκίνησε με τους φιλοξενούμενους να δείχνουν από την αρχή διάθεση να πιέσουν την ΑΕΚ ψηλά στο γήπεδο και την “Ένωση” να δείχνει ότι ξαφνιάζεται με αποτέλεσμα να υποκύπτει στο pressing.</p>
      <p>Οι γηπεδούχοι βρήκαν χώρους σε ορισμένες περιπτώσεις αλλά οι μεγάλες ευκαιρίες στο πρώτο μέρος άνηκαν στον Άρη, ο οποίο θα μπορούσε να ανοίξει το σκορ στο 13′ όταν ο Ιντέγιε έκανε την “καρφωτή” κεφαλιά μέσα από την περιοχή αλλά ο Μπάρκας έκανε εντυπωσιακή επέμβαση κρατώντας το μηδέν.</p>
      <p>Ο Σβάρνας απείλησε με παρόμοιο τρόπο (κεφαλιά) στο 39′ αλλά ο Τσιλιγγίρης ήταν επίσης σε ετοιμότητα κι έτσι το πρώτο ημίχρονο ολοκληρώθηκε χωρίς σκορ.</p>
      <figure>
        <img src="https://www.newsit.gr/wp-content/uploads/2019/11/fasi-1200x903.jpg"/>
      </figure>
      <p>Η αποβολή του Ιντέγιε στο 53ο λεπτό, καθώς πάτησε τον Μάνταλο και ο διαιτητής αφού συμβουλεύτηκε το VAR έκρινε ότι είχε πρόθεση, άλλαξε τις αριθμητικές ισορροπίες αλλά η ΑΕκ δυσκολευόταν να απειλήσει και τελικά σε μία αντεπίθεση στο 64′ ήταν αυτή που δέχθηκε το γκολ από τον Λάρσον, με κοντινό πλασέ.</p>
      <figure>
        <img src="https://www.newsit.gr/wp-content/uploads/2019/11/aris-1-1200x832.jpg"/>
      </figure>
      <p>Το 0-1 “πάγωσε” για κάποια λεπτά την “Ένωση” η οποία έχασε τεράστια ευκαιρία να ισοφαρίσει στο 72’όταν ο Σιμόες νικήθηκε εξ’επαφής από τον Τσιλιγγίρη.Η λύση τελικά για του γηπεδούχους ήρθε από την άσπρη βούλα αφού στο 80’ο διαιτητής της αναμέτρησης υπέδειξε πέναλτι -αφού συμβουλεύτηκε το VAR- σε μαρκάρισμα του Βέλεθ πάνω στον Σιμόες.</p>
      <figure>
        <img src="https://www.newsit.gr/wp-content/uploads/2019/11/AEK-ARIS-5-1200x821.jpg"/>
      </figure>
      <p>Αφού κόπασαν οι έντονες διαμαρτυρίες των γηπεδούχων και απετράπη η συμπλοκή μεταξύ Βέλεθ και Γιακουμάκη, ο Μάνταλος ανέλαβε την εκτέλεση και ευστόχησε ισοφαρίζοντας στο τελικό 1-1, αφού μέχρι το τέλος δεν σημειώθηκε άλλη αξιόλογη ευκαιρία πέρα από μία κεφαλιά του Γιακουμάκη που πέρασε αρκετά άουτ.</p>
      <p>Με αυτή την ισοπαλία η ΑΕΚ έμεινε στην 3η θέση με 18 βαθμούς, 9 πλέον μακριά από την κορυφή, ενώ ο Άρης με το βαθμό που πήρε εκμεταλλεύτηκε όσο ήταν δυνατόν τις ήττες του ΟΦΗ και της Ξάνθης “πιάνοντας” και τους δύο στην 4η θέση της βαθμολογίας.</p>
      <figure>
        <img src="https://www.newsit.gr/wp-content/uploads/2019/11/goal-2-1200x843.jpg"/>
      </figure>
    </article>
  </body>
</html>