<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/dhananjay-munde-who-may-hold-the-key-to-decoding-the-dramatic-events-in-maharashtra-dgtl-1.1074716"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T19:27:45+00:00"/>
    <meta property="og:title" content="অজিতের শিবির বদলের নেপথ্যে কি ধনঞ্জয় মুণ্ডে? জল্পনা চরমে"/>
    <meta property="og:description" content="এখনও পর্যন্ত শনিবারের নাটকীয় পালাবদলের পর রাজনৈতিক চর্চার কেন্দ্রে উঠে আসেননি এনসিপি নেতা ধনঞ্জয়।"/>
  </head>
  <body>
    <article>
      <h1>অজিতের শিবির বদলের নেপথ্যে কি ধনঞ্জয় মুণ্ডে? জল্পনা চরমে</h1>
      <address><time datetime="2019-11-24T19:27:45+00:00">24 Nov 2019, 19:27</time> by <a rel="author">সংবাদ সংস্থা</a></address>
      <p>মাত্র কয়েক ঘণ্টার ব্যবধান। তার মধ্যেই <b><a href="https://www.anandabazar.com/topic/maharashtra">মহারাষ্ট্রে</a></b> ঘটে গিয়েছে রাজনৈতিক পটপরিবর্তন। শনিবার সাতসকালে রাজ্যের মুখ্যমন্ত্রীর হিসাবে শপথ নিয়েছেন বিজেপির <b><a href="https://www.anandabazar.com/topic/devendra-fadnavis">দেবেন্দ্র ফডণবীস</a></b>। নাটকীয় সেই পালাবদলে গুরুত্বপূর্ণ ভূমিকায় ছিলেন এনসিপি নেতা তথা উপমুখ্যমন্ত্রী পদে শপথ নেওয়া <b><a href="https://www.anandabazar.com/topic/ajit-pawar">অজিত পওয়ার</a></b>। এনসিপি না ছাড়লেও শিবির বদল করেছেন অজিত। তবে ওই গোটা পর্বে উঠে আসছে আরও এক দলীয় নেতার নাম। তিনি অজিত-ঘনিষ্ঠ <b><a href="https://www.anandabazar.com/topic/dhananjay-munde">ধনঞ্জয় মুণ্ডে</a></b>। রাজনৈতিক মহলে জোর জল্পনা, ধনঞ্জয়ই কি অজিতের শিবির বদলের নেপথ্যে ছিলেন?</p>
      <p>এখনও পর্যন্ত শনিবারের নাটকীয় পালাবদলের পর রাজনৈতিক চর্চার কেন্দ্রে উঠে আসেননি এনসিপি নেতা ধনঞ্জয়। তবে রাজনৈতিক শিবিরের একাংশের মতে, গত কাল সাতসকালে কী ভাবে মহারাষ্ট্রের রাজনৈতিক পালাবদল ঘটল, সে রহস্যের চাবিকাঠি বোধহয় ধনঞ্জয়ের কাছেই রয়েছে। বিজেপি শিবিরকে অজিতের সমর্থনের ব্যাপারে ধনঞ্জয়ই সাহায্য করেছেন বলে মনে করছেন অনেকে।</p>
      <p>এনসিপির সূত্রের একাংশের দাবি, যে সমস্ত দলীয় বিধায়কেরা অজিত পওয়ারের আহ্বানে সে দিন রাজভবনের সামনে উপস্থিত হয়েছিলেন, তাঁরা প্রত্যেককে গত কাল সকাল ৭টায় ধনঞ্জয়ের বাড়িতে ডাকা হয়েছিল। সেখান থেকেই তাঁদের নিয়ে যাওয়া হয় রাজভবনে। সকাল ৮টায় যেখানে রাজ্যের মুখ্যমন্ত্রী হিসাবে শপথ নেন ফডণবীস। এর পর দুপুরে মুম্বইয়ের ওয়াই বি চহ্বাণ সেন্টারে শিবসেনা প্রধান উদ্ধব ঠাকরেকে নিয়ে যৌথ সাংবাদিক সম্মেলন করেন এনসিপি প্রধান শরদ পওয়ার। তাতে অজিতের ভূমিকার তীব্র সমালোচনা করে শরদ জানান, বিজেপির সঙ্গে হাত মেলানোয় এনসিপির সমর্থন নেই। তা অজিতের ব্যক্তিগত সিদ্ধান্ত। ওই বৈঠকে আবার বেশ কিছু ক্ষণের জন্য দেখা যায় ধনঞ্জয়কে। ফলে গোটা পর্বে তাঁকে নিয়ে বাড়ছে ধোঁয়াশা।</p>
      <p>
        <b>আরও পড়ুন: <a href="https://www.anandabazar.com/national/maharashtra-crisis-i-am-in-ncp-sharad-pawar-is-our-leader-says-ajit-pawar-dgtl-1.1074706">এনসিপিতে আছি, শরদ পওয়ারই আমাদের নেতা, অজিতের ঘোষণায় নয়া বিভ্রান্তি-জল্পনা</a></b>
      </p>
      <p>
        <b>আরও পড়ুন: </b>
        <a href="https://www.anandabazar.com/national/anand-mahindra-takes-a-dig-at-the-current-political-situation-in-maharashtra-dgtl-1.1074678">
          <b>যেন কবাডি ম্যাচ! মহারাষ্ট্র পরিস্থিতি নিয়ে তীব্র কটাক্ষ আনন্দ মাহিন্দ্রার</b>
        </a>
      </p>
      <p>
        <b>আরও পড়ুন: </b>
        <a href="https://www.anandabazar.com/national/homecoming-of-missing-leaders-in-ncp-is-ajit-pawar-becoming-forlorn-dgtl-1.1074691">
          <b>একে একে ফিরছেন বিধায়করা, ক্রমেই কি একা হয়ে পড়ছেন অজিত পওয়ার?</b>
        </a>
      </p>
      <p>মহারাষ্ট্রের প্রাক্তন মুখ্যমন্ত্রী গোপীনাথ মুণ্ডের ভাইপো ধনঞ্জয় রাজ্য রাজনীতিতে বেশ জনপ্রিয় নাম। পারলি বিধানসভা কেন্দ্রের টিকিট না মেলায় বিজেপি ছেড়ে এনসিপিতে যোগ দেন তিনি। দলীয় সূত্রে খবর, ওই কেন্দ্রে গোপীনাথের মেয়ে পঙ্কজাকে প্রার্থী করাতেই দল ছাড়েন ধনঞ্জয়। গত মাসের বিধানসভা নির্বাচনে ওই কেন্দ্র থেকেই এনসিপির টিকিটে লড়ে পঙ্কজাকে পরাজিত করেন। তবে সেই জয়ের থেকেও ধনঞ্জয় আপাতত আরও বড় নাটকের কুশীলব হয়ে উঠেছেন বলেই মত অনেকের।</p>
    </article>
  </body>
</html>