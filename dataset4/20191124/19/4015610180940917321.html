<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815987"/>
    <meta property="og:site_name" content="Sportal.bg"/>
    <meta property="article:published_time" content="2019-11-24T19:08:00+00:00"/>
    <meta property="og:title" content="Левски Лукойл грабна победата в Самоков"/>
    <meta property="og:description" content="Отборът на Левски Лукойл записа поредна победа в редовния сезон на Националната Баскетболна Лига, след като тази вечер се наложи при визитата си на ..."/>
  </head>
  <body>
    <article>
      <h1>Левски Лукойл грабна победата в Самоков</h1>
      <address>
        <time datetime="2019-11-24T19:08:00+00:00">24 Nov 2019, 19:08</time>
      </address>
      <p>Отборът на Левски Лукойл записа поредна победа в редовния сезон на Националната Баскетболна Лига, след като тази вечер се наложи при визитата си на Рилски спортист (Самоков) с<a href="https://www.fibalivestats.com/u/BUL/1345773/bs.html"><b> 95:89 (25:24; 21:18; 19:27; 30:20)</b></a> в дербито на VIII кръг.</p>
      <p>Венцислав Петков беше най-резултатен за победителите – 25 точки, Брандън Йънг добави 20 точки, а Куан Чийтъм се отличи с „дабъл-дабъл“ – 19 точки и 10 борби.</p>
      <p>Брандън Браун се разписа с 19 точки и 12 асистенции за домакините, Хавиер Джонсън също вкара 19 точки, а Златин Георгиев и Тихомир Желев завършиха с по 13 точки.</p>
      <p>Двубоят премина изключително равностойно, с което напълно се оправдаха очакванията да се получи истинско дерби между два от фаворитите за титлата през настоящата кампания.</p>
      <p>Двата отбора си размениха многократно лидерската позиция, като разликата в резултата изключително рядко преминаваше границата от 2-3 точки.</p>
      <p>На почивката Левски Лукойл имаме аванс от четири точки, след като Чийтъм вкара тройка със сирената, но през третата четвърт баскетболистите на Рилски спортист на свой ред поеха лидерството и след 30 минути домакините водеха с 69:65.</p>
      <p> Заключителната последна четвърт отново премина под знака на постоянните размени на надмощие и смяна на лидерството. 60 секунди преди края резултатът беше 88:86 в полза на Левски Лукойл, като в оставащото време столичани показаха по-здрави нерви и след пет поредни точки на Чийтъм, „сините“ се поздравиха с крайния успех – 95:89.</p>
      <p>
        <a href="https://www.fibalivestats.com/u/BUL/1345773/bs.html">
          <b>СТАТИСТИКА ОТ РИЛСКИ СПОРТИСТ – ЛЕВСКИ ЛУКОЙЛ</b>
        </a>
      </p>
    </article>
  </body>
</html>