<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780032/%D8%AA%D9%87%D8%B1%D8%A7%D9%86%DB%8C-%D9%87%D8%A7-%D9%81%D8%B1%D8%AF%D8%A7-%D9%86%D8%B4%D8%A7%D9%86-%D9%85%DB%8C-%D8%AF%D9%87%D9%86%D8%AF-%DA%A9%D9%87-%D8%A7%D9%85%D9%86%DB%8C%D8%AA-%D8%AE%D8%B7-%D9%82%D8%B1%D9%85%D8%B2-%D8%A2%D9%86%D9%87%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:16:50+00:00"/>
    <meta property="og:title" content="سردار سلیمانی در گفتگوی ویژه خبری: تهرانی ها فردا نشان می دهند که «امنیت» خط قرمز آنهاست"/>
    <meta property="og:description" content="رئیس سازمان بسیج مستضعفین با بیان اینکه فردا مردم تهران به میدان می آیند و نشان می دهند که امنیت خط قرمز آنهاست، گفت: بسیج هیچ گاه جلوی مردم نایستاد و نمی ایستد و پرچمدار مطالبات مردم است."/>
  </head>
  <body>
    <article>
      <h1>سردار سلیمانی در گفتگوی ویژه خبری: تهرانی ها فردا نشان می دهند که «امنیت» خط قرمز آنهاست</h1>
      <address><time datetime="2019-11-24T19:16:50+00:00">24 Nov 2019, 19:16</time> by <a rel="author" href="https://www.mehrnews.com/archive?jr=608" target="_blank">هادی رضایی</a></address>
      <p>به گزارش <a href="https://www.mehrnews.com/">خبرنگار مهر</a>، سردار غلامرضا سلیمانی رئیس سازمان بسیج مستضعفین با حضور در برنامه گفتگوی ویژه خبری با تبریک فرارسیدن هفته بسیج، اظهارداشت: انسان دو روش برای زندگی دارد اینکه یا اجتماعی زندگی کند یا انفرادی، نیاز انسان را به سمت اجتماعی زندگی کردن برد، بسیج جنبه ای از حضور مردم در جامعه است.</p>
      <p>وی ادامه داد: بسیج کارنامه درخشانی در چهل سال گذشته داشته که موفق ترین آن ده سال اول انقلاب و جنگ تحمیلی بود، مردم با فرمان امام خمینی (ره) به صحنه دفاع از کشور آمدند و ما توانستیم یک چالش بزرگ را به یک فرصت بزرگ تبدیل کنیم. بسیج بعد از آن هم در عرصه های مختلف مانند اجرای پروژه واکسیناسیون فلج اطفال توانست موفق عمل کند، عرصه دیگر حضور بسیج در گروه های جهادی برای رفع مشکلات و محرومیت هاست.</p>
      <p>رئیس سازمان بسیج درباره اینکه آیا تفکر بسیجی در جامعه گسترش یافته است، گفت: روند ها نشان دهنده رشد تفکر بسیجی در جامعه است، به عنوان مثال رشد علمی یا تفکر کمک رسانی به مردم یا گروه های جهادی؛ که نشان می دهد روند ها روبه رشد است و ما مسیر را درست طی می کنیم، البته باید سیاست ها درست باشد. بسیج یک سازمان نیست، بسیج یک تفکر است.</p>
      <p>وی در باره موفقیت های بسیج، گفت: در برخی موضوعات شاید توقع بیشتری برود اما در کل موفق بوده ایم. جامعه ما یک جامعه انقلابی با شاخص های مختلف مانند عدالت خواهی و ساده زیستی است؛ بسیج تلاش کرده پرچم دار این تفکر باشد. در دوران دفاع مقدس شرایط کشور و امنیت ایجاب می کرد بسیج در قالب نظامی عمل کند اما در سال ۶۷ و با پیام امام خمینی (ره) که بسیج باید در عرصه باقی بماند، نیاز امروز ما هم حضور بسیج در عرصه های مختلف است.</p>
      <p>
        <b>بسیجیان بدون چشمداشت فعالیت می کنند</b>
      </p>
      <p>سردار سلیمانی درباره کاهش پویایی بسیج در مساجد، گفت: ما این موضوع را در سراسر کشور بررسی کرده و تمرکز ما بر فعال کردن پایگاه های بسیج در مساجد است، این کمبود ها می تواند آسیب بزند اما ما با همکاری مردم و اعمه مساجد باید بستر را برای فعالیت و به میدان آوردن بسیج آماده کنیم.</p>
      <p>رئیس سازمان بسیج مستضعفان درباره اینکه ایا دیدگاه های مادی و امتیازات بسیج را به مشکل انداخته، گفت: امروز امتیاز خاصی به بسیج نمی دهیم و این تشکل یک تشکل مردمی و برای مردم است. بسیجیان بدون چشمداشت فعالیت می کنند.</p>
      <p>وی عرصه های محرومیت زدایی، سازندگی و اقتصاد مقاومتی را یکی از نقاط درخشش بسیج دانست و گفت: بسیج در بیابان زدایی و عرصه اقتصاد مقاومتی این تفکر را ایجاد کرده که با هزینه کم اما با حضور مردم می توان دست آورد های فراوانی داشت.   ۳۸ هزار بنگاه تولیدی توسط جوانان ایجاد شده، همچنین صندوق های مردمی در مساجد تاسیس شده که به جوانان وام می دهد که تا کنون ۱۲ هزار صندوق ایجاد شده و تا پایان سال به بیست هزار می رسد. ما ۱۲ هزار گروه جهادی ناحیه محور و ۷ هزار گروه جهادی محله محور داریم. در سیل اخیر ۶۵۰۰ گروه جهادی حضور یافتند که ۶ هزار واحد مسکونی را تعمیر و ۳هزار واحد را ساختند که بخشی از آنها آماده تحویل است.</p>
      <p>سردار سلیمانی درباره بسیج اقشار و خروجی کار بسیج اقشار و بسیج ادارات، افزود: در عرصه انتقال دستاوردهای بسیج ضعیف کار کرده ایم و این سوال پیش می آید که این بسیجی ها چه می کنند. بسیج ادارات میز خدمت را میان مردم برده است، اگر این خدمات به اطلاع مردم برسد. بسیج جامعه پزشکی در سال جاری به ۱۶ میلیون نفر خدمات ارائه کرده که نمونه ای از آن در کرمانشاه بود. بسیج اصناف فعالیت گسترده ای دارد و در اتفاقات اخیر ارتباط خوبی با اتحادیه ها و اتاق اصناف برای کنترل قیمت ها داشته است.<br/><br/>رئیس سازمان بسیج مستضعفین با تاکید بر اینکه اصناف در سیل اخیر خدمات و کمک های بسیاری داشته اند و ساخت خانه های ویران شده و حمایت از دانش آموزان محروم را برعهده داشته اند، گفت: یک موضوع مربوط به تعمیر و ساخت منازل سیل زدگان بود که ۱۱ هزار و ۵۰۰ واحد مسکونی را با دستگاه های دولتی و مردم توافق کردیم، از این تعداد ۸ هزار و ۵۰۰ واحد تعمیر و تحویل شد، ۲ هزار و ۶۰۰ واحد مسکونی هم در حال ساخت است.  ۶ هزار و ۲۰۰ گروه جهادی در سیل اخیر مشارکت داشتند که حجم قابل توجهی است.</p>
      <p>
        <b>هیچ نسبتی بین اکانت فیک و بسیج سایبری وجود ندارد</b>
      </p>
      <p>وی با بیان اینکه هیچ نسبتی بین اکانت فیک و بسیج سایبری وجود ندارد، تصریح کرد: امروز فضای مجازی یک موضوع بسیار گسترده ای است. اقشار فرهیخته، دانشمند،  نخبه و جوانان مان حضور گسترده ای در فضای مجازی دارند و این ها فرزندان این ملت هستند. ضریب نفوذ اینترنت در کشور ما بسیار بالاست و بخش قابل توجهی کاربر اینترنت در ایران وجود دارد که بخش زیادی از آنها بسیجی و انقلابی هستند و انگیزه دارند و نیازی به اکانت فیک ندارند. نیروهای انقلابی در فضای مجازی حضور دارند و حضورشان قطعا توسعه پیدا خواهد کرد. قطعا نیروهای انقلابی از فناوری ارتباطی استفاده می کنند.</p>
      <p>رئیس سازمان بسیج مستضعفین با تاکید بر اینکه ما نمی توانیم ببینیم دشمن در عرصه فضای مجازی به ما بتازد و ما سکوت کنیم، گفت: بسیج بیش از ۲۰۰ هزار ناحیه و پایگاه دارد و در عرصه فضای مجازی هم نیروهای انقلابی حضور موثر دارند. بسیج طرح های بسیار خوبی برای بالا بری بهره وری محصولات کشاورزی مانند برنج، ذرت و گندم تهیه کرده و در جهت کاهش مصرف طرح جهاد خود کفایی را تهیه کرده است که در آن ۲۰ هزار نیروگاه خورشیدی در سراسر کشور احداث خواهد شد. در عرصه سوخت هم تلاش داریم با فرهنگ سازی به کاهش مصرف سوخت کمک کنیم.</p>
      <p>رییس سازمان بسیج درپاسخ به این سوال که ایا در حوادث اخیر بسیج در مقابل مردم ایستاد، گفت: بسیج از مردم و برای مردم است؛ بسیج هیچ گاه جلوی مردم نایستاد و نمی ایستد و پرچمدار مطالبات مردم است؛ اما اتفاقات هفته گذشته بنابر اعتراف آمریکایی ها پروژه دشمنان انقلاب اسلامی ایران بود. آنها طرحی را برای آشوب در کشور در سال ۹۷ داشتند اما موفق نشدند.</p>
      <p>
        <b>تهرانی ها فردا نشان می دهند که امنیت خط قرمز آنهاست</b>
      </p>
      <p>وی افزود: در اجلاس امنیتی که سال گذشته در قطر برگزار کردند هسته ای با مسئولیت اقای برایان هوک شکل گرفت و رژیم صهیونیستی هم در آن نماینده ای داشت، امریکایی ها این حرکت را مدیریت و برخی کشور های مرتجع منطقه هم پشتیبانی مالی آن را برعهده گرفتند. آنها می خواستند پروژه ایجاد آشوب را در سال ۹۷ عملیاتی کنند که موفق نشدند بعد از آن تصمیم گرفتند که در ماه های پایانی سال و نزدیک انتخابات این اقدام را انجام دهند، اما با سهمیه بندی بنزین و بروز اعتراضات مردمی آنها فرصت را مناسب دیدند و بهانه ای برای اقدام آنها شد. آنها عده از افراد را به خارج برده و آموزش داده بودند و سازماندهی اراذل و اوباش از طریق شبکه های اجتماعی برای ایجاد نا امنی انجام شده بود و مشاهده کردید که چه حوادثی را در حمله به منازل مردم و داشته های مردم مانند بانک ها و مراکز تجاری رقم زدند.</p>
      <p>سردار سلیمانی ادامه داد: بلا فاصله مردم از آنها فاصله گرفتند و مسئولان و دستگاه های امنیتی در ۴۸ ساعت توانستند فتنه را جمع کنند. بسیج در این حوادث به میدان نیامد اما اگر نیاز بود طبیعتا بسیج هم به مطالبات مردم پاسخ می داد، امنیت یکی از مطالبات جدی مردم است.</p>
      <p>وی در ادامه در خصوص راهپیمائی های چند روز اخیر مردم در نقاط مختلف کشور و محکومیت اقدامات انجام شده توسط اراذل و اوباش، گفت: حضور مردم در صحنه تعیین کننده است، حضور مردم همواره موثر بوده و فردا نیز مردم تهران به میدان می آیند و نشان می دهند که امنیت خط قرمز آنهاست. مردم ما با وجود مشکلاتی که دارند به میدان آمده و از آرمانها های انقلاب دفاع می کنند. آمریکایی ها بدانند با حضور مردم توطئه های آنها شکست خورده و در آینده هم جز شکست چیزی به دست نخواهند آورد.</p>
      <p>رئیس سازمان بسیج مستضعفین درباره نقش بسیج در تامین امنیت تصریح کرد: بسیج در راستای دستگاه ها دیگر عمل می کند. ما ۲ هزار گردان بیت المقدس داریم که هر زمانی نیاز بوده به میدان آمده و ایفای نقش کرده اند.</p>
    </article>
  </body>
</html>