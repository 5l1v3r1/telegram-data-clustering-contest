<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fortuna-liga-viktoria-plzen-karvina-banik-ostrava-teplice_1911241930_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T19:30:00+00:00"/>
    <meta property="og:title" content="Karviná pod novým trenérem Jarábkem remizovala s Plzní 1:1. Stejně hráli i Tepličtí s Baníkem"/>
    <meta property="og:description" content="Fotbalisté Plzně promarnili šanci snížit ztrátu na vedoucí Slavii. Západočeši prohrávali od 16. minuty po zásahu Ondřeje Lingra a alespoň bod jim po přestávce zajistil Michael Krmenčík."/>
  </head>
  <body>
    <article>
      <h1>Karviná pod novým trenérem Jarábkem remizovala s Plzní 1:1. Stejně hráli i Tepličtí s Baníkem</h1>
      <address><time datetime="2019-11-24T19:30:00+00:00">24 Nov 2019, 19:30</time> by <a rel="author">ČTK</a></address>
      <p>
        <b>Fotbalisté Plzně v 17. kole první ligy remizovali 1:1 na hřišti Karviné a promarnili šanci snížit ztrátu na vedoucí Slavii. Západočeši prohrávali od 16. minuty po zásahu Ondřeje Lingra a alespoň bod jim po přestávce zajistil Michael Krmenčík. Stejným poměrem skončil také druhý nedělní zápas, ve kterém Baník Ostrava potvrdil svou nevalnou venkovní formu, když si z Teplic odvezl jen bod.</b>
      </p>
      <p>Viktoria tak nevyužila sobotního zaváhání Slavie, která hrála 0:0 v Olomouci, a na obhájce titulu ztrácí jedenáct bodů. Domácím naopak vyšla premiéra pod novým trenérem Jurajem Jarábkem a po pěti zápasech se dočkali bodu i vstřelené branky. Karviná se však i přesto propadla na poslední místo tabulky.</p>
      <p>Slezané proti favoritovi začali nebojácně a už ve třetí minutě střílel nad Dreksa. Po čtvrthodině hry už se ale domácí dočkali. Ba Loua nacentroval do vápna, kde Lingr přetlačil Hejdu s Řezníkem a prvním gólem v sezoně otevřel skóre. Karviná se dočkala branky po 549 minutách.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-fk-pribram-bohemians-fortuna-liga-tabulka-vysledky_1911241231_mim"/>
      </related>
      <p>Karviná byla i nadále aktivní a Plzeň do šancí nepouštěla. Hosté se tak ke slovu dostali až po přestávce, ale Hejda při střele uklouzl a zamířil pouze do připraveného brankáře Pastornického. Poté mimo hlavičkoval Krmenčík, ale chuť si spravil o čtvrt hodiny později.</p>
      <p>V 68. minutě se po Kalvachově centru dostal k míči Krmenčík a vyrovnal. Plzeň byla blízko druhé brance, ale s Kopicovou ránou si skvěle poradil Pastornický. Z následného rohu střílel zblízka Krmenčík, ale nad. Šance měla i Karviná, ale Vukadinovičovi se při nadějném brejku zamotal míč mezi nohy.</p>
      <p>Karviná se tak na osmý pokus dočkala prvního bodu proti Plzni, která naopak potvrdila, že není v nejlepším rozpoložení. Západočeši totiž z posledních šesti kol vyhráli jen dvakrát.</p>
      <h3>Teplice - Ostrava 1:1 </h3>
      <p>Hosté se dostali do vedení krátce po pauze díky proměněné penaltě Stronatiho. Penaltu rozhodčí Královec nařídil za faul Jeřábka na Kuzmanoviče, ale k faulu došlo podle všeho ještě před trestným územím.</p>
      <p>Severočeši byli vývojem zaskočeni, rozhodnutím se cítili poškozeni a jejich hra působila zmateně. Až když zjednodušili hru nákopy na Řezníčka, začal se vývoj obracet. Napoprvé to domácímu kanonýrovi při průniku ještě nevyšlo, jeho gól nebyl uznán kvůli ofsajdu. V 66. minutě však svoje sólo po nákopu Radosty proměnil a dočkal se 66. prvoligové trefy.</p>
      <p>Ostrava po remíze zůstala v tabulce na šestém místě, Teplice jsou dvanácté. Severočeši natáhli sérii bez vítězství na pět kol.</p>
      <p><b>MFK Karviná - Viktoria Plzeň 1:1</b> (1:0)<br/>Branka: 16. Lingr - 68. Krmenčík. Rozhodčí: Zelinka - Paták, Podaný - Berka (video). ŽK: SMrž, Ndefe - Kayamba, Kovařík, Řezník, Hejda. Diváci: 3718.<br/>Sestavy:<br/>Karviná: Pastornický - Ndefe, Dreksa, Rundič, Čonka - Ba Loua, Smrž, Janečka (74. Vukadinovič), Lingr - Bukata (66. Hanousek) - Petráň (83. Petkov). Trenér: Jarábek.<br/>Plzeň: Hruška - Řezník, Hejda, Brabec, Hloušek - Kalvach, Procházka (63. Chorý) - Kayamba (63. Kovařík), Čermák (87. Janošek), Kopic - Krmenčík. Trenér: Vrba.</p>
      <p><b>FK Teplice - Baník Ostrava 1:1</b> (0:0)<br/>Branky: 66. Řezníček - 49. Stronati z pen. Rozhodčí: Královec - Nádvorník, Caletka. ŽK: Jeřábek, P. Mareš, Radosta, Nazarov - Diop. Diváci: 3343.<br/>Sestavy:<br/>Teplice: Grigar - Vondrášek, Jeřábek, Čmovš, P. Mareš - Žitný (90. Knapík), Kodeš (55. Nazarov), Kučera, Hyčka (55. Radosta) - J. Mareš, Řezníček. Trenér: Hejkal.<br/>Ostrava: Laštůvka - Pokorný, Procházka, Stronati - Jánoš - Fillo, Hrubý, Kuzmanovič, Holzer (81. Azevedo), Fleišman (71. Granečný) - Diop (87. Smola). Trenér: Páník.</p>
      <table bordered="">
        <caption>Fortuna liga | 17. kolo</caption>
        <tr>
          <td>22.11.</td>
          <td>AC Sparta Praha - SK Dynamo Č. Budějovice <b>3:3</b></td>
        </tr>
        <tr>
          <td>23.11.</td>
          <td>SFC Opava - FK Mladá Boleslav <b>1:0</b></td>
        </tr>
        <tr>
          <td>23.11.</td>
          <td>Bohemians Praha 1905 - 1.FK Příbram <b>1:0</b></td>
        </tr>
        <tr>
          <td>23.11.</td>
          <td>FC Slovan Liberec - FC Fastav Zlín <b>5:0</b></td>
        </tr>
        <tr>
          <td>23.11.</td>
          <td>SK Sigma Olomouc - SK Slavia Praha <b>0:0</b></td>
        </tr>
        <tr>
          <td>24.11.</td>
          <td>FK Teplice - FC Baník Ostrava <b>1:1</b></td>
        </tr>
        <tr>
          <td>24.11.</td>
          <td>MFK Karviná - FC Viktoria Plzeň <b>1:1</b></td>
        </tr>
        <tr>
          <td>25.11.</td>
          <td>1.FC Slovácko - FK Jablonec</td>
        </tr>
      </table>
      <table bordered="">
        <caption>FORTUNA:LIGA - Základní část (PLATNÉ K 24. 11. 2019)</caption>
        <tr>
          <th/>
          <th>Tým</th>
          <th>Z</th>
          <th>V</th>
          <th>R</th>
          <th>P</th>
          <th>Skóre</th>
          <th>B</th>
        </tr>
        <tr>
          <td>1.</td>
          <td>Slavia</td>
          <td>17</td>
          <td>14</td>
          <td>3</td>
          <td>0</td>
          <td>36:3</td>
          <td>45</td>
        </tr>
        <tr>
          <td>2.</td>
          <td>Plzeň</td>
          <td>17</td>
          <td>10</td>
          <td>4</td>
          <td>3</td>
          <td>32:16</td>
          <td>34</td>
        </tr>
        <tr>
          <td>3.</td>
          <td>Ml. Boleslav</td>
          <td>17</td>
          <td>9</td>
          <td>2</td>
          <td>6</td>
          <td>32:23</td>
          <td>29</td>
        </tr>
        <tr>
          <td>4.</td>
          <td>Jablonec</td>
          <td>16</td>
          <td>8</td>
          <td>4</td>
          <td>4</td>
          <td>29:22</td>
          <td>28</td>
        </tr>
        <tr>
          <td>5.</td>
          <td>Sparta</td>
          <td>17</td>
          <td>7</td>
          <td>5</td>
          <td>5</td>
          <td>33:24</td>
          <td>26</td>
        </tr>
        <tr>
          <td>6.</td>
          <td>Ostrava</td>
          <td>17</td>
          <td>8</td>
          <td>2</td>
          <td>7</td>
          <td>28:23</td>
          <td>26</td>
        </tr>
        <tr>
          <td>7.</td>
          <td>Slovácko</td>
          <td>16</td>
          <td>7</td>
          <td>4</td>
          <td>5</td>
          <td>20:21</td>
          <td>25</td>
        </tr>
        <tr>
          <td>8.</td>
          <td>Liberec</td>
          <td>17</td>
          <td>7</td>
          <td>3</td>
          <td>7</td>
          <td>30:26</td>
          <td>24</td>
        </tr>
        <tr>
          <td>9.</td>
          <td>Č. Budějovice</td>
          <td>17</td>
          <td>7</td>
          <td>3</td>
          <td>7</td>
          <td>29:29</td>
          <td>24</td>
        </tr>
        <tr>
          <td>10.</td>
          <td>Olomouc</td>
          <td>17</td>
          <td>4</td>
          <td>8</td>
          <td>5</td>
          <td>22:23</td>
          <td>20</td>
        </tr>
        <tr>
          <td>11.</td>
          <td>Bohemians 1905</td>
          <td>17</td>
          <td>5</td>
          <td>4</td>
          <td>8</td>
          <td>19:28</td>
          <td>19</td>
        </tr>
        <tr>
          <td>12.</td>
          <td>Teplice</td>
          <td>17</td>
          <td>4</td>
          <td>7</td>
          <td>6</td>
          <td>14:24</td>
          <td>19</td>
        </tr>
        <tr>
          <td>13.</td>
          <td>Zlín</td>
          <td>17</td>
          <td>4</td>
          <td>3</td>
          <td>10</td>
          <td>11:27</td>
          <td>15</td>
        </tr>
        <tr>
          <td>14.</td>
          <td>Příbram</td>
          <td>17</td>
          <td>3</td>
          <td>4</td>
          <td>10</td>
          <td>14:29</td>
          <td>13</td>
        </tr>
        <tr>
          <td>15.</td>
          <td>Opava</td>
          <td>17</td>
          <td>3</td>
          <td>4</td>
          <td>10</td>
          <td>8:27</td>
          <td>13</td>
        </tr>
        <tr>
          <td>16.</td>
          <td>Karviná</td>
          <td>17</td>
          <td>2</td>
          <td>6</td>
          <td>9</td>
          <td>12:24</td>
          <td>12</td>
        </tr>
      </table>
      <related>
        <h4>Související články</h4>
        <a href="https://www.irozhlas.cz/sport/fotbal/fortuna-liga-fotbal-slavia-olomouc-opava-mlada-boleslav-liberec-zlin-bohemians_1911231645_mov"/>
        <a href="https://www.irozhlas.cz/sport/fotbal/sparta-ceske-budejovice-fortuna-liga-vaclav-jilek-frydek-sivok_1911230749_jgr"/>
        <a href="https://www.irozhlas.cz/sport/fotbal/pardubice-novy-stadion-oprava-hlasovani-schvaleni-fotbal-pitter-dvorackova_1911221632_mov"/>
      </related>
    </article>
  </body>
</html>