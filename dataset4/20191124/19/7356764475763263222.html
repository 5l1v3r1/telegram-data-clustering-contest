<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191124_04735034/telenet-giants-antwerp-na-zwakke-eerste-helft-onderuit-tegen-charleroi-we-ondergingen-het-spel"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-24T19:50:00+00:00"/>
    <meta property="og:title" content="Telenet Giants Antwerp na zwakke eerste helft onderuit tegen Charleroi: “We ondergingen het spel”"/>
    <meta property="og:description" content="Geen zesde zege in zeven wedstrijden in de EuroMillions League voor Telenet Giants Antwerp. Na een zwakke eerste helft gingen de Sinjoren, zonder Vic Sande..."/>
  </head>
  <body>
    <article>
      <h1>Telenet Giants Antwerp na zwakke eerste helft onderuit tegen Charleroi: “We ondergingen het spel”</h1>
      <address>
        <time datetime="2019-11-24T19:50:00+00:00">24 Nov 2019, 19:50</time>
      </address>
      <p>
        <b>Geen zesde zege in zeven wedstrijden in de EuroMillions League voor Telenet Giants Antwerp. Na een zwakke eerste helft gingen de Sinjoren, zonder Vic Sanders (schouder), tegen een bij momenten dartel spelend Charleroi onderuit. “We ondergingen vooral het spel in de eerste helft,” zei Vincent Kesteloot.</b>
      </p>
      <p>Telenet Giants Antwerp begon in een lekker en met 3.000 toeschouwers gevulde Lotto Arena met zorgen aan de partij tegen Charleroi. “Vic Sanders kampt met een schouderblessure en is out, Luka Rupnik is na een kuitletsel net fit geraakt en Vincent Kesteloot (enkel) zal pas na de opwarming beslissen of hij inzetbaar is. Neen, na de Champions League winst op dinsdag tegen het Franse Pau-Orthez hadden we op training vier moeilijke dagen op training,” sakkerde coach Christophe Beghin.</p>
      <p>De Giants begonnen tegen Charleroi dan ook nog eens bijzonder zwak, waren verdedigend nergens en keken na het eerste kwart tegen een 21-33 achterstand aan. Het tweede schuifje was redelijk in evenwicht (16-17), maar de Spirous trokken via de 2m13 grote Josh Sharma, Khalid Boukichou en Alex Libert met een 37-50 bonus halfweg naar de kleedkamer. In de tweede helft volgde wel een Antwerpse reactie. Hans Vanwijn en Owen Klassen kregen steun van Vincent Kesteloot. De Antwerpse forward begon toch aan de partij en was tevens de speler met het grootste hart. Na 60-69 was de partij bij 66-70 dan ook opnieuw open.</p>
      <p>“De remonte had ons te veel kracht gekost. We moeten echter de hand in eigen boezem steken. In de eerste helft ondergingen we het spel. We waren vooral defensief nergens,” zuchtte uitblinker Vincent Kesteloot. Charleroi liet het niet aan zijn hart komen. Ondanks dominantie in de rebound (44-33) van de Sinjoren namen de Karolo’s in het slotschuifje met sprankelend basketbal opnieuw afstand. Khalid Boulichou scoorde, Axel Hervelle was routineus belangrijk, ex-Giant Yoeri Schoepen scoorde met een bom en vooral Anthony Beane effende de weg. De Amerikaanse shooting guard was een gesel voor de Antwerpse verdediging en leidde Charleroi na 66-75 naar een 70-84 overwinning.</p>
      <figure>
        <img src="https://static.gva.be/Assets/Images_Upload/2019/11/24/a2d83c92-0efc-11ea-977b-60992e1bba35_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>
          <cite>Foto: GOYVAERTS/GMAX AGENCY</cite>
        </figcaption>
      </figure>
      <p>Voor de Spirous is het in poule A na een turbulente start van de campagne pas de tweede zege van het seizoen, voor Telenet Giants Antwerp dan weer de tweede nederlaag uit zeven wedstrijden. Met 5 op 7 blijft de ploeg van coach Christophe Beghin wel met Bergen co-leider.</p>
      <p>Toch loopt het op alle vlakken niet echt gesmeerd bij de Giants. Bij afwezigheid van Vic Sanders is de Antwerpse ploeg te fragiel op de guard en shooting guard positie. Geen verwijt aan Dennis Donkor of aan de 19-jarige Vrenz Bleijenberg die met zijn 2m08 als back up spelverdeler moet fungeren. Wel aan Luka Rupnik. De Sloveense guard wisselt knappe momenten met ondermaatse prestaties af en is vooral in defense te licht. Ook de 2m08 grote Canadese center Owen Klassen is defensief te traag, zeg maar te laks. Wil Telenet Giants Antwerp tot kerstmis op drie domeinen (EuroMillions League, Beker van België en Champions League) succesvol blijven zal het enerzijds gespaard moeten blijven van blessures en anderzijds toch eens ernstig moeten nadenken over een nieuwe kracht op de guard positie.</p>
      <p>Telenet Giants Antwerp-Charleroi 70-84</p>
      <p><b>Telenet </b><b>Giants </b><b>Antwerp </b>: Klassen 13, Donkor 2, Vanwijn 18, Bleijenbergh 0, Rogiers 0, Kesteloot 22, Dudzinski 5, Fall Faye 5, Rupnik 5</p>
      <p><b>Charleroi</b>: Beane 19, Libert 14, Hervelle 5, Botuli 0, Delacic 5, Samardzic 2, Schoepen 8, Sharma 12, Rahon 6, Boukichou 13</p>
      <p><b>Kwarts</b>: 21-33, 16-17, 23-19, 10-15</p>
    </article>
  </body>
</html>