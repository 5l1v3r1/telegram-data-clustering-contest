<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843055"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T19:34:00+00:00"/>
    <meta property="og:title" content="তাজরীন ট্র্যাজেডির সাত বছর পূর্তিতে নিহতদের স্মরণ"/>
    <meta property="og:description" content="তাজরীন ফ্যাশনে অগ্নিকাণ্ডের সাত বছর পূর্তি আজ। ২০১২ সালের এই দিনে এই তাজরীন গার্মেন্টে আগুন লেগে ১১৩ জন শ্রমিক জীবন্ত দগ্ধ হন। কাউকে চেনা গেছে আবার কাউকে একেবারেই চেনার উপায় ছিল না। অজ্ঞাতনামা হিসেবে দাফন করা হয়েছে জুরাইন কবরস্থানে। যদিও পরবর্তীতে ডিএনএ টেস্ট করে পরিচয় শনাক্ত করা হয়েছে অনেকের। প্রায় ২০০ শ্রমিক আহত হয়েছিলেন।  দিনটি উপলক্ষে রবিবার সকাল থেকে আশুলিয়ার নিশ্চিন্তপুরে তালবদ্ধ তাজরীন ফ্যাশন কারখানার গেটের সামনে পুস্তবক অর্পণ করে শ্রদ্ধা নিবেদন করেন নিহতের স্বজন, আহত শ্রমিক, ক্ষতিগ্রস্ত পরিবার ও বিভিন্ন শ্রমিক সংগঠন। এর আগে কারখানার মালিক দেলোয়ার হোসেনের ফাঁসির দাবিতে শ্লোগানে স্লোগানে বিক্ষোভ মিছিল নিয়ে তাজরীন ফ্যাশনের সামনে জড়ো হতে থাকেন বিভিন্ন শ্রমিক সংগঠনের নেতাকর্মীরা। শ্রদ্ধা নিবেদন শেষে মানববন্ধন কর্মসূচি ও নিহতের আত্মার মাগফিরাত কামনায় দোয়া অনুষ্ঠিত হয়। এ সময় নিহতের স্বজনদের অনেকেই প্রিয়জনের কথা স্মরণ করে কান্নায় ভেঙে পড়েন। নিহতদের স্মরণে শ্রদ্ধা নিবেদন শেষে গার্মেন্ট শ্রমিক সংহতির সভাপ্রধান তাসলিমা আখতার বলেন, পোশাকখাতের শ্রমিকদের এই মর্মান্তিক পরিণতি নিছক কোনো দুর্ঘটনা ছিল না। ওটা ছিল এক ধরণের…"/>
  </head>
  <body>
    <article>
      <h6 class="kicker">কারখানা মালিক দেলোয়ারের শাস্তি দাবি</h6>
      <h1>তাজরীন ট্র্যাজেডির সাত বছর পূর্তিতে নিহতদের স্মরণ</h1>
      <address><time datetime="2019-11-24T19:34:00+00:00">24 Nov 2019, 19:34</time> by <a rel="author">নিজস্ব প্রতিবেদক, সাভার (ঢাকা)</a></address>
      <p>তাজরীন ফ্যাশনে অগ্নিকাণ্ডের সাত বছর পূর্তি আজ। ২০১২ সালের এই দিনে এই তাজরীন গার্মেন্টে আগুন লেগে ১১৩ জন শ্রমিক জীবন্ত দগ্ধ হন। কাউকে চেনা গেছে আবার কাউকে একেবারেই চেনার উপায় ছিল না। অজ্ঞাতনামা হিসেবে দাফন করা হয়েছে জুরাইন কবরস্থানে। যদিও পরবর্তীতে ডিএনএ টেস্ট করে পরিচয় শনাক্ত করা হয়েছে অনেকের। প্রায় ২০০ শ্রমিক আহত হয়েছিলেন। </p>
      <p>দিনটি উপলক্ষে রবিবার সকাল থেকে আশুলিয়ার নিশ্চিন্তপুরে তালবদ্ধ তাজরীন ফ্যাশন কারখানার গেটের সামনে পুস্তবক অর্পণ করে শ্রদ্ধা নিবেদন করেন নিহতের স্বজন, আহত শ্রমিক, ক্ষতিগ্রস্ত পরিবার ও বিভিন্ন শ্রমিক সংগঠন।</p>
      <p>এর আগে কারখানার মালিক দেলোয়ার হোসেনের ফাঁসির দাবিতে শ্লোগানে স্লোগানে বিক্ষোভ মিছিল নিয়ে তাজরীন ফ্যাশনের সামনে জড়ো হতে থাকেন বিভিন্ন শ্রমিক সংগঠনের নেতাকর্মীরা। শ্রদ্ধা নিবেদন শেষে মানববন্ধন কর্মসূচি ও নিহতের আত্মার মাগফিরাত কামনায় দোয়া অনুষ্ঠিত হয়। এ সময় নিহতের স্বজনদের অনেকেই প্রিয়জনের কথা স্মরণ করে কান্নায় ভেঙে পড়েন।</p>
      <p>নিহতদের স্মরণে শ্রদ্ধা নিবেদন শেষে গার্মেন্ট শ্রমিক সংহতির সভাপ্রধান তাসলিমা আখতার বলেন, পোশাকখাতের শ্রমিকদের এই মর্মান্তিক পরিণতি নিছক কোনো দুর্ঘটনা ছিল না। ওটা ছিল এক ধরণের কাঠামোগত হত্যাকাণ্ড। কেননা তাজরীন ও রানা প্লাজার শ্রমিক হত্যার আগ পর্যন্ত পোশাক শ্রমিকদের কর্মক্ষেত্রে নিরাপত্তা, স্বাস্থকর কর্মপরিবেশ এগুলো কোনো ইস্যুই ছিল না। মেশিনের চাইতেও কম মূল্য ছিল শ্রমিকের জীবনের। রানা প্লাজা তাজরীনের পর দেশে বিদেশে অনেক হাঁক ডাক সোরগোল হলেও কর্মক্ষেত্রে শ্রমিকের মৃত্যুও থেমে নেই।</p>
      <p>তিনি আরো বলেন, পোশাক খাতে এত মৃত্যুর পরেও এখন পর্যন্ত একটি ঘটনারও বিচার হলো না। তাজরীনের মালিক দেলোয়ার প্রথমে গ্রেপ্তার হলেও পরবর্তীতে বিজেএমইএর তদবিরে বের হয়ে যায়। ১১৩ জন শ্রমিক হত্যার দায় নিয়ে মুক্ত জীবন অতিবাহিত করছে। রানা প্লাজায় ১ হাজার ৭৫ এর অধিক শ্রমিক নিহত হলেও তার বিচার এখনো ঝুলে আছে। সোহেল রানা ছাড়া বেরিয়ে গেছে সবাই। শ্রমিক হত্যার বিচারের জন্য আর কত অপেক্ষা করতে হবে জানতে চান তিনি।</p>
      <p>পথসভায় অন্যান্যরা বলেন, বাংলাদেশ পোশাক রপ্তানিতে বিশ্বে দ্বিতীয় স্থান অধিকার করে আছে। কিন্তু এই শ্রমিকদের মৃত্যুর ক্ষতিপূরণের আইন আজো বদল হয় নাই। কর্মক্ষেত্রে শ্রমিকের মৃত্যু হলে আইএলও কনভেনশনের ১২১ ধারা ও ১৮৫৫ সালের বিশেষ দুর্ঘটনা আইনের আলোকে মৃত শ্রমিকের বাকি জীবনের আয়ের সমপরিমান ক্ষতিপূরণ নিশ্চিত করতে আইন সংশোধন করতে হবে। একইসাথে প্রত্যেকটি মৃত্যুর ঘটনায় দ্রুত বিচারের ব্যবস্থা করতে হবে। অন্যথায় এই মৃত্যুর মিছিল কোনভাবেই রোধ করা যাবে না।</p>
      <p>এ সময় জাগো বাংলাদেশ গার্মেন্টস শ্রমিক ফেডারেশন, বাংলাদেশ পোশাক শ্রমিক ট্রেড ইউনিয়ন ফেডারেশন, গার্মেন্ট শ্রমিক ট্রেড ইউনিয়ন কেন্দ্র, দুর্ঘটনায় আহত শ্রমিকদের চিকিৎসা সহায়তা ট্রাস্ট ও টেক্সটাইল গার্মেন্টস ওয়ার্কার ফেডারেশনসহ অন্যান্য শ্রমিক সংগঠনের নেতাকর্মীরা উপস্থিত ছিলেন। যেকোনো অপ্রীতিকর ঘটনা এড়াতে তাজরীন গার্মেন্টের সামনে অতিরিক্ত পুলিশ মোতায়েন ছিল।</p>
    </article>
  </body>
</html>