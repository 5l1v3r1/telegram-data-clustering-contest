<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/komsic-bih-je-u-map-u-jos-od-2018/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:01:00+00:00"/>
    <meta property="og:title" content="Komšić: BiH je u MAP-u još od 2018."/>
    <meta property="og:description" content="SARAJEVO - Predsedavajući Predsedništva BiH Željko Komšić demantovao je danas izjavu srpskog člana Predsedništva BiH Milorada Dodika da nedavno usvojeni"/>
  </head>
  <body>
    <article>
      <h1>Komšić: BiH je u MAP-u još od 2018.</h1>
      <address><time datetime="2019-11-24T19:01:00+00:00">24 Nov 2019, 19:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521274-750x430.jpg"/>
        <figcaption>Foto: Tanjug/Tanjug video arhiva</figcaption>
      </figure>
      <p>SARAJEVO – Predsedavajući Predsedništva BiH Željko Komšić demantovao je danas izjavu srpskog člana Predsedništva BiH Milorada Dodika da nedavno usvojeni Program reformi za NATO ne znači aktivaciju Akcionog plana NATO za članstvo (MAP).</p>
      <p>Komšić je iz SAD, gde boravi u radnoj poseti, ocenio da je BiH u MAP-u još od decembra 2018. i poručio Dodiku da ako želi da se poveruje u ono što govori, jednostavno objavi dokument na koji je pristao.</p>
      <p>„Nemam ništa protiv da Dodik pojašnjava detalje SDS-u i PDP-u“, kazao je u izjavi za Fenu Komšic, komentarišuci najavu Dodika da će vladajuća koalicija u RS, kada Plan reformi bude aktivan, dostaviti entitetskom parlamentu celovit uvid u ovaj dokument.</p>
      <p>Navodeći da je BiH u MAP-u još od decembra prošle godine, Komšić je istakao da se u to svako može uveriti ukoliko konsultuje zvaničnu veb stranicu NATO-a, prenosi Kliks.ba.</p>
      <p>Rekao je i da ponekad ima razumevanja za „preopterećenost i nedostatak koncentracije kojem je konstantno izložen gospodin Dodik, kao i nemogućnost da obrati pažnju na ono što mu govore njegovi savetnici“.</p>
      <p>„Medutim, da gospodin Dodik ne bi upao u još težu poziciju, savetujem mu da se seti one narodne ‘nije majka sina kudila što se kockao, nego što se vadio'“, zaključio je Komšić.</p>
      <p>BiH ne ide u NATO i Program reformi ne predviđa članstvo, poručio je ranije danas Dodik posle sednice Izvršnog komiteta njegovog Saveza nezavisnih socijaldemokrata (SNSD).</p>
      <p>Komentarišuci zahtev opozicije za sazivanje posebne sednice Narodne skupštine, na kojoj bi bilo reči o Planu reformi BiH, Dodik je rekao da je s koalicionim partnerima dogovoreno da sastave informaciju o planu reformi BiH i dostave je Parlamentu Srpske.</p>
      <p>Kako je rekao, programom reformi sprečeno je ono što je bilo u Akcionom planu.</p>
      <p>„Tu je bila predviđena i reforma policije i mnogo toga drugog što ne postoji u ovom dokumentu. Zahvalan sam i partnerima iz bošnjačke političke elite koji su ukazivali da, ako nema volje Srba i Republike Srpske, neće biti članstva u NATO. To je na neki način ugrađeno u ovu priču, što znači da nema prejudiciranja i potrebna je nova odluka“, naglasio je Dodik.</p>
      <p>(Tanjug)</p>
    </article>
  </body>
</html>