<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709883?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-24T19:38:37+00:00"/>
    <meta property="og:title" content="גן עדן של ממתקים בגבול נורבגיה-שבדיה"/>
    <meta property="og:description" content="בשל עלייה חדה במס על סוכר בנורבגיה, רבים נוהרים לצד השבדי כדי לרכוש ממתקים בעשרות חנויות שקמו לאורך הגבולאירופה"/>
  </head>
  <body>
    <article>
      <h1>גן עדן של ממתקים בגבול נורבגיה-שבדיה</h1>
      <h2>בשל עלייה חדה במס על סוכר בנורבגיה, רבים נוהרים לצד השבדי רק כדי לרכוש ממתקים בכ-30 חנויות שקמו לאורך הגבול • "זה משוגע, בשבדיה זול יותר"</h2>
      <address><time datetime="2019-11-24T19:38:37+00:00">24 Nov 2019, 19:38</time> by <a rel="author" href="https://www.israelhayom.co.il/writer_articles?tid=279" target="_blank">אלי לאון</a></address>
      <p>באיזורים שונים בעולם, איזורי גבול נחשבים למקומות מסוכנים ולא ידידותיים, אבל רצועת הגבול בסקנדינביה בין נורבגיה לשבדיה הפכה בתקופה האחרונה לחוויה מתוקה במיוחד. בעקבות עלייה חדה של 83 אחוזים במס הסוכר הנורבגי לפני כשנתיים, נורבגים רבים נוהרים לצד השבדי של הגבול רק כדי לרכוש שוקולדים, משקאות מתוקים וממתקים אחרים. </p>
      <p>"הגארדיאן" הבריטי דיווח כי יזמים שבדים זיהו את הצורך הנורבגי למתוקים במחיר עממי והקימו חנויות ענק למתוקים בנקודות שונות לאורך רצועת הגבול. אחת מהן נמצאת במרחק של פחות משעה וחצי נסיעה מהבירה הנורבגית, אוסלו, שם הוקם גן עדן לצרכני הסוכר: 3500 מ"ר של דוכנים ומדפים של פינוק מתוק עם יותר מ-4000 מוצרים שונים כמו תותים חמוצים, שרוכי שוש, כדורי מסטיק פירותיים, חטיפים של נסטלה, מוצרי M&amp;M's, עוגיות אוראו ועוד.</p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/627243">שרת התרבות החדשה של שבדיה משעירה את הרשת</a>
      </p>
      <p>
        <a href="https://www.israelhayom.co.il/article/640005">ממתקים מהסופר? תנסו עבודת יד!</a>
      </p>
      <p>
        <a href="https://www.israelhayom.co.il/article/576441">מנורבגיה בהתרסה</a>
      </p>
      <p>מטס אידברט, מנהל רשת "גוטביטן" לדברי ממתק טוען כי להערכתו חנות ענק זאת היא הגדולה בעולם למתוקים. לאורך הגבול ישנן כ-30 חנויות דומות שמציעות גם משקאות מוגזים. הערכה היא כי המחזור העסקי השנתי שלהם הוא כ-205 מיליון דולר. עבור הלקוחות הנורבגים מדובר בעסקה משתלמת שכן הם משלמים פחות מחצי מחיר בהשוואה לעלות מוצרים אלה בנורבגיה. </p>
      <p>"זה משוגע", מסביר איריק ברגלנד (39), אב לשלושה ילדים, המתגורר בפרבר של אוסלו, "מוצרים רבים בשבדיה זולים יותר: אלכוהול, טבק, מלא דברים. קניות מעבר לגבול מתרחשות כבר עשורים אבל ממתקים ומשקאות מוגזים זולים בהרבה, בהרבה מאוד". ברגלד, טכנאי מעבדה במקצועו, חצה את הגבול שלוש פעמים בשנה האחרונה.</p>
      <figure>
        <img src="https://www.israelhayom.co.il/sites/default/files/u116519/ThinkstockPhotos-599714552.jpg"/>
        <figcaption>
          <b>אילוסטרציה -"לאורך הגבול ישנן כ-30 חנויות ממתקים" // צילום: GettyImages</b>
        </figcaption>
      </figure>
      <p>"זה לא הוגן", התלוננה מתילדה נורהולם (24), שנסעה כשעתיים מביתה בלילאמר לרכוש מתוקים. "זה לא נורמלי. וכל שנה מתקבל הרושם שהמחיר עולה ומעלים את המס. אנשים כאן מתמרמרים יותר ויותר שהם צריכים לשלם כל כך הרבה עבור מעט הנאה".</p>
      <p>מנגד, לצד התלונות, מומחים טוענים כי על פי הנתונים מס הסוכר גרם לצניחה משמעותית בצריכת הסוכר בנורבגיה, ממוצע של 24 ק"ג לאדם לשנה, לעומת 43 ק"ג לאדם בשנת 2000, זאת בזמן שצריכת הסוכר בבריטניה, לדוגמה, ממשיכה לעלות. מס הסוכר נכנס לתוקף בנורבגיה כבר ב-1922, לא מסיבות בריאותיות אלא מהצורך להגדיל את הכנסות המדינה אבל מאז הוא השפיע על צריכת הסוכר הפך את המדינה הסקנדינבית לאחת המובילות בעולם בתחום זה.</p>
    </article>
  </body>
</html>