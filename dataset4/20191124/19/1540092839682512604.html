<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198465/xekinise-i-epelasi-toy-giryoni-entona-fainomena-kai-proeidopoiiseis"/>
    <meta property="og:site_name" content="CNN.gr"/>
    <meta property="article:published_time" content="2019-11-24T19:18:05+00:00"/>
    <meta property="og:title" content="Ξεκίνησε η επέλαση του «Γηρυόνη»: Τα έντονα φαινόμενα και η πορεία της κακοκαιρίας"/>
    <meta property="og:description" content="Σε επιφυλακή για την αντιμετώπιση των ισχυρότατων φαινομένων που συνοδεύουν το νέο κύμα κακοκαιρίας , που έχει ονομαστεί «Γηρυόνης», είναι οι Αρχές της χώρας...."/>
  </head>
  <body>
    <article>
      <h1>Ξεκίνησε η επέλαση του «Γηρυόνη»: Τα έντονα φαινόμενα και η πορεία της κακοκαιρίας</h1>
      <h2>Σε επιφυλακή για την αντιμετώπιση των ισχυρότατων φαινομένων που συνοδεύουν το νέο κύμα κακοκαιρίας, που έχει ονομαστεί «Γηρυόνης», είναι οι Αρχές της χώρας. Η έντονη κακοκαιρία πλήττει τη χώρα με ισχυρές βροχές και καταιγίδες και πολύ θυελλώδεις νοτιάδες, ενώ αναμένεται να αποχωρήσει έως την Τρίτη.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/23/19412/photos/full/1.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/23/19412/photos/full/2.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/23/19412/photos/full/3.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/23/19412/photos/full/4.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/23/19412/photos/full/5.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/23/19412/photos/full/6.PNG"/>
          <figcaption>ΕΜΥ: Προγνωστικοί χάρτες 24-29/11 - Πηγή: ΕΜΥ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:18 , 24 November 2019 - 23:09</p>
      <p>Η κακοκαιρία μετρά ήδη ένα θύμα, καθώς ένας <a href="https://www.cnn.gr/news/ellada/story/198468/anapodogyrise-istioforo-sto-antirrio-enas-nekros-kai-enas-agnooymenos">άνδρας έχασε τη ζωή του στο Αντίρριο</a>, όταν αναποδοζύγισε από τους ισχυρούς ανέμους το ιστιοφόρο στο οποίο επέβαινε, ενώ ένας δεύτερος άνδρας αγνοείται. </p>
      <p>Οι μετεωρολόγοι έχουν προειδοποιήσει πως η <b>μεγάλη ένταση</b> των φαινομένων και οι<b> σημαντικές ποσότητες βροχής</b> που θα πέσουν καθιστούν την κακοκαιρία <b>δυνητικά επικίνδυνη και ικανή να δημιουργήσει προβλήματα.</b></p>
      <p>Από τις νυκτερινές ώρες της Κυριακής και κατά τη διάρκεια της Δευτέρας ένα <b>μέτωπο πολύ ισχυρών βροχών και καταιγίδων θα διασχίσει το σύνολο της χώρας</b>, με κατεύθυνση από τα δυτικά προς τα ανατολικά. Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Σύμφωνα με τα προγνωστικά στοιχεία του meteo του <a href="https://www.cnn.gr/eidhseis/tag/31070/ethniko-asteroskopeio-athhnwn"><b>Εθνικού Αστεροσκοπείου Αθηνών</b></a>, ισχυρές βροχές και καταιγίδες θα εκδηλωθούν στο <b>νομό <a href="https://www.cnn.gr/eidhseis/tag/2928/attiki">Αττικής</a></b> και στην πόλη της <b>Αθήνας</b> από τις πρώτες πρωινές ώρες έως και το μεσημέρι της Δευτέρας.</p>
      <figure>
        <img src="https://cdn.cnngreece.gr/images/news/2019/11/24/1.jpg"/>
        <figcaption>Στον προγνωστικό χάρτη παρουσιάζονται οι αθροιστικές ποσότητες υετού (βροχές/καταιγίδες) του «Γηρυόνη», έως τις βραδινές ώρες της Δευτέρας 25/11/Πηγή: meteo.gr</figcaption>
      </figure>
      <h4>Πού θα «χτυπήσει»</h4>
      <p>Η κακοκαιρία θα εξελιχθεί σε <b>τρεις φάσεις</b>. Η πρώτη ξεκίνησε από το μεσημέρι της Κυριακής με σποραδικές καταιγίδες στα ηπειρωτικά. Τα φαινόμενα εντάθηκαν τις απογευματινές ώρες.</p>
      <p>Κατά τη δεύτερη φάση από αργά το βράδυ της Κυριακής έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα <b>δυτικά προς τα ανατολικά</b>.</p>
      <p>Τέλος, από τις <b>βραδινές ώρες της Δευτέρας</b> έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα <b>νότια</b> και <b>ανατολικά ηπειρωτικά</b> και θαλάσσια τμήματα της χώρας.</p>
      <p>Τα ισχυρά φαινόμενα αναμένεται να παρουσιάσουν εμμονή στα παράκτια και στα ορεινά τμήματα των νομών <b>Λάρισας, Ημαθίας και Πιερίας.</b> Παράλληλα, πολύ θυελλώδεις άνεμοι εντάσεων <b>οκτώ έως εννέα μποφόρ</b> θα επικρατήσουν στο Αιγαίο έως τις μεσημεριανές ώρες της Δευτέρας, οπότε θα εξασθενήσουν σημαντικά.</p>
      <figure>
        <video src="https://cdn.fbsbx.com/v/t59.2708-21/75294981_660456714359395_420475919593897984_n.gif?_nc_cat=100&amp;_nc_ohc=dHKusHXQ7ZsAQkIuUIUWZM5cmwS66WejPx9wGEIeDWJ_tDTZqFXpd6wpg&amp;_nc_ht=cdn.fbsbx.com&amp;oh=bcac83e2b7f62caacb4c7123bafdcf64&amp;oe=5DDDAF65" autoplay="" loop=""/>
        <figcaption>Η πορεία της κακοκαιρίας, λεπτό προς λεπτό</figcaption>
      </figure>
      <h4>Σε επιφυλακή Περιφέρειες</h4>
      <p>Σε <b>επιφυλακή</b> είναι από το πρωί της Κυριακής οι <b>υπηρεσίες</b> της <a href="https://www.cnn.gr/eidhseis/tag/15962/perifereia-attikhs"><b>Περιφέρειας Αττικής</b></a>, με εντολή του περιφερειάρχη Αττικής, <a href="https://www.cnn.gr/eidhseis/tag/18192/giwrgos-patoylhs"><b>Γιώργου Πατούλη</b></a>, λόγω της <b>επιδείνωσης των καιρικών φαινομένων.</b></p>
      <p>Η Περιφέρεια συνιστά στους πολίτες να ενημερώνονται για την <b>εξέλιξη των καιρικών φαινομένων</b> και να λαμβάνουν τα <b>αναγκαία μέτρα αυτοπροστασίας</b>.</p>
      <p>Παράλληλα, η <a href="https://www.cnn.gr/eidhseis/tag/26446/perifereia-kentrikhs-makedonias"><b>Περιφέρειας Κεντρικής Μακεδονίας</b></a> προειδοποιεί να είναι σε ετοιμότητα - επιφυλακή όλοι οι εμπλεκόμενοι φορείς, ειδικά στις περιοχές όπου εκδηλώθηκαν έντονα καιρικά φαινόμενα το τελευταίο διάστημα (όπως στη Χαλκιδική), αλλά και όπου υπάρχουν ρέματα και χείμαρροι. </p>
      <h3>Οδηγίες προστασίας </h3>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
      <figure>
        <img src="https://cdn.cnngreece.gr/images/news/2019/11/24/2.jpg"/>
      </figure>
      <p>
        <i>Ισχυρές βροχές και καταιγίδες θα εκδηλωθούν στο νομό Αττικής και στην πόλη της Αθήνας από τις πρώτες πρωινές ώρες έως και το μεσημέρι της Δευτέρας 25/11, όπως φαίνεται και στο χάρτη<i>/Πηγή: meteo.gr.</i></i>
      </p>
      <h4>Πώς θα λειτουργήσουν τα σχολεία</h4>
      <p>Κλειστά θα παραμείνουν τη Δευτέρα<b> τα σχολεία στη <a href="https://www.cnn.gr/eidhseis/tag/1303/thasos">Θάσο</a>,</b> λόγω των έντονων καιρικών φαινομένων που αναμένονται.</p>
      <p>Η μη λειτουργία των σχολικών μονάδων όλων των βαθμίδων εκπαίδευσης της επικράτειας του Δήμου Θάσου (Σχολεία Πρωτοβάθμιας και Δευτεροβάθμιας Εκπαίδευσης) αποφασίστηκε από τον δήμαρχο του νησιού καθώς, όπως αναφέρεται στη σχετική ανακοίνωση, τα έντονα καιρικά φαινόμενα <b>«καθιστούν επικίνδυνη την προσέλευση και παραμονή των μαθητών στα σχολεία».</b></p>
      <p>Παράλληλα, ο δήμαρχος <b><a href="https://www.cnn.gr/eidhseis/tag/45540/agia-varvara">Αγίας Βαρβάρας</a>,</b> <b>Λάμπρος Μίχος</b>, με επείγουσα ανακοίνωση, λόγω της αναμενόμενης ισχυρής καταιγίδας και των θυελλωδών ανέμων, που πιθανότατα πλήξουν και το δήμο ενημερώνει ότι <b>τα σχολεία θα ανοίξουν στις 10:00 το πρωί της Δευτέρας, 25<sup>ης</sup> Νοεμβρίου</b>.</p>
      <p>Δεν θα λειτουργήσουν <b>σχολεία, παιδικοί σταθμοί και ΚΔΑΠ στο δήμο Αριστοτέλη Θεσσαλονίκης</b>, λόγω της κατάστασης έκτακτης ανάγκης που βρίσκεται η περιοχή από τα ξημερώματα της Παρασκευής και της σφοδρής επιδείνωσης των καιρικών συνθηκών.</p>
      <p>Αυτό ανακοίνωσε ο δήμαρχος του δήμου Αριστοτέλη, <b>Στέλιος Βαλιάνος</b>. Η απόφαση λήφθηκε για λόγους ασφαλείας των μαθητών. </p>
      <h4>Δεμένα πλοία</h4>
      <p>Δεμένα στα λιμάνια της <a href="https://www.cnn.gr/eidhseis/tag/28278/kefalonia"><b>Κεφαλονιάς</b></a>, είναι τα πλοία που εκτελούν τα δρομολόγια <b>Πόρος - Κυλλήνη και Σάμη - Πάτρα</b>, λόγω των θυελλωδών ανέμων που πνέουν στο Ιόνιο.</p>
      <p>Αυτή τη στιγμή οι ριπές των ανέμων φθάνουν έως και τα <b>9 μποφόρ</b>, γεγονός που απαγορεύει τον απόπλου των πλοίων.</p>
      <p>Στη <a href="https://www.cnn.gr/eidhseis/tag/15869/zakynthos"><b>Ζάκυνθο</b> </a>πραγματοποιήθηκε το δρομολόγιο των 17:00 από <b>Κυλλήνη</b>, αλλά στη συνέχεια αναμένεται να κλείσει η γραμμή έως και τις πρωινές ώρες της Δευτέρας.</p>
      <h4>Αναλυτική πρόγνωση για τη Δευτέρα</h4>
      <h3>Αττική</h3>
      <p><b>Καιρός</b>: Νεφώσεις με βροχές και καταιγίδες, οι οποίες θα είναι κατά τόπους ισχυρές τις πρωινές ώρες και βαθμιαία βελτίωση.<br/><b>Άνεμοι</b>: Νότιοι νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία θα στραφούν σε δυτικούς νοτιοδυτικούς 4 με 6 μποφόρ.<br/><b>Θερμοκρασία</b>: Από 12 έως 20 βαθμούς Κελσίου.</p>
      <h3>Θεσσαλονίκη</h3>
      <p><b>Καιρός</b>: Νεφώσεις με βροχές και καταιγίδες, οι οποίες θα είναι κατά τόπους ισχυρές μέχρι τις βραδινές ώρες.<br/><b>Άνεμοι</b>: Από ανατολικές διευθύνσεις 5 με 7 μποφόρ. Τις βραδινές ώρες θα εξασθενήσουν και θα στραφούν σε βόρειους βορειοδυτικούς 4 με 6 μποφόρ.<br/><b>Θερμοκρασία</b>: Από 12 έως 16 βαθμούς Κελσίου.</p>
      <h3>Μακεδονία, Θράκη</h3>
      <p><b>Καιρός</b>: Νεφώσεις με βροχές και καταιγίδες, οι οποίες στη δυτική και κεντρική Μακεδονία, θα είναι κατά τόπους ισχυρές μέχρι τις βραδινές ώρες.<br/><b>Άνεμοι</b>: Από ανατολικές διευθύνσεις 5 με 7 και τοπικά 8 μποφόρ. Τις βραδινές ώρες θα εξασθενήσουν και θα στραφούν στα δυτικά σε βόρειους βορειοδυτικούς.<br/><b>Θερμοκρασία</b>: Από 10 έως 16 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <h3>Νησιά Ιονίου, Ήπειρος, δυτική Στερεά, δυτική Πελοπόννησος</h3>
      <p><b>Καιρός</b>: Νεφώσεις με βροχές και καταιγίδες, οι οποίες τις πρωινές ώρες θα είναι κατά τόπους ισχυρές στα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/><b>Άνεμοι</b>: Στα βόρεια νότιοι νοτιοανατολικοί 5 με 7 που γρήγορα θα εξασθενήσουν. Στα νότια δυτικοί νοτιοδυτικοί 4 με 6 μποφόρ.<br/><b>Θερμοκρασία</b>: Από 10 έως 18 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <h3>Θεσσαλία, ανατολική Στερεά, Εύβοια, ανατολική Πελοπόννησος  </h3>
      <p><b>Καιρός</b>: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις προμεσημβρινές ώρες στην ανατολική Πελοπόννησο, την ανατολική Στερεά, την Εύβοια και μέχρι το απόγευμα στη Θεσσαλία και τις Σποράδες. Τα φαινόμενα από αργά το απόγευμα θα σταματήσουν.<br/><b>Άνεμοι</b>: Ανατολικοί νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία από τα νότια θα στραφούν σε δυτικούς νοτιοδυτικούς 4 με 6 μποφόρ.<br/><b>Θερμοκρασία</b>: Από 10 έως 20 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <h3>Κυκλάδες, Κρήτη</h3>
      <p><b>Καιρός</b>: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη και μέχρι το απόγευμα στις Κυκλάδες. Τα φαινόμενα τις βραδινές ώρες θα εξασθενήσουν.<br/><b>Άνεμοι</b>: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ.<br/><b>Θερμοκρασία</b>: Από 14 έως 22 βαθμούς Κελσίου.</p>
      <h3>Νησιά ανατολικού Αιγαίου, Δωδεκάνησα</h3>
      <p><b>Καιρός</b>: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι το απόγευμα στα νησιά του ανατολικού Αιγαίου και μέχρι τις βραδινές ώρες στα Δωδεκάνησα.<br/><b>Άνεμοι</b>: Ανατολικοί νοτιοανατολικοί 5 με 7 και τοπικά 8 με 9 μποφόρ. Βαθμιαία εξασθένηση από το απόγευμα.<br/><b>Θερμοκρασία</b>: Από 14 έως 22 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <h4>Ο καιρός τις επόμενες ημέρες</h4>
      <p>
        <b>Τρίτη  26/11/2019</b>
      </p>
      <p>Στα δυτικά νεφώσεις με τοπικές βροχές και σποραδικές καταιγίδες κυρίως στα νότια, και σταδιακή βελτίωση από το απόγευμα. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Τα φαινόμενα, που θα είναι κατά τόπους έντονα στα νησιά του ανατολικού Αιγαίου μέχρι το μεσημέρι, στα Δωδεκάνησα μέχρι και τις απογευματινές ώρες, στην Κρήτη και πιθανώς στις Κυκλάδες από αργά το πρωί μέχρι το απόγευμα και πιθανώς στη Μακεδονία τις πρώτες πρωινές ώρες, από το βράδυ θα εξασθενήσουν.</p>
      <p>Οι άνεμοι στα δυτικά, τα κεντρικά και τα βόρεια θα πνέουν από βόρειες διευθύνσεις 3 με 5 και πρόσκαιρα έως 6 μποφόρ. Στην υπόλοιπη χώρα θα πνέουν νότιοι νοτιοδυτικοί 3 με 5 και πρόσκαιρα έως 6 μποφόρ, από το απόγευμα θα στραφούν σε βορείων διευθύνσεων με την ίδια ένταση.<br/>Η θερμοκρασία θα σημειώσει μικρή πτώση κυρίως στα νότια.<b>Τετάρτη  27/11/2019</b></p>
      <p>Στην ανατολική και νότια νησιωτική χώρα λίγες νεφώσεις παροδικά αυξημένες με πρόσκαιρες τοπικές βροχές, πιθανότητα μεμονωμένων καταιγίδων στα Δωδεκάνησα τις πρωινές ώρες και βαθμιαία βελτίωση.<br/>Στην υπόλοιπη χώρα λίγες νεφώσεις τοπικά αυξημένες με πιθανότητα ασθενών βροχών στα δυτικά.<br/>Οι άνεμοι θα πνέουν από βόρειες διευθύνσεις 3 με 5 μποφόρ που βαθμιαία στο Ιόνιο, τα ηπειρωτικά και το δυτικό και βόρειο Αιγαίο θα στραφούν σε νότιους νοτιοδυτικούς με την ίδια ένταση.<br/>Η θερμοκρασία δεν θα σημειώσει αξιόλογη μεταβολή.</p>
      <p>
        <b>Πέμπτη 28/11/2019</b>
      </p>
      <p>Στα δυτικά νεφώσεις παροδικά αυξημένες με τοπικές βροχές και πιθανώς μεμονωμένες καταιγίδες. Στις υπόλοιπες περιοχές λίγες νεφώσεις παροδικά αυξημένες, με πιθανότητα τοπικών βροχών ή μεμονωμένων καταιγίδων στην ανατολική και νότια νησιωτική χώρα.<br/>Οι άνεμοι θα πνέουν νοτιοδυτικοί 4 με 6 και πιθανώς στα πελάγη τοπικά 7 μποφόρ.<br/>Η θερμοκρασία θα σημειώσει μικρή άνοδο.<br/><br/><b>Παρασκευή 29/11/2019</b></p>
      <p>Στα δυτικά και το ανατολικό Αιγαίο νεφώσεις με τοπικές βροχές και μεμονωμένες καταιγίδες. Στην υπόλοιπη χώρα λίγες νεφώσεις παροδικά αυξημένες, με πρόσκαιρες τοπικές βροχές και πιθανώς μεμονωμένες καταιγίδες.<br/>Οι άνεμοι θα πνέουν δυτικοί νοτιοδυτικοί 4 με 6 και στο Αιγαίο τοπικά 7 μποφόρ με μικρή εξασθένηση από το βράδυ.<br/>Η θερμοκρασία δεν θα σημειώσει αξιόλογη μεταβολή.<br/><br/><b>Σάββατο 30/11/2019</b></p>
      <p>Λίγες νεφώσεις παροδικά αυξημένες, με τοπικές βροχές και πιθανώς μεμονωμένες καταιγίδες κυρίως στα δυτικά και το ανατολικό Αιγαίο.<br/>Οι άνεμοι θα πνέουν από δυτικές διευθύνσεις 4 με 6 μποφόρ.<br/>Η θερμοκρασία δεν θα σημειώσει αξιόλογη μεταβολή.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198479/kakokairia-giryonis-provlimata-se-kineta-yperxeilise-to-rema-tis-pikas">Κακοκαιρία «Γηρυόνης»: Προβλήματα σε Κινέτα - Υπερχείλισε το ρέμα της Πίκας</a>
        </li>
        <li>
          <a href="https://www.cnn.gr/news/kosmos/story/198478/gallia-stoys-tesseris-oi-nekroi-apo-tis-plimmyres-poy-eplixan-tin-kyani-akti">Γαλλία: Στους τέσσερις οι νεκροί από τις πλημμύρες που έπληξαν την Κυανή Ακτή</a>
        </li>
        <li>
          <a href="https://www.cnn.gr/news/kosmos/story/198473/sfodri-kakokairia-stin-italia-katerreyse-odogefyra-logo-vroxis-mia-nekri-apo-tis-plimmyres">Σφοδρή κακοκαιρία στην Ιταλία: Κατέρρευσε οδογέφυρα λόγω βροχής - Μία νεκρή από τις πλημμύρες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/8842/kairos">ΚΑΙΡΟΣ</a>
        </li>
        <li>
          <a href="https://www.cnn.gr/eidhseis/tag/1184/kakokairia">ΚΑΚΟΚΑΙΡΙΑ</a>
        </li>
        <li>
          <a href="https://www.cnn.gr/eidhseis/tag/82573/ghryonhs">ΓΗΡΥΟΝΗΣ</a>
        </li>
        <li>
          <a href="https://www.cnn.gr/eidhseis/tag/16555/prognwsh-kairoy">ΠΡΟΓΝΩΣΗ ΚΑΙΡΟΥ</a>
        </li>
        <li>
          <a href="https://www.cnn.gr/eidhseis/tag/17300/entona-kairika-fainomena">ΕΝΤΟΝΑ ΚΑΙΡΙΚΑ ΦΑΙΝΟΜΕΝΑ</a>
        </li>
        <li>
          <a href="https://www.cnn.gr/eidhseis/tag/9753/vroxes">ΒΡΟΧΕΣ</a>
        </li>
        <li>
          <a href="https://www.cnn.gr/eidhseis/tag/15442/kataigides">ΚΑΤΑΙΓΙΔΕΣ</a>
        </li>
      </ul>
      <h4>
        <a href="https://www.cnn.gr/eidhseis">Top επικαιρότητα</a>
      </h4>
      <figure>
        <img src="https://cdn.cnngreece.gr/media/com_news/story/2019/11/24/198468/snapshot/2767102.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198435/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198448/snapshot/2763218.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198459/snapshot/2766153.jpg"/>
      </figure>
    </article>
  </body>
</html>