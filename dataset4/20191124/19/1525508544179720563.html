<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780039/%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%A7%D9%86%D8%AF-%DB%B5-%D9%86%D9%81%D8%B1%D9%87-%D8%B3%D8%A7%D8%B1%D9%82%D8%A7%D9%86-%D9%85%D8%B3%D9%84%D8%AD-%D8%AF%D8%B1-%D8%B2%D8%A7%D9%87%D8%AF%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:27:54+00:00"/>
    <meta property="og:title" content="فرمانده انتظامی زاهدان خبر داد: دستگیری باند ۵ نفره سارقان مسلح در زاهدان"/>
    <meta property="og:description" content="زاهدان - فرمانده انتظامی زاهدان گفت: با تلاش مأموران انتظامی باند ۵ نفره سرقت های مسلحانه در شهر زاهدان دستگیر شدند."/>
  </head>
  <body>
    <article>
      <h1>فرمانده انتظامی زاهدان خبر داد: دستگیری باند ۵ نفره سارقان مسلح در زاهدان</h1>
      <address>
        <time datetime="2019-11-24T19:27:54+00:00">24 Nov 2019, 19:27</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از پایگاه خبری پلیس، سرهنگ حمیدرضا اکبری در تشریح جزئیات این خبر اظهار داشت: در پی وقوع چند فقره سرقت مسلحانه منزل در یکی از مناطق شهر زاهدان موضوع در دستورکار مأموران دایره تجسس کلانتری ۱۷ قرار گرفت.</p>
      <p>فرمانده انتظامی زاهدان افزود: در تحقیقات اولیه مشخص شد سارقان با یک دستگاه پراید ۱۳۲ سفید رنگ و تهدید شهروندان با یک قبضه سلاح ساچمه زن وینچستر این سرقت ها را مرتکب می شوند.</p>
      <p>وی تصریح کرد: مأموران کلانتری ۱۷ با اشراف اطلاعاتی و انجام یکسری اقدامات تخصصی اعضای این باند سرقت را در محلات مختلف شهر زاهدان شناسایی کردند.</p>
      <p>سرهنگ اکبری گفت: با شناسایی مخفیگاه سارقان، صبح روز گذشته متهمان با هماهنگی قضائی در چند عملیات ضربتی و غافلگیرانه در محله های زاهدان دستگیر شدند.</p>
      <p>وی با اشاره به توقیف خودروی پراید از اعضای این باند بیان کرد: در بازرسی از مخفیگاه متهمان، علاوه برکشف یک قبضه سلاح وینچستر و مهمات مربوطه، ۳ دستگاه گوشی موبایل، ۲ دستگاه تلویزیون ال ای دی، ۴دستگاه کیس رایانه و ۲دستگاه پلی استیشن مسروقه کشف شد.</p>
      <p>فرمانده انتظامی زاهدان با اشاره به اینکه متهمان برای تحقیقات تکمیلی و کشف سرقت های دیگر به پلیس آگاهی منتقل شده اند، عنوان کرد: دستگیری سارقان توسط مأموران انتظامی در راستای برقراری امنیت پایدار در سطح جامعه صورت می گیرد و پلیس با عزمی راسخ به هیچ وجه اجازه نمی دهد عده ای هنجار شکن با دست درازی به اموال مردم  امنیت شهروندان را مختل کنند.</p>
    </article>
  </body>
</html>