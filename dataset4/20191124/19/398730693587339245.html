<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/fortsatt-kris-for-aik/"/>
    <meta property="og:site_name" content="DN.SE"/>
    <meta property="article:published_time" content="2019-11-24T19:30:32+00:00"/>
    <meta property="og:title" content="Fortsatt kris för AIK efter ny förlust"/>
    <meta property="og:description" content="AIK hoppades på en vändning när man för en knapp vecka sedan sparkade hockeytränaren Jussi Salo. Men förlusterna fortsätter med nye tränaren Bobo Simensen."/>
  </head>
  <body>
    <article>
      <h1>Fortsatt kris för AIK efter ny förlust</h1>
      <address><time datetime="2019-11-24T19:30:32+00:00">24 Nov 2019, 19:30</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <p>
        <b>AIK hoppades på en vändning när man för en knapp vecka sedan sparkade hockeytränaren Jussi Salo. Men krisen fortsätter med nye tränaren Bobo Simensen och på söndagen förlorade AIK hemma mot Tingsryd med 4–1.</b>
      </p>
      <p>Simensen kom in efter en dyster svit på nio raka förluster och inledde med att i bottenfinalen besegra Mora på Hovet med 3–1. </p>
      <p>Men efter det har det blivit 3–5 borta mot Modo och nu vände Tingsryd hem med en 4–1-seger i bagaget.</p>
      <p>AIK:s förankring i botten av allsvenskan blir allt säkrare. Elva förluster på de tolv senaste matcherna är inget att skryta över.</p>
      <p>I slutet av första perioden gjorde Ludvig Elvenes 1–0 till gästerna med ett skott i nättaket i spel fem mot fyra. </p>
      <p>Målet godkändes först efter videogranskning och i inledningen av andra perioden gjorde Jakob Heljemo påpassligt 2–0.</p>
      <p><b>Ska sanningen </b>fram så stod AIK-spelare mest och tittade på.</p>
      <p>Joseph Jonsson punkterade matchen definitivt när han i slutet av andra perioden snodde pucken, gled fram på egen hand och sprätte upp pucken i nät bakom AIK:s 19-årige målvakt August Hedlund.</p>
      <p>I inledningen av tredje perioden fick AIK spela fem mot tre i en minut, men inte ens då lyckades man skapa en riktig farlighet.</p>
      <p><b>Enda hemmamålet</b> gjorde Jacob Svensson, hans fjärde i serien, när han reducerade till 3–1 i mitten av sista perioden.</p>
      <p>Felix Olssons 4–1-mål var som taget ur skolbokens kapitel som handlar om när tre spelare kommer mot en ensam AIK:are. </p>
      <p>På onsdag spelar AIK hemma mot Västervik och på fredag väntar ”derbyt” mot Södertälje i Scaniarinken.</p>
    </article>
  </body>
</html>