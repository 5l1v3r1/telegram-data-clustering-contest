<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/ko-gre-tezko-v-avto-in-iz-njega-244221"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T19:09:00+00:00"/>
    <meta property="og:title" content="Ko gre težko v avto in iz njega"/>
    <meta property="og:description" content="Vstopanje v avtomobil in izstopanje iz njega zna biti precej naporno, še posebno za naše stare starše ali pa za ljudi s težavami s hrbtenico ali nogami. Prav na to so mislili v ameriškem podjetju..."/>
  </head>
  <body>
    <article>
      <h1>Ko gre težko v avto in iz njega</h1>
      <h2>Ročka carcaddie starejšim olajša vstopanje v avtomobil in stopanje iz njega.</h2>
      <address><time datetime="2019-11-24T19:09:00+00:00">24 Nov 2019, 19:09</time> by <a rel="author">S. I.</a></address>
      <p>Vstopanje v avtomobil in izstopanje iz njega zna biti precej naporno, še posebno za naše stare starše ali pa za ljudi s težavami s hrbtenico ali nogami. Prav na to so mislili v ameriškem podjetju Stander, kjer so se specializirali za t. i. seniorske pripomočke, med katerimi je avtomobilska ročka carcaddie.<br/><br/>Ročko s trakom preprosto namestimo na zgornji del okvirja katerih koli avtomobilskih vrat, s čimer gibalno ovirani osebi olajšamo vstopanje v avtomobil in izstopanje iz njega. In ker sila deluje navzdol, se vrata ne premaknejo. Trak je narejen iz nedrsečega materiala, nastaviti pa se ga da na dolžino od 18 do 40 centimetrov, ergonomično oblikovana ročka je z 12,5 centimetra dovolj široka za vsako roko, zdržala pa naj bi do 113 kilogramov obremenitve.<br/><br/><b>Jan Miller</b>, ustanoviteljica in izvršna direktorica Standerja, ki ponuja približno 40 pripomočkov za lažje gibanje starejših, je podjetje ustanovila, ko sta z možem <b>Troyem</b> sestavila prvo pomagalo za njeno tedaj 90-letno babico <b>Essie</b>, ki so ji začele jenjati moči. In njune pogruntavščine so se dobro izkazale: Essie je lahko ostala doma in skrbela zase še sedem let. Tudi cena ni pretirana: za carcaddie je v Evropi treba odšteti nekaj čez 20 evrov. </p>
    </article>
  </body>
</html>