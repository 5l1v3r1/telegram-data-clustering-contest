<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837545-milyarder-blumberg-ofitsiyno-balotuvatimetsya-u-prezidenti-ssha"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T19:23:00+00:00"/>
    <meta property="og:title" content="Мільярдер Блумберг офіційно балотуватиметься у президенти США"/>
    <meta property="og:description" content="КИЇВ. 24 листопада. УНН. Колишній мер Нью-Йорка, міліардер Майкл Блумберг кинув виклик Дональду Трампу і офіційно заявив, що буде балотуватиметься в …"/>
  </head>
  <body>
    <article>
      <h1>Мільярдер Блумберг офіційно балотуватиметься у президенти США</h1>
      <address><time datetime="2019-11-24T19:23:00+00:00">24 Nov 2019, 19:23</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>Колишній мер Нью-Йорка, міліардер Майкл Блумберг кинув виклик Дональду Трампу і офіційно заявив, що буде балотуватиметься в президенти США в 2020 році, повідомляє <b>УНН</b> із посиланням на DW.</p>
      <p>Американський мільярдер та колишній мер Нью-Йорка Майкл Блумберг у неділю, 24 листопада, офіційно заявив, що балотуватиметься на посаду президента США від Демократичної партії.</p>
      <p>"Я балотуюся в президенти, щоб перемогти Дональда Трампа і відновити Америку'', - написав Блумберг на сайті своєї передвиборчої кампанії.</p>
      <p>"Ми не можемо дозволити собі ще чотири роки необачності президента Трампа і його неетичних дій. Він являє собою екзистенційну загрозу нашій країні та нашим цінностям. Якщо він виграє ще один термін на посаді, ми можемо ніколи не відновитися від шкоди", - наголосив Блумберг.</p>
      <p>Майкл Блумберг заявив про свої плани балотуватися лише за 10 тижнів до праймеріз всередині партії. Він став членом Демократичної партії лише минулого року.</p>
      <p>За даними видання Forbes, в минулому році Майкл Блумберг посів 11 сходинку у переліку найбагатших людей світу. Його статки оцінюються в близько 50 мільярдів доларів. Трамп, своєю чергою, посідає у списку багатіїв 259-е місце зі статками в три мільярди доларів.</p>
      <p>Вже зараз Блумберг заявив, що витратить на передвиборчу кампанію в наступному році близько 150 мільйонів доларів, зокрема, 100 мільйонів доларів на інтернет-рекламу, яка буде спрямована проти Трампа. Він не уточнив, скільки загалом готовий витратити коштів на свої президентські амбіції. "Все, що треба, щоб перемогти Трампа", - заявив його радник Говард Вольфсон. Він також уточнив, що Блумберг не візьме жодних пожертв для проведення своєї передвиборчої кампанії та не отримуватиме зарплатню, якщо переможе на президентських виборах.</p>
      <p>Перегони всередині Демократичної партії США за право бути кандидатом від партії на президентських виборах 2020 року вступають у вирішальну стадію. На позиції Джо Байдена, який вважається головним фаворитом на праймеріз, наступають сенатор від штату Вермонт Берні Сандерс та сенаторка від штату Массачусетс Елізабет Уоррен. Участь Майкла Блумберга у виборчій кампанії може кардинально змінити хід передвиборчої боротьби у партії.</p>
      <p>Нагадаємо, за даними The New York Times, Росія <a href="https://www.unn.com.ua/uk/news/1837412-nyt-rosiya-vela-kampaniyu-dlya-zvinuvachennya-ukrayini-u-vtruchanni-v-vibori-u-ssha">вела кампанію</a> для звинувачення України у втручанні в вибори у США.</p>
    </article>
  </body>
</html>