<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/lotus-evija-testleri-basladi-h80442.html"/>
    <meta property="og:site_name" content="Webtekno"/>
    <meta property="article:published_time" content="2019-11-24T19:11:08+00:00"/>
    <meta property="og:title" content="Lotus Evija'nın Testleri Başladı"/>
    <meta property="og:description" content="Adeta elektrikli bir canavara benzeyen Lotus Evija'nın piyasaya sürülmeden önceki testleri başladı. Araç, 2020 yılında piyasaya sürülecek."/>
  </head>
  <body>
    <article>
      <h1>Lotus Evija'nın Testleri Başladı</h1>
      <h2>Otomobil üreticileri, son dönemde elektrikli araçlar üzerine yoğunlaşırken üretilen araçlar, otomobil tutkunlarını şaşırtmaya devam ediyor. Lotus'un 1.973 beygir gücündeki yeni süper otomobili Evija da bunlardan biri. Adeta elektrikli bir canavara benzeyen Lotus Evija'nın piyasaya sürülmeden önceki testleri başladı.</h2>
      <address><time datetime="2019-11-24T19:11:08+00:00">24 Nov 2019, 19:11</time> by <a rel="author" href="https://www.webtekno.com/yazar/bekircanakpinar" target="_blank">Bekircan Akpınar</a></address>
      <p>Çinli otomobil şirketi Geely'nin satın aldığı <b>Lotus</b>, bu değişimden sonra ürettiği araçlarında oldukça dikkat çekici özellikleri otomobil tutkunlarına sunmaya devam ediyor. Firmanın bugüne kadar üretilen araçlarının tümünden daha fazla beygir gücüne sahip olan yeni aracı <b>Lotus Evija</b>, aynı zamanda duyurulduğu dönemde dünyanın en güçlü arabası unvanını almıştı ancak geçtiğimiz hafta bu unvan, el değiştirmiş ve hız canavarı <a href="https://www.webtekno.com/2012-beygirlik-aspark-owl-elektrikli-otomobil-h79764.html">Aspark Owl'a</a> geçmişti.</p>
      <p>Yine de hâlâ dünyanın en güçlü otomobillerinden biri olan Lotus Evija sarı bir kamuflajla test edilmeye başlandı. Aracın tasarım detaylarının ortaya çıkmaması için kamuflajdan yararlanan şirket, test aşamasına geçmiş olmanın <b>önemli bir kilometre taşı </b>olduğunu belirtiyor.</p>
      <h3>Lotus Araç Özellikleri Yöneticisi: 'Evija, kendi alanında yeni standartlar belirleyecek kadar güçlü'</h3>
      <figure>
        <img src="https://www.webtekno.com/images/editor/default/0002/31/d19d9c15efa5cad1d7d1dd96e7ee0734c611a7a1.jpeg"/>
      </figure>
      <p>Fiziksel prototip testlerinin aracın piyasaya sürülmesi için önemli bir aşama olduğunu söyleyen Lotus Araç Özellikleri Yöneticisi Gavan Kershaw, testler boyunca amaçlarının Evija'nın her anlamda gerçek bir Lotus olduğundan emin olmak olduğunu belirtti. Aspark Owl'un seri üretimde olmadığı düşünüldüğünde <b>dünyanın en güçlü seri üretim otomobili </b>olma yolunda ilerleyen Lotus Evija, performans özelliklerinin yanı sıra görüntüsüyle de dikkat çekiyor.</p>
      <p>Karbon fiber bir gövdenin tercih edildiği araçta ağırlık olabildiğince düşürülmeye çalışılmış. <b>1.973 beygir gücündeki</b> elektrikli motor, hafiflikle birleştiğinde gerçekten harikalar yaratabilir. Saatte <b>maksimum 320 km hıza</b> ulaştığı belirtilen aracın 0'dan 300'e ulaşma süresi ise sadece 9 saniye. Tahmin edileceği üzere Lotus Evija, testlerin ardından seri üretime alındığında Nürburgring pistindeki Lamborghini Aventador SVJ'nin rekorunu da kolayca alt edecek.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/tesla-model-s-plaid-body-kit-video-h78998.html">Tesla Model S Plaid, Body Kit ile Nürburgring'a Çıktı (Video)</a>
      </p>
      <p>2020'de üretimine başlanması beklenen bu araçtan <b>sadece 130 adet </b>üretilecek. Bu da Lotus'un elektrikli canavarını daha da değerli kılıyor. Aracın fiyatı hakkında henüz bir açıklama bulunmuyor.</p>
      <p><b>Kaynak : </b>https://www.motorauthority.com/news/1126163_the-1-973-hp-lotus-evija-electric-hypercar-is-real-and-undergoing-testing</p>
    </article>
  </body>
</html>