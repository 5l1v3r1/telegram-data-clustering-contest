<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779989/%D8%B7%D8%B1%D8%AD-%D9%85%D9%87%D8%B1-%DA%A9%D8%B1%DB%8C%D9%85%D8%A7%D9%86%D9%87-%D8%AF%D8%B1-%DA%A9%D8%A7%D8%B4%D8%A7%D9%86-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T19:40:31+00:00"/>
    <meta property="og:title" content="معاون اجتماعی ناحیه مقاومت بسیج کاشان: طرح «مهر کریمانه» در کاشان اجرا می‌شود"/>
    <meta property="og:description" content="کاشان - معاون اجتماعی ناحیه مقاومت بسیج کاشان گفت: به منظور تامین جهیزیه خانواده های نیازمند طرح «مهر کریمانه» در کاشان اجرا می شود."/>
  </head>
  <body>
    <article>
      <h1>معاون اجتماعی ناحیه مقاومت بسیج کاشان: طرح «مهر کریمانه» در کاشان اجرا می‌شود</h1>
      <address>
        <time datetime="2019-11-24T19:40:31+00:00">24 Nov 2019, 19:40</time>
      </address>
      <p>به گزارش <a href="https://www.mehrnews.com/">خبرنگار مهر</a>، سروان حسین آرامش شامگاه یکشنبه در جمع ذاکرین اهل بیت(ع) با بیان اینکه بسیج علاوه بر تامین آسایش و امنیت وظیفه خدمت رسانی به هموطنان عزیز را هم بر عهده دارد، اظهار داشت: بسیج با توجه به رسالت خود برای خدمت از مردم، با مردم و برای مردم است.</p>
      <p>
        <b>۱۰ قرارگاه خدمات اجتماعی در سطح شهرستان کاشان ایجاد شده است</b>
      </p>
      <p>وی با اشاره به اینکه برای خدمت رسانی مطلوب به شهروندان کاشان ۱۰ قرارگاه خدمات اجتماعی در سطح شهرستان کاشان ایجاد شده است، ابراز داشت: این قرارگاه ها با کمک مردم مشکلات همان منطقه را شناسایی و نسبت به حل و فصل آن اقدام می کنند.</p>
      <p>
        <b>۴۰کارگاه آموزشی برای پیشگیری از طلاق برگزار شده است</b>
      </p>
      <p>معاون اجتماعی ناحیه مقاومت بسیج کاشان با بیان اینکه یکی از مهمترین معضلات در بین خانواده ها بحث طلاق است، تصریح کرد: به این منظور ۴۰ کارگاه آموزشی تحکیم بنیان خانواده با مشارکت اساتید دانشگاه های کاشان تاکنون برای شهروندان کاشانی برگزار شده است.</p>
      <p>
        <b>برگزاری دوره های آموزشی قبل از ازدواج برای بانوان و آقایان</b>
      </p>
      <p>وی با اشاره به ضرورت آموزش برای دختران و پسران جوان برای قبل از ازدواج بیان داشت: کارگاه های ویژه مجردین مخصوص بانوان و آقایان توسط معاونت اجتماعی ناحیه مقاومت بسیج کاشان با همکاری برخی از سازمان های مردم کاشان با آموزش اساتید خبره حوزه و دانشگاه به طور مرتب برگزار می شود.</p>
      <p>سروان آرامش با بیان اینکه طرح «مهر کریمانه» در کاشان اجرا می شود، افزود: در قالب این طرح 50 جهیزیه برای خانواده هایی که واجد شرایط هستند تهیه و توزیع می شود.</p>
      <p>
        <b>ارزش هر جهزیه طرح «مهر کریمانه» ۳۰۰ میلیون ریال است</b>
      </p>
      <p>وی با اشاره به اینکه ارزش هر جهزیه ۳۰۰ میلیون ریال است، اظهار داشت: ۱۹۰ میلیون ریال از این مبلغ برای هر جهیزیه توسط ناحیه مقاومت بسیج تامین و ۱۱۰ میلیون ریال باقیمانده از خانواده های متقاضی اخذ می شود.</p>
      <p>معاون اجتماعی ناحیه مقاومت بسیج کاشان ابراز داشت: ۱۱۰ میلیون ریال که توسط خانواده متقاضی باید پرداخت شود با توجه به شرایط مالی ایشان تسهیل می شود.</p>
      <p>
        <b>نمایشگاه جهزیه آسمانی در کاشان دائر شده است</b>
      </p>
      <p>وی تصریح کرد: نمایشگاه جهیزیه آسمانی که در قالب این طرح تعریف شده است، در خیابان نطنز، مسجد باب الحوائج، قرارگاه خدمات اجتماعی منجی موعود دائر است که خانواده های متقاضی می توانند از آن بازدید کنند.</p>
    </article>
  </body>
</html>