<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176088/anja-keuter-blijft-toch-nog-aan-als-raadslid"/>
    <meta property="og:site_name" content="omroep flevoland"/>
    <meta property="article:published_time" content="2019-11-24T19:33:00+00:00"/>
    <meta property="og:title" content="Anja Keuter blijft toch nog aan als raadslid"/>
    <meta property="og:description" content="Anja Keuter blijft toch nog een tijdje gemeenteraadslid en fractievoorzitter van Gemeentebelangen Urk. In januari kondigde ze nog aan dat dit haar laatste jaar was. Keuter komt terug op haar besluit omdat ze lid is van de vertrouwenscommissie die op zoek moet naar een nieuwe burgemeester. Zolang ze in die commissie zit stapt Keuter nog niet op."/>
  </head>
  <body>
    <article>
      <h1>Anja Keuter blijft toch nog aan als raadslid</h1>
      <address>
        <time datetime="2019-11-24T19:33:00+00:00">24 Nov 2019, 19:33</time>
      </address>
      <p>
        <b>Anja Keuter blijft toch nog een tijdje gemeenteraadslid en fractievoorzitter van Gemeentebelangen Urk. In januari kondigde ze nog aan dat dit haar laatste jaar was. Keuter komt terug op haar besluit omdat ze lid is van de vertrouwenscommissie die op zoek moet naar een nieuwe burgemeester. Zolang ze in die commissie zit stapt Keuter nog niet op.</b>
      </p>
      <p>"Wat ik toen niet kon weten was dat Pieter van Maaren elders burgemeester werd en wij op zoek moesten naar een nieuwe burgemeester." aldus Keuter. Ze kan nog niet aangeven hoe lang ze alsnog in de Urker gemeenteraad blijft. "Het kan zijn dat ik nog vijf maanden blijf, of misschien nog zeven, dat ligt eraan wanneer we een nieuwe burgemeester hebben." Het is voor Keuter de eerste keer dat ze in deze commissie zit.</p>
      <p><b>Lange staat van dienst</b><br/>Keuter heeft een lange staat van dienst in de gemeenteraad van Urk. Daar zit ze inmiddels bijna twaalf jaar in. <a href="https://www.omroepflevoland.nl/nieuws/166976/fractievoorzitter-anja-keuter-van-gemeentebelangen-stopt-met-raadswerk">Ze gaf eerder aan</a> te stoppen omdat ze het te druk heeft met het visserijbedrijf waarvan ze eigenaar is. De afgelopen jaren haalde Keuter het landelijke nieuws met haar <a href="https://www.omroepflevoland.nl/nieuws/125157/om-gaat-aan-de-slag-met-aangifte-keuter">rechtszaak tegen Greenpeace</a>. Die organisatie gooide keien in de zee om overbevissing tegen te gaan. Volgens Keuter was dit illegaal en gevaarlijk voor vissers. Onlangs wilde Keuter vluchtelinge <a href="https://www.omroepflevoland.nl/nieuws/166456/vluchtelinge-asia-bibi-welkom-op-urk">Asia Bibi</a> uit Pakistan een veilig heenkomen op Urk bieden en in 2017 lag ze nog <a href="https://www.omroepflevoland.nl/nieuws/144015/raadslid-ik-laat-me-niet-chanteren-door-wethouder">overhoop</a> met wethouder Geert Post.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>