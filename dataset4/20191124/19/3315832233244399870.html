<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ffd44868350fcbd8/klaus-iohannis-romania-a-castigat-este-cea-mai-categorica-victorie-obtinuta-vreodata-impotriva-psd.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-24T19:22:52+00:00"/>
    <meta property="og:title" content="Klaus Iohannis: România a câștigat! Este cea mai categorică victorie obţinută vreodată împotriva PSD"/>
    <meta property="og:description" content="Preşedintele României, Klaus Iohannis, a declarat, duminică seară, după închiderea urnelor, că a obţinut cea mai importantă victorie împotriva Partidului Social Democrat."/>
  </head>
  <body>
    <article>
      <h1>Klaus Iohannis: România a câștigat! Este cea mai categorică victorie obţinută vreodată împotriva PSD</h1>
      <address><time datetime="2019-11-24T19:22:52+00:00">24 Nov 2019, 19:22</time> by <a rel="author">Jurnal.md</a></address>
      <p>
        <b>Preşedintele României, Klaus Iohannis, a declarat, duminică seară, după închiderea urnelor, că a obţinut cea mai importantă victorie împotriva Partidului Social Democrat.</b>
      </p>
      <p>„Este cea mai categorică victorie împotriva PSD", a spus Iohannis, la sediul PNL, după anunţarea <a href="http://jurnal.md/ro/news/59aebb935964d8bf/prezidentialele-din-romania-klaus-iohannis-66-5-viorica-dancila-33-5-exit-poll-ires.html">exit-poll-urilor, care îl clasează pe primul loc în cel de-al doilea tur</a> de scrutin al alegerilor prezidenţiale.</p>
      <p>”România a câştigat! România modernă, România europeană, România normală a câştigat astăzi. Românii au fost eroii zilei de astăzi, au mers într-un număr impresionant să voteze şi acesta este cel mai important câştig pe ziua de astăzi: faptul că românii au mers la vot. O menţiune specială penyru românii din diaspora care au mers în număr extraordinar de mare la vot”,a declarat Klaus Iohannis.</p>
      <p>”Este cea mai categorică victorie obţinută vreodată împotriva PSD”, a afirmat preşedintele, în ovaţiile celor prezenţi la sediul PNL.</p>
      <p>”Primesc această victorie cu bucurie, cu mulţumire, cu modestie şi cu încredere în români. Vă promit astăzi, aici, în această seară că voi fi preşedintele tuturor românilor, şi al celor care m-au votat cărora le mulţumesc în mod expres, şi al celor care nu m-au votat,.Voi fi şi preşedintele românilor care nu au votat deloc, cu speranţa că data viitoare vor merge, totuşi, la vot”, aafirmat preşedintele.</p>
      <p>”Sunt multe lucuri de reparat, mă voi implica pentru a crea o nouă majoritate compusă din partidele democratice care vor duce România spre modernizare, spre europenizare spre România normală şi vă promit că voi fi un preşedinte total implicat pentrtru România. Eu nu am un război cu alegătorii PSD,eu am un război cu PSD”, a spus Iohannis, care a insistat că PSD trebuie trimis în opoziţie.</p>
      <p>”Este o înfrângere semnificativă pentru PSD, dar trebuie să fin realişti: am câştigat o luptă importantă, dar războiul încă nu a fost câştigat. Să mergem la vot şi la locale, şi la parlamentare. Abia atunci când PSD-ul este în opoziţie vom putea face ceea ce ne-au cerut astăzi românii, abia atunci vom putea face România normală, aşa cum ne-o dorim noi cu toţii. În România normală vor fi şi trebuie să fie alegătorii liberali, vor trebui să fie alegătorii USR-PLUS, în România normală vor trebui să fie alegătorii PMP, UDMR şi da, în România normală trebuie să fie şi alegătorii PSD-ului”, a subliniat preşedintele.</p>
      <p>”În România normală trebuie să aibă loc şi cercetătorii şi medicii, şi profesorii şi muncitorii de pe şantiere şi românii din diaspora, şi pensionarii care vor să fie respectaţi. Nu există mai multe Românii, aşa cum eronat clamează unii, există o singură Românie: România noastră, a tuturor şi cu toţi trebuie să punem umărul pentru a construi România normală şi ne vom implica cu toţii şi vom crea o nouă majoritate parlamentară cu toate partidele democratice”, a conchis Klaus Iohannis.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F357835045033421%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>