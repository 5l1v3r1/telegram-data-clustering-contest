<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/milijarder-majkl-blumberg-usao-u-trku-za-predsednickog-kandidata-americkih-demokrata/"/>
    <meta property="og:site_name" content="Krstarica"/>
    <meta property="article:published_time" content="2019-11-24T19:00:07+00:00"/>
    <meta property="og:title" content="Milijarder Majkl Blumberg ušao u trku za predsedničkog kandidata američkih demokrata"/>
    <meta property="og:description" content="Milijarder i bivši gradonačelnik Njujorka Majkl Blumberg, jedan od najbogatijih ljudi na svetu, zvanično je ušao u trku za predsedničkog kandidata"/>
  </head>
  <body>
    <article>
      <h1>Milijarder Majkl Blumberg ušao u trku za predsedničkog kandidata američkih demokrata</h1>
      <address><time datetime="2019-11-24T19:00:07+00:00">24 Nov 2019, 19:00</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/c4dc2c6c.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Milijarder i bivši gradonačelnik Njujorka Majkl Blumberg, jedan od najbogatijih ljudi na svetu, zvanično je ušao u trku za predsedničkog kandidata američke Demokratske stranke.</p>
      <p>Blumberg (77) je danas objavio kandidaturu na sajtu posvećenom njegovoj izbornoj kampanji, čime je postao 18. demokrata koji želi da bude protivkandidat predsedniku SAD Donaldu Trampu na izborima 3. novembra 2020. godine.</p>
      <p>„Kandidujem se za predsednika da bih porazio Donalda Trampa i obnovio Ameriku. Ne možemo da dozvolimo još četiri godine nepromišljenih i neetičkih poteza predsednika Trampa. On predstavlja egzistencijalnu pretnju našoj zemlji i našim vrednostima. Ako osvoji još jedan mandat, možda se nikada nećemo oporaviti od štete“, napisao je Blumberg.</p>
      <p>Njegova kandidatura je novi izazov za dosadašnje favorite za demokratsku nominaciju – bivšeg potpredsednika SAD Džozefa Bajdena (77), senatora Bernija Sandersa (78), senatorku Elizabet Voren (70) i gradonačelnika Saut Benda Pita Butidžidža (37).</p>
      <p>Prema podacima časopisa Forbs, Blumberg je u 2018. godini bio 11. najbogatiji čovek na svetu, a imovina mu se procenjuje na oko 50 milijardi dolara, navodi Asošiejted pres. Tramp je na toj listi zauzeo 259. mesto, s imovinom od preko tri milijarde dolara.</p>
      <p>Blumberg je najavio da će potrošiti najmanje 150 miliona dolara na različite aspekte izborne kampanje, od čega više od 100 miliona dolara za internet reklame u kojima se napada Tramp.</p>
      <p>Saradnici Blumberga navode da on neće prihvatati političke donacije i da u slučaju da postane predsednik neće primati platu u Beloj kući, navodi Glas Amerike.</p>
      <p>Blumberg je podržavao Demokratsku stranku do 2001. godine, kada je kao kandidat republikanaca izabran za gradonačelnika Njujorka. Reizabran je 2005. godine, takodje kao republikanac, s kojima se razišao 2007. godine. Za treći mandat na čelu Njujorka izabran je 2009. godine kao nezavisni kandidat.</p>
      <p>Potrebnu dokumentaciju za kandidaturu Blumberg je u četvrtak predao Federalnoj izbornoj komisiji.</p>
      <p>Unutarstranački izbori za predsedničkog kandidata Demokratske stranke trajaće od 3. februara do 16. juna 2020. godine.</p>
      <p>(Beta)</p>
    </article>
  </body>
</html>