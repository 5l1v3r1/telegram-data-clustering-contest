<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%81%ce%bf%cf%85%ce%bc%ce%b1%ce%bd%ce%af%ce%b1-%cf%80%ce%bb%ce%bf%ce%af%ce%bf-%ce%bc%ce%b5-14-600-%cf%80%cf%81%cf%8c%ce%b2%ce%b1%cf%84%ce%b1-%cf%80%ce%ae%cf%81%ce%b5-%ce%ba%ce%bb%ce%af%cf%83%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T19:20:31+00:00"/>
    <meta property="og:title" content="Ρουμανία: Πλοίο με 14.600 πρόβατα πήρε κλίση στη Μαύρη Θάλασσα – Σώο το πλήρωμα"/>
    <meta property="og:description" content="Μεγάλη επιχείρηση έχει στηθεί για τη διάσωση χιλιάδων προβάτων που βρίσκονταν σε πλοίο που έχει πάρει κλίση στη Μαύρη Θάλασσα. "/>
  </head>
  <body>
    <article>
      <h1>Ρουμανία: Πλοίο με 14.600 πρόβατα πήρε κλίση στη Μαύρη Θάλασσα – Σώο το πλήρωμα</h1>
      <address>
        <time datetime="2019-11-24T19:20:31+00:00">24 Nov 2019, 19:20</time>
      </address>
      <p>
        <b>Μεγάλη επιχείρηση έχει στηθεί για τη διάσωση χιλιάδων προβάτων που βρίσκονταν σε πλοίο που έχει πάρει κλίση στη Μαύρη Θάλασσα. </b>
      </p>
      <p>Στρατιώτες, αστυνομικοί και δύτες κινητοποιήθηκαν για να σωθούν 14.600 πρόβατα τα οποία βρίσκονται μέσα σε ένα πλοίο που έχει πάρει κλίση στα ανοιχτά του λιμανιού Μιντία, στη νοτιοανατολική Ρουμανία, όπως έγινε γνωστό από την υπηρεσία αντιμετώπισης επειγόντων περιστατικών (ISU).</p>
      <p>«Η επιχείρηση διάσωσης είναι σε εξέλιξη, 32 πρόβατα που βρέθηκαν έξω από το πλοίο σώθηκαν», είπε η Άνα-Μαρία Στόικα, η εκπρόσωπος της ISU στην Κωνστάντζα. Τα δύο από τα ζώα ανασύρθηκαν από τα παγωμένα νερά της Μαύρης Θάλασσας.</p>
      <p>Τα σωστικά συνεργεία, με τη βοήθεια αστυνομικών και δυτών, προσπαθούν επίσης να επαναφέρουν το πλοίο ώστε να το ρυμουλκήσουν πίσω στο λιμάνι.</p>
      <p>«Ελπίζουμε τα πρόβατα που βρίσκονταν στο αμπάρι να είναι ακόμη ζωντανά», συμπλήρωσε η εκπρόσωπος.</p>
      <p>Τα 21 μέλη του πληρώματος, 20 Σύροι και ένας Λιβανέζος, είναι καλά στην υγεία τους και έχουν ήδη μεταφερθεί στην ξηρά.</p>
      <p>Το πλοίο, που φέρει σημαία του Παλάου και κατευθυνόταν στη Σαουδική Αραβία, ανατράπηκε λίγο μετά τον απόπλου του από το λιμάνι της Μιντία, για άγνωστους μέχρι στιγμής λόγους.</p>
      <p>Ο τομέας εκτροφής προβατοειδών της Ρουμανίας είναι ο τρίτος σε μέγεθος μεταξύ των χωρών της ΕΕ. Η Ρουμανία είναι επίσης από τους μεγαλύτερους εξαγωγείς προβάτων στις αραβικές χώρες. Τα δύο τελευταία χρόνια έχουν εξαχθεί συνολικά 2 εκατομμύρια πρόβατα, κυρίως στην Ιορδανία, τη Λιβύη και τον Λίβανο.</p>
      <p>Οι ακτιβιστές για τα δικαιώματα των ζώων καταγγέλλουν τις συνθήκες μεταφοράς των ζώων δια θαλάσσης, με τα «πλοία του θανάτου», όπως τα αποκαλούν. Μεταξύ άλλων, έχουν αναφέρει περιπτώσεις όπου χιλιάδες πρόβατα πέθαναν από τη δίψα ή στην κυριολεξία ψήθηκαν ζωντανά το καλοκαίρι κατά τη διάρκεια του ταξιδιού.</p>
      <p>Οι Βρυξέλλες έχουν ζητήσει να γίνει έρευνα για τις πρακτικές που ακολουθεί η Ρουμανία και απειλούν τη χώρα με κυρώσεις αν διαπιστωθεί ότι παραβιάζεται συστηματικά η ευρωπαϊκή νομοθεσία για την ορθή μεταχείριση των ζώων.</p>
    </article>
  </body>
</html>