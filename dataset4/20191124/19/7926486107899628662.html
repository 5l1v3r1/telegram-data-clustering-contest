<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013200/%D9%87%D8%A7%D8%B4%D9%85%DB%8C-%D8%B7%D8%A8%D8%A7-%D8%A7%D9%86%D8%AA%D8%AE%D8%A7%D8%A8-%D8%A8%D8%B1%D8%A7%D9%86%DA%A9%D9%88-%D8%A7%D8%B4%D8%AA%D8%A8%D8%A7%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T19:55:08+00:00"/>
    <meta property="og:title" content="هاشمی‌طبا: انتخاب برانکو اشتباه است"/>
    <meta property="og:description" content="رییس پیشین سازمان تربیت بدنی معتقد است فدراسیون فوتبال ایران حیف‌ومیل مالی انجام می‌دهد."/>
  </head>
  <body>
    <article>
      <h1>هاشمی‌طبا: انتخاب برانکو اشتباه است</h1>
      <address>
        <time datetime="2019-11-24T19:55:08+00:00">24 Nov 2019, 19:55</time>
      </address>
      <p>
        <i>رییس پیشین سازمان تربیت بدنی معتقد است فدراسیون فوتبال ایران حیف‌ومیل مالی انجام می‌دهد.</i>
      </p>
      <p>به گزارش مشرق<b>، </b>رئیس اسبق سازمان تربیت بدنی گفت: وقتی یک مربی اعلام می‌کند که هیچ شناختی نسبت به ایران ندارد چگونه می‌تواند با جان و دل در تیم ملی این کشور کار کند؟ کی‌روش با تمام مشکلاتی که داشت روح مبارزه را در دل بازیکنان زنده کرده بود.</p>
      <blockquote>بیشتر بخوانید:<br/><a href="https://www.mashreghnews.ir/news/1013102/%D8%A8%D8%A7%D8%B2%DB%8C-%D8%AF%D9%88-%D8%B3%D8%B1-%D8%A8%D8%B1%D8%AF-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%A7-%D9%86%D8%A7%D9%85-%D8%A8%D8%B1%D8%A7%D9%86%DA%A9%D9%88">بازی دو سر برد فدراسیون با نام «<i>برانکو</i>»!</a></blockquote>
      <p><b>مصطفی هاشمی‌طبا</b>، رئیس پیشین سازمان تربیت‌بدنی، در گفت‌وگو با اعتمادآنلاین درباره احتمال انتخاب برانکو به عنوان جانشین مارک ویلموتس گفت: فکر می‌کنم دوره کار برانکو در ایران به پایان رسیده است. فدراسیون با این انتخاب به دنبال تکرار اشتباه گذشته است. تاج و دوستانش در فدراسیون تلاش می‌کنند مربیانی را به خدمت بگیرند در حالی که نمی‌توانند شرایط کاری در فوتبال ایران را به آنها تحمیل کنند.</p>
      <p>هاشمی‌طبا ادامه داد: برانکو خدمات زیادی به فوتبال ایران کرده اما انتخاب برانکو یک اشتباه است. از طرفی دیگر با وجود بحران اقتصادی در کشور، چرا به دنبال پول دادن به مربیان خارجی هستیم؟ چرا به نیروهای داخلی خودمان اعتماد نمی‌کنیم؟ دیدگاه فدراسیون نسبت به انتخاب مربی تیم ملی انحرافی است و باید این نگاه را تصحیح کنند.</p>
      <p>این مدیر ورزشی با اشاره به حیف‌ومیل مالی در فدراسیون فوتبال ایران گفت: متاسفانه فدراسیون فوتبال ایران حیف‌ومیل مالی انجام می‌دهد. چرا باید چنین پول‌های کلانی را به مربیانی پرداخت کنیم که مثلاً سه روز مانده به بازی برابر عراق تازه به ایران می‌آید و تمرینات تیم ملی را آغاز می‌کند؟ در وضعیت بد اقتصادی کشور، در هیچ رشته ورزشی‌ای نباید از مربیان و بازیکنان خارجی استفاده کنیم.</p>
      <p>او توضیح داد: وقتی یک مربی اعلام می‌کند هیچ شناختی نسبت به ایران ندارد چگونه می‌تواند با جان و دل در تیم ملی این کشور کار کند؟ کی‌روش با تمام مشکلاتی که داشت روح مبارزه را در دل بازیکنان زنده کرده بود. اما ویلموتس با بی‌تفاوتی به دنبال دریافت پول خودش است و هیچ تلاشی برای بهبود شرایط تیم ملی نمی‌کند.</p>
      <p>هاشمی‌طبا، در پاسخ به این سوال که چه نهادی باید به پرونده حیف‌ومیل مالی در فدراسیون فوتبال ورود کند، گفت: وزارت ورزش و جوانان اولین نهادی است که باید به این اتفاقات ورود کند. بعد از آن هم بازرسی کل کشور می‌تواند به این پرونده وارد شود. طبق قانون، سازمان بازرسی کل کشور می‌تواند در هر موسسه‌ای که به نحوی از بیت‌المال استفاده می‌کند ورود کند و مسائل مالی را مورد بررسی قرار دهد. همین‌ الان این سازمان به مسائل مالی فدراسیون ژیمناستیک ورود کرده است.</p>
      <p>او در ادامه گفت: «متاسفانه فدراسیون فوتبال از توانایی مالی خود برای سرپوش گذاشتن روی مشکلاتش استفاده می‌کند. تابه‌حال شاهد چنین اتفاقاتی در ورزش ایران نبوده‌ام که این‌گونه به راحتی پول حرام کنند. دیوان محاسبات برای پرونده‌های خیلی کوچک افراد را محکوم می‌کند، در حالی‌ که در فدراسیون فوتبال مشغول حیف‌ومیل کردن بیت‌المال است و هیچ نهادی هم به این ماجرا ورود نمی‌کند.</p>
      <p>او در پایان گفت: خیلی از اهالی فوتبال عراق را یک حریف قدرتمند می‌دانیم. اما بلاژویچ با یک تاکتیک تازه توانست این تیم را در عراق شکست دهد. تیم ملی در بازی آخر برابر عراق بسیار ضعیف بازی کرد. هافبک‌های تیم ملی عراق در آن بازی میانه میدان را از ما گرفتند و بازی خودشان را به ما تحمیل کردند. این نشان از آن دارد که مدیریت فوتبال ایران ضعیف است و باید پاسخگو باشند که چگونه ویلموتس را برای تیم ملی انتخاب کرده‌اند.</p>
    </article>
  </body>
</html>