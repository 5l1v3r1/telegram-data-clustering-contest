<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348112.html"/>
    <meta property="og:site_name" content="מכבי ראשל&quot;צ ונס ציונה עלו לחצי גמר הגביע"/>
    <meta property="article:published_time" content="2019-11-24T19:00:00+00:00"/>
    <meta property="og:title" content="מכבי ראשל&quot;צ ונס ציונה עלו לחצי גמר הגביע"/>
    <meta property="og:description" content="לאומי פספס זריקת עונשין קריטית והכתומים גברו 84:85 על הרצליה, גודס: &quot;קצת מזל לא מזיק&quot;. 86:97 לחבורה של זילברשטיין על גלבוע/גליל, וויטי כיכב"/>
  </head>
  <body>
    <article>
      <h1>מכבי ראשל"צ ונס ציונה עלו לחצי גמר הגביע</h1>
      <h2>לאומי פספס זריקת עונשין קריטית והכתומים גברו 84:85 על הרצליה, גודס: "קצת מזל לא מזיק". 86:97 לחבורה של זילברשטיין על גלבוע/גליל, וויטי כיכב </h2>
      <address><time datetime="2019-11-24T19:00:00+00:00">24 Nov 2019, 19:00</time> by <a rel="author">מאת משה ברדה</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1443665.jpg"/>
        <figcaption>שחקני מכבי ראשון לציון מודים לקהל (נעם מורנו)</figcaption>
      </figure>
      <p>ערב כתום במיוחד הביא שתי עולות נוספות למעמד חצי גמר גביע המדינה. עירוני נס ציונה גברה הערב (ראשון) בביתה 86:97 על הפועל גלבוע/גליל ברבע הגמר הראשון, כאשר לאחר מכן גם מכבי ראשון לציון השיגה את הכרטיס הנוסף עם 84:85 דרמטי על בני הרצליה מהליגה הלאומית.</p>
      <h3>עירוני נס ציונה – הפועל גלבוע/גליל 86:97</h3>
      <p>לאט לאט, הכתומים הולכים רחוק בכל החזיתות. אחרי ההצלחה הגדולה השבוע בזירה האירופית עם ההעפלה לשלב הבא ביורופקאפ עם מאזן מושלם עד כה בשלב הבתים, החבורה של נדב זילברשטיין גם השיגה כרטיס לארבע האחרונות בגביע, כאשר הנחילה הפסד נוסף לקבוצה של ליאור ליובין שנמצאת במומנטום איום ונורא. ג’ף וויטי הוביל את קלעי המנצחת עם 20 נקודות ו-17 כדורים חוזרים, דקוואן קוק תרם 19 נקודות משלו, 15 להולאוול. מנגד, 21 נקודות של אדגר סוסה ו-20 של ג’ארמר גאלי לא הספיקו.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443587.jpg"/>
        <figcaption>ליאור ליובין (חגי מיכאלי)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443588.jpg"/>
        <figcaption>נדב זילברשטיין (חגי מיכאלי)</figcaption>
      </figure>
      <h3>רבע ראשון: 22:33 לעירוני נס ציונה</h3>
      <p><b>חמישיית עירוני נס ציונה:</b> רביב לימונד, קורי פישר, דקוואן קוק, טל דן וג’ף וויטי.<br/><b>חמישיית הפועל גלבוע/גליל: </b> יפתח זיו, ג’ארמר גאלי, אדגר סוסה, ג’רוויס ורנאדו וג’סטין טילמן.</p>
      <p>הכתומים פתחו את המשחק בסערה ובטירוף ובתוך שלוש דקות בלבד כבר ברחו ל-2:16 בזכות 8 נקודות של וויטי ושלשות של קוק ופישר. גאלי עם חמש נקודות ושלשה של  סוסה הקטינו את הפער ל-10. קוק ענה עם שלשה בצד השני בדרך ל-8:21, אך גאלי וורנאדו הורידו ל-8. גאלי וגוט דאגו לסדר לנס ציונה 13:29. סוסה וטילמן הצליחו להקטין את הפער לתשע, אבל לימונד עם שתיים מהקו קבע 22:33 למארחת.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443575.jpg"/>
        <figcaption>ג'ארמר גאלי מול דקוואן קוק (חגי מיכאלי)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443578.jpg"/>
        <figcaption>ג'ף וויטי עולה לסל (חגי מיכאלי)</figcaption>
      </figure>
      <h3>רבע שני: 51:58 לעירוני נס ציונה</h3>
      <p>המארחים הגדילו את הפער ל-13 עם נקודות של טל דן, אך יפתח זיו הוריד ל-39:28 עם סל משלו. גוט ענה בצד השני עם שלשה. סוסה דאג להשלים ריצה של האורחת והקטין את הפער ל-45:39 בלבד. הולאוול ופישר הגדילו את ההפרש ל-10, אך גאלי שמר את קבוצתו במשחק שהוריד את הפער ל-53:45. הקאמבק של האורחת נמשך וסלים של ורנאדו וגאלי הקטינו את הפער לארבע בלבד, הכי נמוך מאז דקת הפתיחה, אך שלשה של קוק קבעה 51:58 בירידה להפסקה.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443591.jpg"/>
        <figcaption>יפתח זיו (חגי מיכאלי)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443573.jpg"/>
        <figcaption>אדגר סוסה מול רביב לימונד (חגי מיכאלי)</figcaption>
      </figure>
      <h3>רבע שלישי: 69:79 לעירוני נס ציונה</h3>
      <p>נקודות של וויטי ודן סידרו לנס ציונה יתרון 53:64. המארחים לא התקשו להגדיל את ההפרש עם נקודות נוספות של דן. עבירה טכנית של פישר איפשרה לסוסה להקטין ל-68:58 בלבד. קוק והולאוול הגדילו את הפער ל-17. סוסה וזיו הקטינו את הפער ל-77:66, אך ליי אפ של הולאוול קבע יתרון בן 13 נקודות למארחת. זה לא נגמר וסוסה קבר שלשה גדולה שהחזירה את גלבוע/גליל ל-79:69 בלבד.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443595.jpg"/>
        <figcaption>גיל בני עם הכדור (חגי מיכאלי)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443602.jpg"/>
        <figcaption>אדגר סוסה מול גולן גוט (חגי מיכאלי)</figcaption>
      </figure>
      <h3>רבע רביעי 86:97 לעירוני נס ציונה</h3>
      <p>האורחים לא הרימו ידיים מהר כל כך ונקודות של ורנאדו הורידו את הפער ל-79:71. וויטי והולאוול הגדילו ל-12, אך גאלי צימק ל-85:75. היכולת ההתקפית הרעה נמשכה ובני הקטין ל-7 בלבד עם סל משלו. לימונד ענה עם סל בצד השני ואסיסט שלו לוויטי הוביל ליתרון 81:93. קוק הגדיל את ההפרש ל-14. לימונד קלע סל משלו, אבל טילמן השיב לו מנגד וגם שלשה של סוסה בהתקפה האחרונה לא מנעה את ההפסד.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443603.jpg"/>
        <figcaption>ג'סטין טילמן עולה לליי אפ (חגי מיכאלי)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443634.jpg"/>
        <figcaption>שחקני עירוני נס ציונה חוגגים (חגי מיכאלי)</figcaption>
      </figure>
      <h3>בני הרצליה – מכבי ראשון לציון 85:84</h3>
      <p>הקבוצה האמיצה של גורקה, שהגיעה למשחק בסגל חסר במיוחד ורוטציה של 7 שחקנים בלבד, הייתה קרובה מאוד לחולל ניסים באולמה הביתי ולהמשיך לחצי הגמר כקבוצה היחידה מהליגה הלאומית, אבל על אף שהובילה לפרקים והציגה לחימה ללא פשרות, האוויר נגמר בדקה האחרונה והחטאה מהעונשין של אור לאומי בשנייה האחרונה הכריעה. אלכס המילטון הוביל את קלעי המנצחת עם 21 נקודות, ג’יימס קלי בבכורה ועוז בלייזר הוסיפו 16 נקודות כל אחד. מנגד, 23 נקודות של קנדל אנתוני לא מנעו הפסד, 21 היו ללאומי.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443629.jpg"/>
        <figcaption>גיא גודס (נעם מורנו)</figcaption>
      </figure>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443613.jpg"/>
        <figcaption>מיקי גורקה (נעם מורנו)</figcaption>
      </figure>
      <h3>רבע ראשון: 24:25 למכבי ראשון לציון</h3>
      <p><b>חמישיית בני הרצליה: </b>קנדל אנתוני, אור לאומי, ניצן חנוכי, אייזאה אייזנדורף וג’אקים דונלדסון.<br/><b>חמישיית מכבי ראשון לציון: </b>פרדריק בורדיון, ג’ורדן סווינג, אלכס המילטון, עוז בלייזר וג’ונתן וויליאמס. </p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443609.jpg"/>
        <figcaption>עוז בלייזר וג'ורדן סווינג (נעם מורנו)</figcaption>
      </figure>
      <p>דקות פתיחה אדירות של בלייזר עם 8 נקודות תוך 4 דקות איפשרו לראשל”צ לעלות ל-4:10. לאומי ודונלדסון הורידו ל-2 בלבד, אך סווינג קבע 9:15. לאומי הוביל מהפך גדול וריצת 0:7 כדי לסדר למקומיים יתרון. דאנק של קלי הפך את התוצאה, דונלדסון קבע 21:22 לזכות הרצליה, אבל קלי קבע 24:25 לאורחת בסיום הרבע.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443607.jpg"/>
        <figcaption>אור לאומי ועוז בלייזר (נעם מורנו)</figcaption>
      </figure>
      <h3>רבע שני: 39:49 למכבי ראשון לציון</h3>
      <p>הסגל של מיקי גורקה חטף מהלומה של ממש, כאשר ג’אקים דונלדסון נפצע וירד להמשך טיפול. אדם אריאל ניצל את הסגל הקצר של המארחת וקבע 28:31. אייזנדורף וחנוכי הפכו, אבל סווינג קבע 32:34 גדול בזכות שלשה. המילטון וטישמן סידרו לקבוצה של גיא גודס יתרון בן 5 נקודות. סווינג וג’ונתן וויליאמס דאגו להגדיל את היתרון הכתום ל-39:49 בירידה להפסקת המחצית.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443625.jpg"/>
        <figcaption>פרדריק בורדיון, אלכס המילטון, נועם דוברת וג'יימס קלי חוגגים (נעם מורנו)</figcaption>
      </figure>
      <h3>רבע שלישי: 65:67 למכבי ראשל”צ</h3>
      <p>לאומי דאג להקטין את הפער ל-49:41. הרצליה השלימה ריצת 0:9 וצימקה את הפער לנקודה בלבד. המילטון המצוין הגדיל את הפער יחד עם חמש נקודות רצופות של קלי ל-52:60. אנתוני עם חמש רצופות צימק לשלוש בלבד, אך וויליאמס קבע 60:64. אייזנדורף דאג למהפך כשקבע 64:65 להרצליה, אך טישמן תפר שלשה גדולה שסידרה לראשל”צ 65:67.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443618.jpg"/>
        <figcaption>ג'אקים דונלאדסון ועוז בלייזר (נעם מורנו)</figcaption>
      </figure>
      <h3>רבע רביעי: 84:85 למכבי ראשון לציון</h3>
      <p>וויליאמס וסווינג סידרו לראשל”צ יתרון של 8 נקודות תוך דקה בלבד, אך לאומי עם ארבע רצופות הוריד ל-73:69. שלשה של אנתוני צימקה את הפער לנקודה אחת ולאומי הפך עם שלשה גדולה ל-75:77 מה שגרם לגודס לבקש פסק זמן. המילטון ובלייזר הפכו ל-79:82. פישר השווה עם שלשה גדולה את התוצאה. אור לאומי יכול היה להשוות את התוצאה שעמדה על 85:82 כאשר השופט שרק לעבירה שבוצעה עליו עם הבאזר. לאומי עמד על הקו וקלע את הראשונה, את השנייה ואת האחרונה החטיא ואיפשר לראשל”צ לנצח.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443651.jpg"/>
        <figcaption>שחקני מכבי ראשון לציון חוגגים (נעם מורנו)</figcaption>
      </figure>
      <h3>גודס: קצת מזל בחיים לא מזיק לאף אחד</h3>
      <p>מאמן ראשל"צ, <b>גיא גודס</b>, אמר בסיום: "קצת מזל בחיים לא מזיק לאף אחד. החזרנו את הרצליה למשחק ברבע השלישי ועל זה דיברנו בחדר הלבשה. עלינו להיות יותר אגרסיביים ויותר מרוכזים. עלינו עם שניים או שלושה איבודים ואחרי זה סל רדף סל. היה קצת מזל בסוף, העבירה שעשינו הייתה שטותית. אור לאומי, שקולע בדרך כלל עונשין מצוין, חסך לנו הארכה. אני גאה בבחורים שעונה שנייה ברצף אנחנו בחצי גמר גביע המדינה, זה דבר גדול".</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443645.jpg"/>
        <figcaption>אלכס המילטון עולה לסל (נעם מורנו)</figcaption>
      </figure>
      <p>מאמן ראשל”צ המשיך את דבריו: "אנחנו עובדים מאוד קשה, יהיה לנו מאוד קשה בשבועות הקרובים בגלל החיסרון של מונרו, המון עומס על וויליאמס ועל עוז שמשחקים גבוהים, ואדם אני מזיז אותו בכלל לעמדה 4. כמעט לא מתאמנים כי אי אפשר להתאמן ככה, אבל אני גאה במשחק ובבחורים. זה משחק לא גדול, ניצחנו וזה הדבר הכי חשוב עכשיו. ידענו ודיברנו לפני המשחק שיהיה בונקר וזה מה שהרצליה עשו ולפעמים כשאתה נשאר חופשי ואתה זורק לסל ומחטיא הביטחון שלך יורד וזה מה שקרה לנו. אנחנו צריכים לשחק יותר טוב, יותר ביטחון בזריקות ולהגיע למצבים יותר טובים, אבל מאוד קשה לשחק 40 דקות נגד אזורית".</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443626.jpg"/>
        <figcaption>אור לאומי עם הכדור (נעם מורנו)</figcaption>
      </figure>
      <p>על המשחק של ג'יימס קלי: "הוא עשה לדעתי 16 נק' ו-8 ריבאונדים. אז מהניסיון שלי בכדורסל, כשאתה מביא שחקן זה או שהוא הורג אותך או שהוא עושה משחק יחסית טוב. היה לנו שנה שעברה את דיימון סימפסון, שהגיע ונתן משחק באמת אדיר ועזר לנו לנצח. אז היום קלי עשה את זה ועזר לנו במקומות שהיינו צריכים, ובשביל זה הבאנו אותו. שמח, כולם מרוצים, אנחנו בחצי הגמר ומסתכלים קדימה".</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1443648.jpg"/>
        <figcaption>אלכס המילטון עם הכדור (נעם מורנו)</figcaption>
      </figure>
    </article>
  </body>
</html>