<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ukrayinski_morpihi_viprobuvali_nadpotuzhnu_zbroyu_efektni_foto_ta_video_n1238750"/>
    <meta property="og:site_name" content="24 Канал"/>
    <meta property="article:published_time" content="2019-11-24T19:05:00+00:00"/>
    <meta property="og:title" content="Українські морпіхи випробували надпотужну зброю: ефектні фото та відео"/>
    <meta property="og:description" content="Військовий журналіст Олексій Чубашев і морпіхи 503-го окремого батальйону наближаються до вирішальної фази міжнародних навчань НАТО. Вони разом з військовими підрозділами 13 країн, покажуть все чому навчилися на очах у президента, прем'єра і найвищого військового командування Грузії."/>
  </head>
  <body>
    <article>
      <h1>Українські морпіхи випробували надпотужну зброю: ефектні фото та відео</h1>
      <address><time datetime="2019-11-24T19:05:00+00:00">24 Nov 2019, 19:05</time> by <a rel="author">Олексій Чубашев, Ростислав Подолець, Фахрудін Шарафмал</a></address>
      <p>
        <b>Військовий журналіст Олексій Чубашев і морпіхи 503-го окремого батальйону наближаються до вирішальної фази міжнародних навчань НАТО. Вони разом з військовими підрозділами 13 країн, покажуть все чому навчилися на очах у президента, прем'єра і найвищого військового командування Грузії.</b>
      </p>
      <p>У фінальний день навчань, Олексій працюватиме у складі штурмової групи на полі під горою. З окопу його повинен буде прикривати кулеметник, який невчасно захворів. Тож обладнати позицію для побратима, Чубашев погодився добровільно.</p>
      <blockquote>У попередньому випуску: <a href="https://24tv.ua/krashhi_z_krashhih_ukrayintsi_zigrali_klyuchovu_rol_pid_chas_potuzhnoyi_operatsiyi_na_navchannyah_nato_n1235209">Українці зіграли ключову роль під час потужної операції на навчаннях НАТО</a></blockquote>
      <p>Проблем, щоб вирити окопи для кулеметників, у хлопців мало б не бути. Адже окопи для них не просто екзамен на час, а реальний інструмент виживання у війні на Сході України.</p>
      <p>"Річ у тім, що на гіркому досвіді ми зрозуміли, які повинні бути окопи. Тобто у військкоматі і в книжках написано одне, а при бойових діях показало, що окоп повинен бути людський розмір. Адже коли працюють танки, САУшки, там вивертає всю землею", – пояснив морпіх "Добриня".</p>
      <figure>
        <img src="https://24tv.ua/resources/photos/news/620_DIR/201911/1238750_10227979.png?201911181648"/>
        <figcaption>Морпіх риє окоп</figcaption>
      </figure>
      <figure>
        <img src="https://24tv.ua/resources/photos/news/620_DIR/201911/1238750_10227980.png?201911181648"/>
        <figcaption>Окоп – важливий елемент під час війни на Донбасі</figcaption>
      </figure>
      <p>Командир батальйону Вадим Сухаревський пояснив, що з часів Першої світової війни, у будь-якого військового, який хоче зберегти особовий склад і виконати завдання, особливо в оборонному бою, є старий прописаний закон – чим глибше ти в землю – тим далі ти від могили.</p>
      <figure>
        <img src="https://24tv.ua/resources/photos/news/620_DIR/201911/1238750_10227981.png?201911181648"/>
        <figcaption>Підготовка до потужного завдання</figcaption>
      </figure>
      <p>Морпіхи з лопатами справилися на відмінно, але попереду їх чекала ще багато роботи. Хлопці взяли до рук кулемет, аби випробувати їх з нових окопів. Олексій працював вперше з ізраїльським "Нєґєв".</p>
      <figure>
        <img src="https://24tv.ua/resources/photos/news/620_DIR/201911/1238750_10228067.png?201911182422"/>
        <figcaption>Олексій працював з ізраїльським кулеметом "Нєґєв"</figcaption>
      </figure>
      <p>Для того, щоб поїхати з морпіхами у Грузію, військовий журналіст пройшов серію випробувань ще в Україні. Одним з етапів підготовки, була стрільба із кулемета, яку українець опанував без жодних нюансів.</p>
      <aside>Зрозуміло, що тоді попадав, бо надійна штука в руках була і тямущий інструктор під боком. Тут йому дали йому незрозумілий цей кулемет НАТОвський і кажуть, на стріляй. По-перше, дистанцію збільшили разів у 10. По-друге, поки він копав окоп, зрозуміло, що в герметичному кофрі кулемет не зберігався. Туди летіла і пилюка, і грязюка,<cite>– пригадав офіцер ЗСУ Єгор Трошкін.</cite></aside>
      <p>Самостійно впоратися зі стрільбою Олексію спершу не вдавалось, але потім допомога таки прийшла. Опанувати неслухняний кулемет допоміг напарник із сусіднього окопу.</p>
      <figure>
        <img src="https://24tv.ua/resources/photos/news/620_DIR/201911/1238750_10228185.png?201911183329"/>
        <figcaption>Морпіх працює з кулеметом</figcaption>
      </figure>
      <figure>
        <img src="https://24tv.ua/resources/photos/news/620_DIR/201911/1238750_10228192.png?201911183858"/>
        <figcaption>Масштабне навчання у Грузії</figcaption>
      </figure>
      <p>"Хай увесь всесвіт був проти, але я таки постріляв з цього кулемета. Це мій перший досвід із цим зразком озброєння", – сказав Олексій.</p>
      <p>Ба більше, окрім досвіду використання цього кулемету, рекрут отримав ще й емоційну сатисфакцію. Хлопець, який допомагав стріляти із кулемета виявився земляком Олексія.</p>
      <p>"Він знав особисто Артема Корнєва. Це теж хлопчина з мого міста. Це перша втрата українських морпіхів в цій війні. Артем служив в Криму в феодосійському батальйоні морської піхоти. Не зрадив присязі, вийшов і вже під час виконання завдання пролетів снаряд і, на жаль, Артем загинув", – пригадав українець.</p>
      <figure>
        <img src="https://24tv.ua/resources/photos/news/620_DIR/201911/1238750_10228237.jpeg?201911183858"/>
        <figcaption>Артем Корнєв</figcaption>
      </figure>
      <aside>Морська піхота – це не просто військова частина, це не просто підрозділ, це не просто військові. Морська піхота – це сім'я. Тут всі друзі, всі брати, всі побратими. Втрачати когось з них дуже важко. Коли гине наш військовослужбовець – противника має загинути не менше, а вдесятеро більше,<cite>– розповів командир роти Павло Сбитов. </cite></aside>
      <p>Грандіозний фінал навчань все ближче і в Олексія було лише пів дня, щоб познайомитися зі зброєю ще крутішою, ніж кулемет – монстром калібру 73 міліметри.</p>
      <blockquote><b>СПГ-9 </b>– станковий протитанковий гранатомет 73-го калібру. Прийнятий на озброєння 1963 року. Призначений для ураження танків, самохідно-артилерійських установок та інших броньованих цілей, а також для знищення живої сили і вогневих засобів противника.</blockquote>
      <figure>
        <img src="https://24tv.ua/resources/photos/news/620_DIR/201911/1238750_10228187.png?201911183329"/>
        <figcaption>
          <b>СПГ-9</b>
        </figcaption>
      </figure>
      <p>"Шмальнути" кілька пострілів спробував й Олексій. Із СПГ рекрут перевершив усі очікування. З найважчою зброєю він справився на дивовиж легко. Олексій одним лише пострілом реабілітувався за всі забуті гвинтівки, букети маскувальних квітів і невдачі у челенджах дядьком Сашою.</p>
      <figure>
        <img src="https://24tv.ua/resources/photos/news/620_DIR/201911/1238750_10228189.png?201911183858"/>
        <figcaption>Олексій випробовує СПГ-9</figcaption>
      </figure>
      <p>Зранку на морпіхів чекав найефектніший, найважчий, наймасштабніший день міжнародних навчань НАТО. За спиною тисячі кілометрів морем, горами, літри пролитого поту, гігантська робота над собою заради іміджу українських морпіхів.</p>
      <blockquote>Усі попередні серії "Рекрут.UA. Морська піхота" – шукайте за <a href="https://24tv.ua/rekrutua_morska_pihota_tag7136/">посиланням</a> </blockquote>
      <p><a href="https://24tv.ua/lifestyle/prigolomshliva_shozhist_sin_arnolda_shvartseneggera_podilivsya_svitlinoyu_iz_zalu_n1238618">Приголомшлива схожість: син Арнольда Шварценеггера поділився світлиною із залу </a>сьогодні 5592</p>
      <anchor name="comAnch"/>
    </article>
  </body>
</html>