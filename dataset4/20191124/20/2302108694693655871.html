<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mihai-fifor-numarul-de-voturi-obtinut-de-viorica-dancila-este-aproximativ-acelasi-cu-cel-de-la-alegerile-parlamentare-din-2016-despre-prezenta-lui-gabriel-oprea-la-psd-eu-nu-l-am-vazut.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T20:17:46+00:00"/>
    <meta property="og:title" content="Mihai Fifor: Numărul de voturi obținut de Viorica Dăncilă este aproximativ același cu cel de la alegerile parlamentare din 2016 / Despre prezența lui Gabriel Oprea la PSD: Eu nu l-am văzut"/>
    <meta property="og:description" content="Secretarul general al PSD, Mihai Fifor, a declarat, duminică seara, faptul că numărul de voturi obținut de Viorica Dăncilă este aproximativ același cu cel"/>
  </head>
  <body>
    <article>
      <h1> Mihai Fifor: Numărul de voturi obținut de Viorica Dăncilă este aproximativ același cu cel de la alegerile parlamentare din 2016 / Despre prezența lui Gabriel Oprea la PSD: Eu nu l-am văzut </h1>
      <address><time datetime="2019-11-24T20:17:46+00:00">24 Nov 2019, 20:17</time> by <a rel="author">Redacția</a></address>
      <p>Secretarul general al PSD, Mihai Fifor, a declarat, duminică seara, faptul că numărul de voturi obținut de Viorica Dăncilă este aproximativ același cu cel de la alegerile parlamentare din 2016, când PSD a obținut 46% din voturi și a mai spus că președintele Klaus Iohannis ar trebui să o sune pe Viorica Dăncilă, pentru că este o doamnă.</p>
      <p>Fifor a susținut că nu l-a văzut pe Gabriel Oprea la PSD, deși ar fi fost chiar în același birou.</p>
      <p>„Numărul de voturi e aproximativ același cu cel de la alegerile parlamentare din 2016. (…) Pentru noi a fost important că românii au ieșit în număr foarte mare la vot. E o dovadă că românii au înțeles să-și exercite dreptul democratic de a vota”, a spus Fifor.</p>
      <p>Întrebat dacă Viorica Dăncilă l-a sunat pe Klaus Iohannis pentru a-l felicita pentru victorie, Fifor a replicat: „Probabil că ar trebui să sune, dar având în vedere că discutăm despre o doamnă și un domn, probabil domnul Klaus Iohannis ar trebui să o sune”.</p>
      <p>În legătură cu pierderea alegerilor de către PSD, secretarul general al partidului a spus: „PSD nu se obișnuiește să piardă alegerile, veți vedea la locale că PSD știe să câștige. O să vedem în lunile următoarele ce știu să facă cei de la PNL”.</p>
      <p>Mihai Fifor a spus că va fi o analiză în partid, pentru că e absolut normală, dar a evitat să vorbească despre schimbarea conducerii.</p>
      <p>„Să nu încercăm să găsim vinovați în momentul de față, a fost o muncă de echipă, o muncă frumoasă pusă în slujba cetățenilor României”, a spus el.</p>
      <p>Întrebat de ce Gabriel Oprea a venit la sediul PSD, fiind văzut chiar în biroul în care a fost și Fifor, acesta a afirmat: „Eu n-am reușit să-l întâlnesc. La mine în birou nu era dl general Oprea. (…) Nu l-am văzut, nu l-am întâlnit pe dl Oprea”.</p>
      <p>
        <b>Citește și <a href="https://www.g4media.ro/aparitie-surpriza-la-sediul-psd-gabriel-oprea-fostul-ministru-de-interne.html">Apariție – surpriză la sediul PSD: Gabriel Oprea, fostul ministru de Interne</a></b>
      </p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>