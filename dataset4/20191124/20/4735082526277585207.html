<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Komentarze-ekonomiczne/311249938-Koniec-fascynacji-Gierkiem.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Koniec fascynacji Gierkiem"/>
    <meta property="og:description" content="Zbliża się niebezpieczny test. Rysujące się na horyzoncie spowolnienie będzie sprawdzianem nie tylko dla polskiej gospodarki, ale też sprawujących władzę."/>
  </head>
  <body>
    <article>
      <h1>Koniec fascynacji Gierkiem</h1>
      <address><time datetime="2019-11-24T20:00:00+00:00">24 Nov 2019, 20:00</time> by <a rel="author">Krzysztof Adam Kowalczyk</a></address>
      <p>
        <b>Zbliża się niebezpieczny test. Rysujące się na horyzoncie spowolnienie będzie sprawdzianem nie tylko dla polskiej gospodarki, ale też sprawujących władzę.</b>
      </p>
      <p>Chciał siły Polski – tak w 2010 r. Jarosław Kaczyński wychwalał Edwarda Gierka. – On miał nawet ambicje dalej idące, takie mocarstwowe. Ja akurat to uważam za dobre – mówił Kaczyński, nazywając Gierka „komunistycznym, ale jednak patriotą".</p>
      <p>Odkładając na bok rozważania, czy to fascynacja czy tylko wyborcza taktyka, faktem jest, że między epoką Gierka i Kaczyńskiego widać analogie. Nie chodzi tylko o wiarę w potęgę państwowego przemysłu. I wtedy, i teraz władza mocno rozbudziła apetyty Polaków. – Nie słuchajcie tego, co opowiadają, że się w Polsce nie da obniżyć wieku emerytalnego, że się nie da podnieść kwoty wolnej od podatku, bo się budżet zawali. To bzdury – słowa Andrzeja Dudy z sierpnia 2015 r. stały się mantrą rządów PiS. „Dało się" obniżyć wiek emerytalny, wprowadzić 500+, wypłacić ołówkowe, 13. emeryturę. Ekonomiści ostrzegali, ale budżet się nie wywracał, więc władza licytowała coraz wyżej, korzystając z koniunktury.</p>
      <p>Po październikowych wyborach zmienia narrację. – Chcemy dokonać postępu i odeprzeć niebezpieczeństwa, które mogą się pojawić, np. związane z możliwym poważniejszym spowolnieniem gospodarczym, bo nie chcę używać słowa „kryzys" – mówił Jarosław Kaczyński podczas prezentacji zmian w rządzie. Prezes PiS dobrze pamięta, jak się skończyła gierkowska bonanza, i wie, że do wybuchów społecznych dochodzi, gdy rozbuchane w dobrych czasach oczekiwania rozbijają się o mur kryzysu.</p>
      <p>Spowolnienie z Europy Zachodniej zbliża się do polskich granic. Wprawdzie gospodarka niemiecka, nasz główny partner, uniknęła recesji, ale cała strefa euro rosnąć będzie w słabym tempie, co odbije się na naszym eksporcie. Wydawało się przez chwilę, że jesteśmy odporni na spowolnienie, ale nowe dane rozwiały tę nadzieję. Sygnały z budownictwa świadczą o słabnącym tempie inwestycji, zwłaszcza infrastrukturalnych.</p>
      <p>W tej sytuacji główną siłą napędową gospodarki pozostanie konsumpcja. Ale widać sygnały, że moc i tego silnika osłabnie. Tymczasem amunicję, której mógłby użyć do walki ze spowolnieniem, PiS wystrzelał jako fajerwerki w okresie koniunktury. Obciążony ogromnymi wydatkami budżet nie uniesie kolejnych, gdy przyhamuje wzrost dochodów z VAT czy podatków dochodowych. Stąd podwyżki akcyzy, próby zniesienia limitu składek ZUS i zakusy na część pieniędzy z OFE.</p>
      <p>Jeszcze przed wyborami Jarosław Kaczyński zapowiadał budowę „polskiej wersji państwa dobrobytu". I gromił wrogów za ostrzeganie, że doprowadzi Polskę na skraj bankructwa, „jak w przypadku Edwarda Gierka czy Grecji". I to byłby koniec fascynacji „komunistycznym patriotą".</p>
    </article>
  </body>
</html>