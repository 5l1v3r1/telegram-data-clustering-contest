<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/najboljse-zdravilo-za-sklepe-251957"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T20:24:00+00:00"/>
    <meta property="og:title" content="Najboljše zdravilo za sklepe"/>
    <meta property="og:description" content="Gibanje je pomembno v vseh starostnih obdobjih, z njim ohranjamo zdrave sklepe, krepimo mišice in na splošno ohranjamo zdravje. Še posebno koristno in priporočljivo je za starejše, trdijo strokov..."/>
  </head>
  <body>
    <article>
      <h1>Najboljše zdravilo za sklepe</h1>
      <h2>Le z ustrezno aktivnostjo ohranjamo telo v funkciji in bomo zmogljivejši tudi v poznih letih; neaktivni starostniki naj poiščejo pomoč strokovnjaka, da jim bo pripravil program ustreznih vaj</h2>
      <address><time datetime="2019-11-24T20:24:00+00:00">24 Nov 2019, 20:24</time> by <a rel="author">Marija Mica Kotnik</a></address>
      <slideshow>
        <figure>
          <img src="https://www.slovenskenovice.si/images/slike/2019/11/20/1706822.jpg"/>
          <figcaption>Da bo vadba v fitnesu varna in učinkovita, naj poteka pod strokovnim vodstvom. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1706832.jpg"/>
          <figcaption>Nekateri še pri osemdesetih tečejo, drugi se pri 60 komaj odpravijo na sprehod. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1706846.jpg"/>
          <figcaption>Zima naj ne bo ovira za gibanje, priporočljiva je nordijska hoja. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/20/1706883.jpg"/>
          <figcaption>Starejši, ki si želi biti aktiven, naj poišče pomoč strokovnjaka. FOTO: Guliver/Getty Images</figcaption>
        </figure>
      </slideshow>
      <p>Gibanje je pomembno v vseh starostnih obdobjih, z njim ohranjamo zdrave sklepe, krepimo mišice in na splošno ohranjamo zdravje. Še posebno koristno in priporočljivo je za starejše, trdijo strokovnjaki, saj bodo tako ohranili vitalnost in poskrbeli za zdravo in lepo starost. Kot pravi ustanoviteljica in vodja Fitnes Klinike iz Ljubljane <b>Urška Dolinšek</b>, glavni vzrok za težave z gibanjem pri starejših niso negibljivi sklepi, največja težava je zmanjšana mišična masa in s tem upad številnih motoričnih sposobnosti, kot so moč, ravnotežje, koordinacija, gibljivost. »Pogosto se zmanjšanju mišične mase pridruži povečanje maščobne mase in s tem prevelika telesna teža, ki še dodatno obremenjuje sklepe in tako posameznika odvrne od gibanja,« pove strokovnjakinja, ki starejšim priporoča, naj več napora namenijo pridobivanju in ohranjanju mišične mase ter to vključujejo v koordinirano gibanje.</p>
      <figure>
        <img src="https://www.slovenskenovice.si/images/slike/2019/11/20/1706832.jpg"/>
        <figcaption>Nekateri še pri osemdesetih tečejo, drugi se pri 60 komaj odpravijo na sprehod. FOTO: Guliver/Getty Images</figcaption>
      </figure>
      <p>»Vadbeni program mora biti sestavljen iz kardiovadbe, vadbe za stabilizacijo sklepov in koordinacijo, vadbe moči ter gibljivosti. Izbor vaj je individualen, še posebno pri starejši populaciji,« pove Dolinškova in doda, da je nasvet strokovnjaka starostniku, ki si želi biti aktiven, vsekakor potreben in priporočljiv.</p>
      <h3>Vadba glede na zmogljivost</h3>
      <p>Kakšne fizične aktivnosti so priporočljive starejšim, kaj je najbolj primerno za nekoga, ki ima več kot 60 let? »Težko podam splošna priporočila, saj je zmogljivost posameznika odvisna od njegovih predhodnih aktivnosti, športne aktivnosti v mladosti in vzdrževanja telesne forme skozi življenjsko obdobje. Upoštevati je treba tudi zdravstveno stanje in morebitne deformacije, ki so z leti vse pogostejše.« Vsekakor ni nenavadno, pravi, da kdo pri 85 letih še vedno igra tenis, drugi pa se pri 60 komaj odpravi na sprehod. Splošna priporočila, ki veljajo za vse, so strokovno vodena funkcionalna vadba, nordijska hoja, vožnja s kolesom in plavanje ter vadba, ki starostnika tudi sicer veseli. Dolinškova priporoča vsakodnevno gibanje, saj le z ustrezno aktivnostjo ohranjamo telo v funkciji in je to zmogljivejše tudi v poznih letih. »Ob dolgoletnih izkušnjah z vadbo s starejšimi ugotavljam, kako hitro mišice zaspijo oziroma se določene mišične povezave tako rekoč odklopijo. Ker številne starejše pestijo tudi bolezenska stanja, postanejo ta idealen izgovor za neaktivnost. Gibanje se priporoča pri večini bolezenskih stanj in ugodno vpliva na izboljšanje,« pove sogovornica.</p>
      <h3>Individualni pristop</h3>
      <figure>
        <img src="https://www.slovenskenovice.si/images/slike/2019/11/20/1706883.jpg"/>
        <figcaption>Starejši, ki si želi biti aktiven, naj poišče pomoč strokovnjaka. FOTO: Guliver/Getty Images</figcaption>
      </figure>
      <p>Vsem starejšim, ki so trenutno neaktivni in si želijo to spremeniti ter pozna leta dočakati aktivni, svetuje, naj poiščejo pomoč strokovnjaka, da bo zanje pripravil program ustreznih vaj. Najbolje bo, če jih bodo izvajali pod strokovnim vodstvom, da pri izvedbi ne bodo imeli težav ali se celo poškodovali. »Tedenski oziroma mesečni načrt vadbe lahko predstavimo le za točno določeno osebo. Nesmiselno je podajati splošna navodila glede vadbe, saj se lahko starejši v zrelih letih soočajo s številnimi omejitvami, kot so deformacije, degenerativne spremembe sklepov, različna bolezenska stanja, zato je individualni pristop bistvenega pomena,« poudari Dolinškova.</p>
      <h3>Kaj pa fitnes?</h3>
      <p>Starejši, ki si želijo nabrati kondicije in se naučiti najbolj učinkovitih in primernih vaj zanje, naj obiščejo fitnes. Čeprav mnogokrat slišimo, da fitnesi niso najprimernejši za starejše, to že dolgo ni več res, pravi sogovornica. »Fitnesi že dolgo niso več samo za najmočnejše, ki dvigujejo velika bremena, temveč so prilagojeni za vadbo vseh starostnih skupin. Opremljeni so z utežmi, vadbenimi trenažerji ter številnimi rekviziti, ki omogočajo celostno funkcionalno vadbo. Starejšim se priporoča vadba z bremeni, kajti poleg pozitivnega učinka na mišice tak način vadbe zelo ugodno vpliva tudi na kostno maso. Poleg tega za varno in učinkovito vadbo v fitnesih poskrbi strokovnjak,« sklene Dolinškova.<br/><br/><b>Pozimi v telovadnico</b><br/><br/>Zima starejšim pogosto predstavlja tveganje, zlasti če je veliko snega in so površine ledene. Ker lahko padci povzročijo komplicirane poškodbe, Urška Dolinšek zmogljivejšim starejšim svetuje gibanje v naravi, denimo hojo in tek na smučeh, seveda z ustrezno opremo. Vsem starejšim svetuje kontrolirano funkcionalno vadbo v telovadnicah pod vodstvom strokovnjaka, da bodo ohranili telo v pogonu in tudi pozimi krepili sklepe in mišice.</p>
    </article>
  </body>
</html>