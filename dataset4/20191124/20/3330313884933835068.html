<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905070/crisissituatie-bij-vitesse-slutsky-onder-vuur-ik-heb-dit-nog-niet-meegemaakt-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T20:32:00+00:00"/>
    <meta property="og:title" content="Speculaties over Vitesse-ontslag Slutsky: 'Ook ik heb dit nog niet meegemaakt'"/>
    <meta property="og:description" content="Leonid Slutsky ligt onder vuur bij Vitesse. Ook de uitwedstrijd tegen Sparta resulteerde zondag in een nederlaag voor de Arnhemse ploeg, die na een sterke seizoenstart is afgezakt naar de vijfde plaats. De Russische trainer voelt de druk toenemen. De supporters van Vitesse hebben het gehad met Slutsky en schreeuwen om zijn vertrek, terwijl er achter de schermen 'overleg is over zijn positie', aldus Omroep Gelderland. Vitesse ging de laatste weken ook onderuit tegen ADO Den Haag, FC Emmen en FC Groningen. Vitesse zakt ook met Honda verder weg en gaat roemloos ten onder op Het Kasteel"/>
  </head>
  <body>
    <article>
      <h1>Speculaties over Vitesse-ontslag Slutsky: 'Ook ik heb dit nog niet meegemaakt'</h1>
      <address>
        <time datetime="2019-11-24T20:32:00+00:00">24 Nov 2019, 20:32</time>
      </address>
      <p>
        <b>Leonid Slutsky ligt onder vuur bij Vitesse. Ook de uitwedstrijd tegen Sparta resulteerde zondag in een nederlaag voor de Arnhemse ploeg, die na een sterke seizoenstart is afgezakt naar de vijfde plaats. De Russische trainer voelt de druk toenemen.</b>
      </p>
      <p>De supporters van Vitesse hebben het gehad met Slutsky en schreeuwen om zijn vertrek, terwijl er achter de schermen 'overleg is over zijn positie', aldus <a href="https://www.omroepgelderland.nl/nieuws/2430751/Slutskiy-onder-druk-bij-Vitesse-Ik-maak-me-alleen-zorgen-om-het-team">Omroep Gelderland</a>. Vitesse ging de laatste weken ook onderuit tegen ADO Den Haag, FC Emmen en FC Groningen.</p>
      <p>"Ook ik heb dit in mijn carrière nog niet meegemaakt", somberde Slutsky, oud-trainer van onder meer CSKA Moskou en Rusland, na afloop van het verloren duel met Sparta. "Het is zeer pijnlijk, maar het werkt nu even niet. Oké, we blijven doorgaan met hard werken."</p>
      <p>"Na elke nederlaag verlies je vertrouwen. Het is moeilijk voor het team en moeilijk voor de fans", vervolgt Slutsky, die het ongenoegen van de fans begrijpt. Op Het Kasteel klonk 'schaam je kapot' uit het uitvak. "Ik begrijp de reactie van de fans. Dat is normaal in deze situatie."</p>
      <p>Grote zorgen maakt Slutsky zich echter niet, zegt hij. "Dat doe ik nooit. Wat voor toenemende druk? Ik ben alleen bezig hoe we beter moeten gaan spelen. Nee, bezorgd over mezelf ben ik niet. Dat ben ik nooit. Ik kijk alleen naar het team. Maar pijnlijk is deze situatie wel."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/905053/ook-honda-krijgt-vitesse-niet-aan-de-praat-vier-nederlagen-op-rij-voor-arnhemmers.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>