<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843072"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:41:00+00:00"/>
    <meta property="og:title" content="রিফাত হত্যা মামলা : আরেক আসামির জামিন আবেদন"/>
    <meta property="og:description" content="বরগুনায় প্রকাশ্যে দিবালোকে শাহ নেওয়াজ রিফাত শরীফকে কুপিয়ে হত্যার ঘটনায় দায়ের করা মামলার আসামি কামরুল ইসলাম সায়মন হাইকোর্টে জামিনের আবেদন করেছেন। তারপক্ষে অ্যাডভোকেট জাহাঙ্গীর কবির এ আবেদন করেছেন। ডেপুটি অ্যাটর্নি জেনারেল গিয়াসউদ্দিন আহমদ এই জামিন আবেদনের তথ্য নিশ্চিত করেছেন। এ নিয়ে তিনজন আসামি জামিনের আবেদন করলো। এর আগে রাফিউল ইসলাম রাব্বী ও দশম শ্রেণির ছাত্র জামিনের আবেদন করে। বরগুনার আদালত এসব আসামির জামিন আবেদন খারিজ করায় তারা হাইকোর্টে জামিনের আবেদন করেন। গত ২৬ জুন সন্ত্রাসীরা প্রকাশ্য দিবালোকে কুপিয়ে রিফাত শরীফকে হত্যা করে। এ ঘটনায় নিহত রিফাতের পিতা আব্দুল আলিম দুলাল শরীফ বাদী হয়ে মামলা করেন। এই মামলায় নিহত রিফাতের স্ত্রী আয়শা সিদ্দিকা মিন্নিকে আসামি করা হয়েছে। মামলায় গত ১ সেপ্টেম্বর মিন্নিসহ ২৪ জনকে আসামি করে অভিযোগপত্র দাখিল করে পুলিশ। এই ২৪ আসামির মধ্যে ২১ জন কারাগারে। ২ জন পলাতক। আর নিহতের স্ত্রী মিন্নি জামিনে মুক্ত রয়েছে। এ ছাড়া হত্যাকাণ্ডের মূল অভিযুক্ত নয়ন বন্ড গত ২ জুলাই বন্দুকযুদ্ধে নিহত হয়। এ কারণে তাকে অভিযোগপত্রে আসামি করা হয়নি। মিন্নিকে গত ১৬ জুলাই গ্রেপ্তার করলেও হাইকোর্ট গত ২৯ আগস্ট এক রায়ে…"/>
  </head>
  <body>
    <article>
      <h1>রিফাত হত্যা মামলা : আরেক আসামির জামিন আবেদন</h1>
      <address><time datetime="2019-11-24T20:41:00+00:00">24 Nov 2019, 20:41</time> by <a rel="author">নিজস্ব প্রতিবেদক</a></address>
      <p>বরগুনায় প্রকাশ্যে দিবালোকে শাহ নেওয়াজ রিফাত শরীফকে কুপিয়ে হত্যার ঘটনায় দায়ের করা মামলার আসামি কামরুল ইসলাম সায়মন হাইকোর্টে জামিনের আবেদন করেছেন। তারপক্ষে অ্যাডভোকেট জাহাঙ্গীর কবির এ আবেদন করেছেন।</p>
      <p>ডেপুটি অ্যাটর্নি জেনারেল গিয়াসউদ্দিন আহমদ এই জামিন আবেদনের তথ্য নিশ্চিত করেছেন। এ নিয়ে তিনজন আসামি জামিনের আবেদন করলো।</p>
      <p>এর আগে রাফিউল ইসলাম রাব্বী ও দশম শ্রেণির ছাত্র জামিনের আবেদন করে। বরগুনার আদালত এসব আসামির জামিন আবেদন খারিজ করায় তারা হাইকোর্টে জামিনের আবেদন করেন।</p>
      <p>গত ২৬ জুন সন্ত্রাসীরা প্রকাশ্য দিবালোকে কুপিয়ে রিফাত শরীফকে হত্যা করে। এ ঘটনায় নিহত রিফাতের পিতা আব্দুল আলিম দুলাল শরীফ বাদী হয়ে মামলা করেন। এই মামলায় নিহত রিফাতের স্ত্রী আয়শা সিদ্দিকা মিন্নিকে আসামি করা হয়েছে। মামলায় গত ১ সেপ্টেম্বর মিন্নিসহ ২৪ জনকে আসামি করে অভিযোগপত্র দাখিল করে পুলিশ। এই ২৪ আসামির মধ্যে ২১ জন কারাগারে। ২ জন পলাতক। আর নিহতের স্ত্রী মিন্নি জামিনে মুক্ত রয়েছে। এ ছাড়া হত্যাকাণ্ডের মূল অভিযুক্ত নয়ন বন্ড গত ২ জুলাই বন্দুকযুদ্ধে নিহত হয়। এ কারণে তাকে অভিযোগপত্রে আসামি করা হয়নি।</p>
      <p>মিন্নিকে গত ১৬ জুলাই গ্রেপ্তার করলেও হাইকোর্ট গত ২৯ আগস্ট এক রায়ে মিন্নির জামিন মঞ্জুর করেন। এই রায়ের পূর্ণাঙ্গ কপি পহেলা সেপ্টেম্বর প্রকাশিত হয়। এই দিনই পুলিশ মিন্নিসহ ২৪ জনকে আসামি করে অভিযোগপত্র দাখিল করে। তবে আপিল বিভাগ জামিন বহাল রাখায় মিন্নি ৩ সেপ্টেম্বর কারাগার থেকে মুক্তি পান।  </p>
    </article>
  </body>
</html>