<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598906/yp-ergasiasxrizei-synektikis-politikis-i-antimetopisi-tis-vias-kata-gynaikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T20:07:00+00:00"/>
    <meta property="og:title" content="Υπ. Εργασίας:Χρήζει συνεκτικής πολιτικής η αντιμετώπιση της βίας κατά γυναικών"/>
    <meta property="og:description" content="Η βία κατά των γυναικών είναι ένα φαινόμενο που πλήττει παγκοσμίως τις γυναίκες, με άμεσες επιπτώσεις στην σωματική ακεραιτότητα και ψυχική τους υγεία και η..."/>
  </head>
  <body>
    <article>
      <h1>Υπ. Εργασίας:Χρήζει συνεκτικής πολιτικής η αντιμετώπιση της βίας κατά γυναικών</h1>
      <address><time datetime="2019-11-24T20:07:00+00:00">24 Nov 2019, 20:07</time> by <a rel="author">sigmalive</a></address>
      <p>Η βία κατά των γυναικών είναι ένα φαινόμενο που πλήττει παγκοσμίως τις γυναίκες, με άμεσες επιπτώσεις στην σωματική ακεραιτότητα και ψυχική τους υγεία και η ενδοοικογενειακή βία είναι η πιο συχνή αιτία τραυματισμού τους, που αρκετές φορές οδηγεί στην απώλεια της ίδιας της ζωής τους, ανέφερε η Υπουργός Εργασίας, Ζέτα Αιμιλιανίδου, προσθέτοντας ότι η γυναικοκτονία πλέον συνιστά διακριτό αδίκημα και ορίζεται ως ανθρωποκτονία γυναικών από πρόθεση.</p>
      <p>Η κ. Αιμιλιανίδου απηύθυνε χαιρετισμό σε εκδήλωση του Παρατηρητηρίου Ισότητας Κύπρου με θέμα «Γυναικοκτονίες», τον οποίο διάβασε η Επαρχιακός Λειτουργός Λευκωσίας ΥΚΕö Σαβούλα Παπαμιλτιάδους<br/><br/>Σύμφωνα με το Γραφείο των Ηνωμένων Εθνών για τα Ναρκωτικά και το Έγκλημα, κάθε μέρα σε όλο τον κόσμο δολοφονούνται 137 γυναίκες, κατά μέσο όρο, από πρώην ή νυν συντρόφους ή από κάποιο μέλος της οικογένειας τους, ανέφερε.<br/><br/>Η ισότητα των φύλων βρίσκεται στο επίκεντρο των ευρωπαϊκών αξιών και κατοχυρώνεται στο νομικό και πολιτικό πλαίσιο της Ευρωπαϊκής Ένωσης, πρόσθεσε, αφού σύμφωνα με στοιχεία του Ευρωπαϊκού Ινστιτούτου για την Ισότητα των Φύλων, 50 γυναίκες δολοφονούνται κάθε εβδομάδα στην Ευρωπαϊκή Ένωση, από νυν ή πρώην σύντροφό τους.<br/><br/>Τόσο η Ευρωπαϊκή Ένωση όσο και τα κράτη μέλη της πρωτοστατούν στην προστασία, την πραγμάτωση και την απόλαυση των ανθρωπίνων δικαιωμάτων από τις γυναίκες, είπε. Ο τομέας της κοινωνικής προστασίας, συνέχισε, με το μεγάλο πλέγμα πολιτικών και μέτρων που καλύπτει, έρχεται αρωγός στην διασφάλιση των ανθρωπίνων δικαιωμάτων για τις γυναίκες αλλά και συμβάλλει στην προώθηση της ισότητας των φύλων.<br/><br/>Η Υπουργός σημείωσε ότι η Ευρωπαϊκή Ένωση υιοθέτησε το 2006 τον «Χάρτη Πορείας για την Ισότητα μεταξύ Ανδρών και Γυναικών», που διασφαλίζει την οικονομική ανεξαρτησία επί ίσοις όροις για γυναίκες και άνδρες, την συμφιλίωση της ιδιωτικής και επαγγελματικής ζωής, την ίση εκπροσώπηση στην λήψη αποφάσεων, την εξάλειψη όλων των μορφών βίας, την εξάλειψη των στερεότυπων των φύλων και την προώθηση της ισότητας των φύλων στις εξωτερικές και αναπτυξιακές πολιτικές.<br/><br/>Βασική προϋπόθεση για την επιτυχία και αποτελεσματικότητα των πολιτικών ισότητας που έχουν υιοθετηθεί αποτελεί η ύπαρξη μιας ολοκληρωμένης προσέγγισης που περιλαμβάνει την προώθηση δράσεων και μέτρων που αφορούν το σύνολο των ειδικών αναγκών των γυναικών, τόσο σε βραχυπρόθεσμη όσο και μακροπρόθεσμη βάση, ανέφερε.<br/><br/>Η Κύπρος, κατά το 2019, σημαδεύτηκε από σοβαρές περιπτώσεις γυναικοκτονιών, οι οποίες διαπράχθηκαν με κίνητρο την άσκηση κοινωνικού ελέγχου και που συνιστούν ακραία μορφή έμφυλης και σεξιστικής βίας, δήλωσε η Ζέτα Αιμιλιανίδου.<br/><br/>«Κύριο στόχο μας αποτελεί η ενδυνάμωση και η διασφάλιση της αξιοπρέπειας των δικαιωμάτων ευάλωτων ομάδων του πληθυσμού και η μεταρρύθμιση του συστήματος Κοινωνικής Πρόνοιας τέθηκε σε ύψιστη προτεραιότητα. Η Κύπρος, σύμφωνα με την πολιτική της Ευρωπαϊκής Ένωσης, στοχεύει στην πρόληψη και καταπολέμηση της βίας κατά των γυναικών και της ενδοοικογενειακής βίας, ώστε τα θύματά της να απολαμβάνουν ίσης προστασίας σε όλα τα κράτη-μέλη».<br/><br/>Έχουμε σημειώσει σημαντικά βήματα στην διαμόρφωση πλαισίου πολιτικών και θεσμικών μέτρων, με την υιοθέτηση Εθνικών Σχεδίων Δράσης, που στοχεύουν στην εξάλειψη της βίας, των διακρίσεων και στη προώθηση της ισότητας ανδρών και γυναικών σε διάφορους τομείς, είπε. Η Κυπριακή Δημοκρατία, στο πλαίσιο καταπολέμησης της βίας ενάντια στις γυναίκες, το 2017 επικύρωσε την Σύμβαση του Συμβουλίου της Ευρώπης για την Πρόληψη και Καταπολέμηση της Βίας κατά των Γυναικών και της Ενδοοικογενειακής Βίας (Σύμβαση της Κωνσταντινούπολης) με Νόμο, σημείωσε.<br/><br/>«Η Σύμβαση αποτελεί ένα σημαντικό, δεσμευτικό, διεθνές εργαλείο που μπορεί να συμβάλει ουσιαστικά στη διαμόρφωση αποτελεσματικών πολιτικών για την πρόληψη όλων των μορφών βίας κατά των γυναικών, στην προστασία, στήριξη και ενδυνάμωση των θυμάτων, στην προαγωγή της διεθνούς συνεργασίας και στην παραδειγματική τιμωρία των θυτών».<br/><br/>Ανέφερε, επίσης, ότι στα πλαίσια της υλοποίησης των υποχρεώσεων που απορρέουν από την Σύμβαση του Συμβουλίου της Ευρώπης για την Πρόληψη και Καταπολέμηση της Βίας κατά των Γυναικών και της Ενδοοικογενειακής Βίας, το Υπουργικό Συμβούλιο με απόφαση του στις 23/01/2019, ενέκρινε τη δημιουργία του «Σπιτιού της Γυναίκας», το οποίο θα λειτουργήσει ως ένα διεπιστημονικό κέντρο, φιλικό προς τις γυναίκες θύματα βίας, όπου ειδικά εκπαιδευμένοι επαγγελματίες από διάφορες ειδικότητες, θα εργάζονται κάτω από την ίδια στέγη για σκοπούς παροχής κατάλληλης στήριξης/θεραπείας στα θύματα και τις οικογένειες τους, με τρόπο που να προάγει τα δικαιώματα και το συμφέρον των θυμάτων και μελών των οικογενειών τους.<br/><br/>Επίσης, είπε, εγκρίθηκε και λειτουργεί η Ad-hoc Υπουργική Επιτροπή υπό το Συντονισμό της Συμβουλευτικής Επιτροπής για την πρόληψη και καταπολέμηση της Βία στην Οικογένεια (Υπουργείο Εργασίας, Πρόνοιας και Κοινωνικών Ασφαλίσεων, Υπουργείο Δικαιοσύνης και Δημοσίας Τάξεως και Υπουργείο Υγείας) για την εποπτεία των ενεργειών για την δημιουργία του «Σπιτιού της Γυναίκας».<br/><br/>Περαιτέρω, συνέχισε, τον Ιούνιο του 2019, μέσω του Σχεδίου Κρατικών Ενισχύσεων Ήσσονος Σημασίας δόθηκε η έγκριση από το Υπουργείο Εργασίας, Πρόνοιας και Κοινωνικών Ασφαλίσεων για την υλοποίηση του προγράμματος «Σπίτι της Γυναίκας» στον Σύνδεσμο Πρόληψης και Αντιμετώπισης της Βίας στην Οικογένεια, υπό την εποπτεία όλων των αρμόδιων Υπηρεσιών (Υπηρεσίες Κοινωνικής Ευημερίας, Αστυνομία, Υπηρεσίες Ψυχικής Υγείας).<br/><br/>Η κ. Αιμιλιανίδου θέλησε να τονίσει ότι η αντιμετώπιση ενός τέτοιου προβλήματος χρήζει μίας συνεκτικής πολιτικής, τόσο σε εθνικό όσο και σε διεθνές επίπεδο και η Κυπριακή Δημοκρατία δεν θα μπορούσε να μείνει αμέτοχη στον διεθνή αγώνα που διεξάγεται για την πρόληψη της βίας κατά των γυναικών αλλά και την αντιμετώπιση του φαινομένου της Γυναικοκτονίας.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>