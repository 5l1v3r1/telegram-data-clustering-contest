<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552315/"/>
    <meta property="og:site_name" content="חרדים10"/>
    <meta property="article:published_time" content="2019-11-24T20:37:00+00:00"/>
    <meta property="og:title" content="נדיר ומיוחד: קמיע על קלף מידיו של רבי ישעיהל’ה קרעסטירער זצ”ל"/>
    <meta property="og:description" content="קמיע קודש על קלף, סגולה לשמירה על הבית ולהצלחה בכל העניינים, אשר ניתן מידיו של האדמו&quot;ר רבי ישעיהל'ה קרעסטירער זצ&quot;ל -  מוצע כעת למכירה בבית המכירות הפומביות צולמנ'ס"/>
  </head>
  <body>
    <article>
      <h1>נדיר ומיוחד: קמיע על קלף מידיו של רבי ישעיהל’ה קרעסטירער זצ”ל</h1>
      <address><time datetime="2019-11-24T20:37:00+00:00">24 Nov 2019, 20:37</time> by <a rel="author">יוני גרין</a></address>
      <p>
        <b>קמיע קודש על קלף, סגולה לשמירה על הבית ולהצלחה בכל העניינים, אשר ניתן מידיו של האדמו"ר רבי ישעיהל'ה קרעסטירער זצ"ל -  מוצע כעת למכירה בבית המכירות הפומביות צולמנ'ס</b>
      </p>
      <p>“ואת האנשים אשר פתח הבית הכו בסנוורים” –  קמיע קודש על קלף, סגולה לשמירה על הבית, ולהצלחה בכל העניינים, אשר ניתן מידיו של האדמו”ר רבי ישעיהל’ה קרעסטירער זצ”ל –  עם השמות הידועים אותם נהג לכתוב בקמעותיו, בתוספת שמות קדושים היוצאים מראשי התיבות של פסוקים, המסוגלים לשמירה בכל העניינים.</p>
      <p><a href="https://il.bidspirit.com/ui/lotPage/source/catalog/auction/8098/lot/131098/?lang=he">הקמיע המיוחד והנדיר</a> מוצע כעת למכירה בבית המכירות הפומביות צולמנ’ס בירושלים ויועמד למכירה ביום רביעי הקרוב, בשעה 19.30.</p>
      <p>נוסח הקמיע מופיע בספר רפאל המלאך (לר’ יהודה יודל רוזנברג עמ’ ט, אות ב’): כתבו המקובלים שבבית חדש שלא עמד שם מעולם בית.. מתגרים המזיקים ביותר להזיק.. יבקש מסופר שיכתוב לו על קלף.. קמיעות כאלה ויקבע אותן מעל להפתח.</p>
      <p>
        <b>פענוח הקמע הוא –</b>
      </p>
      <p>בשורה הראשונה – וזפ הלא פעב ביב באמ ובה והו – וַ’אֲמַרְתֶּם זֶ’בַח פֶּ’סַח ה’וּא לַ’ד’ אֲ’שֶׁר פָּ’סַח עַ’ל בָּ’תֵּי בְ’נֵי יִ’שְׂרָאֵל בְּ’מִצְרַיִם בְּ’נָגְפּוֹ אֶ’ת מִ’צְרַיִם וְ’אֶת בָּ’תֵּינוּ הִ’צִּיל וַ”יִּקֹּד הָעָם וַ’יִּשְׁתַּחֲוּוּ, (שמות יב, כז).</p>
      <p>בשורה השניה – והאפה הב מוג ולה – וְ’אֶת הָ’אֲנָשִׁים אֲ’שֶׁר פֶּ’תַח הַ’בַּיִת הִ’כּוּ בַּ’סַּנְוֵרִים מִ’קָּטֹן וְ’עַד גָּ’דוֹל וַ’יִּלְאוּ לִ’מְצֹא הַ’פָּתַח.) בראשית יט, יא).</p>
      <p>בשורה השלישית – רדפמיאל – שם קדוש.</p>
      <p><b>רבי ישעיה שטיינר, המכונה בפי כל רבי ישעיהל’ה קרעסטירער </b>(תרי”ב-תרפ”ה), נודע בדורו כעמוד הצדקה והחסד וכפועל ישועות. ביתו היה פתוח לרווחה ותמיד סעדו רבים על שולחנו, פיזר סכומים עצומים לצדקה, ופעל רבות להביא ברכה וישועה לחולים ונזקקים.</p>
      <p>רבי ישעיה היה תלמיד מובהק של הרה”ק רבי צבי הירש מליסקא וכבר רבו העיד על גודל קדושת נשמתו וכן סמכוהו להנהיג עדה ולפעול ישועות.</p>
      <p><b>אודות קמעותיו:</b> זה מספר דורות שהמעשה המופלא בקמע של ר’ ישעיהל’ה עובר מפה לאוזן ומפעים את כל שומעיו.</p>
      <p>אחד מהמהגרים היהודים לארה”ב פתח לו מכבסה שהביאה לו פרנסה ברווח. חייו יכלו להתנהל על מי מנוחות, אלמלא פתחו שני גויים איטלקיים מכבסה מתחרה מול חנותו. היהודי לא ידע את נפשו, וביקש מידיד שנסע להונגריה שייכנס לר’ ישעיהל’ה ויתנה בפניו את צרתו. הידיד מילא את שליחותו ושב לארה”ב כשעמו קמע מאת האדמו”ר.</p>
      <p>המתחרים, מצידם, לא שקטו על השמרים. הם שכרו אדם שיצית את חנותו של היהודי. אולם באורח מוזר ביותר טעה הלה בין פתחי המכבסות ושרף את חנותם של האיטלקים.</p>
      <p>משנפטר ר’ ישעיה הרהיב היהודי עוז בנפשו ופתח את הקמע. מה השתומם לראות את הפסוק “ואת האנשים אשר פתח הבית היכו בסנוורים… וילאו מלמצוא הפתח”. ויהי לפלא…</p>
      <p>את הקמיעות שנתן בחייו למבקשי ישועה, נטל אותם בידו ובירכם טרם נתינתם. סיפורים רבים עברו מאיש לאיש על הישועות הגדולות להם זכו מחזיקי הקמיעות.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552364/"/>
        <a href="http://www.ch10.co.il/news/552341/"/>
        <a href="http://www.ch10.co.il/news/552047/"/>
        <a href="http://www.ch10.co.il/news/551813/"/>
        <a href="http://www.ch10.co.il/news/551431/"/>
        <a href="http://www.ch10.co.il/news/551386/"/>
      </related>
    </article>
  </body>
</html>