<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546652/Treci-dan-protesta-u-Kolumbiji-uhapseno-oko-100-osoba.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T20:44:00+00:00"/>
    <meta property="og:title" content="Treći dan protesta u Kolumbiji, uhapšeno oko 100 osoba"/>
    <meta property="og:description" content="U glavnom gradu Kolumbije Bogoti i drugim gradovima u zemlji već treći dan traju protesti koji su izbili u petak..."/>
  </head>
  <body>
    <article>
      <h1>Treći dan protesta u Kolumbiji, uhapšeno oko 100 osoba</h1>
      <address>
        <time datetime="2019-11-24T20:44:00+00:00">24 Nov 2019, 20:44</time>
      </address>
      <p>U glavnom gradu Kolumbije Bogoti i drugim gradovima u zemlji već treći dan traju protesti koji su izbili u petak nakon što je na hiljade ljudi iz različitih sektora stupilo u generalni štrajk.</p>
      <p>Zabeleženi su i sukobi između demonstranata i pripadnika policije koji su intervenisali upotrebom suzavaca.</p>
      <p><b><a href="http://rs.n1info.com/Svet/a546114/Protesti-sirom-Latinske-Amerike.html">Na hiljade ljudi protestuje protiv vlade predsednika Ivana Dukea </a></b>na poziv sindikata, studentskih organizacija, različitih zajednica i stotina nevladinih organizacija.</p>
      <p>Karlos Holms Truhiljo, ministar spoljnih poslova Kolumbije, na konferenciji za medije u subotu je kazao da su tokom protesta poginule tri osobe, a 122 povređene. Dve osobe su smrtno stradale u gradu Buenaventura, a jedna u Kandelariji, tokom opšteg meteža koji je nastao na protestima.</p>
      <p>Truhiljo je kazao da je na protestima uhapšeno 98 osoba, a policija je uzela izjavu od ukupno 207 osobe. Istakao je takođe da će biti pokrenuto 11 odvojenih istraga protiv policajaca zbog prekomerne upotrebe sile za vreme masovnih protesta.</p>
      <p>Prema navodima lokalnih vlasti, tokom protesta je povređeno 37 policajaca.</p>
      <p>Demonstranti u Bogoti šetali su u petak do trga Bolivar, u centru grada. Kontejnerima za smeće zatvorili su glavne ulice što je dovelo do poremećaja u saobraćaju.</p>
    </article>
  </body>
</html>