<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/molnen-formorkar-sverige-varst-ar-det-i-vaxjo/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-24T20:45:00+00:00"/>
    <meta property="og:title" content="Molnen förmörkar Sverige – värst är det i Växjö"/>
    <meta property="og:description" content="Växjö har många förtjänster. Soltid i november är inte en av dem. Inte i år i alla fall – futtiga tre timmar hittills. Mest sol, över 46 timmar, har förunnats Storlien-Visjövalen i Jämtland."/>
  </head>
  <body>
    <article>
      <h1>Molnen förmörkar Sverige – värst är det i Växjö</h1>
      <address><time datetime="2019-11-24T20:45:00+00:00">24 Nov 2019, 20:45</time> by <a rel="author">TT</a></address>
      <p>
        <i>Växjö har många förtjänster. Soltid i november är inte en av dem. Inte i år i alla fall – futtiga tre timmar hittills.<br/>Mest sol, över 46 timmar, har förunnats Storlien-Visjövalen i Jämtland.</i>
      </p>
      <p>Tjocka molnlager förmörkar tillvaron från söder till norr. Och ingen större ljusning är i sikte, enligt SMHI:s prognos.</p>
      <p>– Framöver kommer det att fortsätta med mulet väder i hela landet, säger meteorolog Max Lindberg Stoltz till TT.</p>
      <p>På enstaka platser kan solen visa sig mer tack vare tillfälliga molnluckor, men överlag har årets november inte bjudit till.</p>
      <p>– Mest synd är det om Växjöborna, konstaterar Max Lindberg Stoltz.</p>
      <h3>Tröstlöst grått</h3>
      <p>Solmätningsstationen i den småländska metropolen hade registrerat 3,2 soltimmar fram till fredag eftermiddag – minst av alla. Förra året vid samma tidpunkt var noteringen elva gånger högre, 37 timmar sol.</p>
      <p>Normalt för Växjö för hela november (byggt på solskenstidsmätningar 1961–1990) är 45 timmar.</p>
      <p>Helt annorlunda värden kommer från mätstationen i Storlien-Visjövallen. Hittills 46,5 soltimmar i november, jämfört med normala 31 timmar för hela månaden.</p>
      <p>SMHI definierar solskenstid som den tid då direkt solstrålning är större än 120 watt per kvadratmeter. Det finns ett 20-tal mätstationer i landet.</p>
      <h3>Låg molnbas</h3>
      <p>Vissa dagar i november blir det inte ens ljusgrått; himlen ter sig mer som ett ogenomträngligt mörkgrått lågt liggande tak.</p>
      <p>– Det är disigt med fukt i luften också, säger Max Lindberg Stoltz.</p>
      <p>– Sedan kommer molnen i olika lager och de lägre molnen ligger nära marken.</p>
      <p>Han ger ett exempel från fredagseftermiddagen: På Arlanda flygplats låg molnbasen på cirka 300 meters höjd.</p>
      <p>Nästa vecka inleds gråmulet, följt av kalla luftströmmar från nordväst som ger snöfall över Norrland och tidvis regn i södra Sverige.</p>
      <p>
        <b>Lars Pedersen/TT</b>
      </p>
      <details>
        <summary><b>Soltimmar hittills i november<br/></b>Mätningar av solskenstid sker på ett 20-tal stationer från norr till söder. Det normala an..</summary>
        <h4>Soltimmar hittills i november</h4>
        <p>Mätningar av solskenstid sker på ett 20-tal stationer från norr till söder. Det normala antalet soltimmar för hela november bygger på mätningar under perioden 1961–1990.</p>
        <p>Nedan ett urval med värden från eftermiddagen den 22 november jämfört dels med samma tid i fjol, dels med normalvärdet för hela månaden:</p>
        <p>Mätstation 191122 181122 normalvärde hela november</p>
        <p>Lund 14,6 timmar 72 timmar 52 timmar</p>
        <p>Karlskrona 10,9 62 saknas</p>
        <p>Växjö 3,2 37 45</p>
        <p>Göteborg 10,0 63 56</p>
        <p>Stockholm 28,4 46 54</p>
        <p>Karlstad 20,3 31 56</p>
        <p>Östersund 15,0 60 38</p>
        <p>Storlien-Visjövalen 46,5 63 31</p>
        <p>Umeå 26,6 71 46</p>
        <p>Luleå 27,5 49 34</p>
        <p>Kiruna 20,2 63 31</p>
        <p><b>Källa: </b>SMHI</p>
      </details>
    </article>
  </body>
</html>