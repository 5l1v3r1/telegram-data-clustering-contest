<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/video-frances-lefebure-toont-haar-cellulitis-ik-hoop-dat-er-nu-iemand-denkt-ik-ga-dat-ook-doen~a94363ac/"/>
    <meta property="og:site_name" content="HLN"/>
    <meta property="article:published_time" content="2019-11-24T20:25:00+00:00"/>
    <meta property="og:title" content="VIDEO. Frances Lefebure toont haar cellulitis: “Ik hoop dat er nu iemand denkt: ‘Ik ga dat ook doen’”"/>
    <meta property="og:description" content="In ‘Make Belgium Great Again’ geeft Frances Lefebure zich helemaal bloot. Deze week deed ze dat ook bijna letterlijk. Ze poseerde in ondergoed om haar cellulitis aan de wereld te tonen. In de hoop ..."/>
  </head>
  <body>
    <article>
      <h1>VIDEO. Frances Lefebure toont haar cellulitis: “Ik hoop dat er nu iemand denkt: ‘Ik ga dat ook doen’”</h1>
      <address><time datetime="2019-11-24T20:25:00+00:00">24 Nov 2019, 20:25</time> by <a rel="author">KD</a></address>
      <p>
        <b>In ‘Make Belgium Great Again’ geeft Frances Lefebure zich helemaal bloot. Deze week deed ze dat ook bijna letterlijk. Ze poseerde in ondergoed om haar cellulitis aan de wereld te tonen. In de hoop om anderen zo te inspireren. Ook andere bekende koppen, waaronder Jitske Van de Veire, vechten het schoonheidsideaal aan. “Ik kan mij voorstellen dat dit fijn is voor iemand van zestien die echt over alles twijfelt”, klinkt het.</b>
      </p>
      <p>Veel mensen weten niet dat Frances last heeft van cellulitis. “Die cellulitis is daar als ik zit. Als ik rechtsta, is die weg. Het is er niet altijd dus dan wil je het ook niet altijd tonen”, legt de presentatrice uit. “Ik denk dat dat het grote probleem is.” Voor één keer toont ze haar onzekerheden toch aan de camera in de hoop dat het anderen kan inspireren om hun onzekerheden te omarmen in plaats van ze telkens weer te verstoppen. “Ik hoop dat er hierna één iemand zegt: ‘Ah, Frances heeft dat ook en die loopt ook zo rond de zomer, zelfs als ze gefilmd wordt. Nu ga ik dat ook doen.’”</p>
      <p>“We mogen echt wel meer complimenten geven aan elkaar”, besluit ze. “Dat is waarschijnlijk ook de reden waarom we mooie foto’s van onszelf willen posten: we hengelen naar complimenten. We willen dat mensen ons mooi vinden. Maar het zou belangrijk kunnen zijn om iets te posten waarvan je zelf denkt: ‘ik sta hier niet mooi op’, en om dan te merken dat mensen je nog altijd mooi vinden.”</p>
      <p>“Ik heb mezelf zo hard gehaat”, zegt Jitske. “Dat heeft mijn leven overgenomen op alle mogelijke manieren. Maar nu kijk ik naar mezelf en denk ik: dat is wel oké. En soms mag je wel toegeven dat je jezelf oké vindt, ook al ben je onzeker over bepaalde delen. Dus ik ben blij dat ik mezelf als geheel heb leren zien in plaats van als aparte stukjes die niet mooi waren.” Jitske veroorzaakte al heel wat controverse met haar expliciete foto’s op Instagram. “Als ik naar mijn Instagram kijk, zie ik een heel eerlijk iemand. Ik denk dat dat wel fijn kan zijn voor iemand van zestien die over alles twijfelt. Ik heb een platform gekregen dankzij mijn achternaam, dus ik kan het maar beter goed gebruiken.”</p>
      <figure>
        <img src="https://images4.persgroep.net/rcs/bEdZ5orN7KW_L69or-TKInC8v88/diocontent/161343568/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© VTM</cite>
        </figcaption>
      </figure>
    </article>
  </body>
</html>