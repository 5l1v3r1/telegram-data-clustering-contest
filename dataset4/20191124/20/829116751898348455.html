<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191120-73-eves-lenne-amerika-leghirhedtebb-sorozatgyilkosa.html"/>
    <meta property="og:site_name" content="Origo"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="73 éves lenne Amerika leghírhedtebb sorozatgyilkosa, Ted Bundy"/>
    <meta property="og:description" content="A kéjgyilkos a legtöbb tárgyaláson magát képviselte, de nem győzte meg a bírákat: halálraítélték."/>
  </head>
  <body>
    <article>
      <h1>73 éves lenne Amerika leghírhedtebb sorozatgyilkosa, Ted Bundy</h1>
      <address><time datetime="2019-11-24T20:00:00+00:00">24 Nov 2019, 20:00</time> by <a rel="author">Origo</a></address>
      <p>
        <b>Jóképű, sármos, magabiztos - ilyennek látta a környezete és későbbi áldozatai is az Egyesült Államok egyik legkegyetlenebb sorozatgyilkosát, Ted Bundyt, aki éppen ma lenne 73 éves. Hogy pontosan hány fiatal nővel és lánnyal végzett 4 év alatt, az sosem derült ki, de egyesek szerint akár több mint százan is lehettek. A férfi a kocsijába csábította áldozatait, aztán végzett velük. 1989-ben végezték ki, villamosszékben. </b>
      </p>
      <h3>Jó tanuló, furcsa gyerek, kegyetlen gyilkos</h3>
      <p>A később csak Ted Bundyként emlegetett férfi Theodore Robert Cowell néven született, 1946. november 24-én. Zavaros volt a gyerekkora, ugyanis míg fel nem nőtt, azt hitte, hogy</p>
      <aside>nagyszülei a szülei, és az anyja a nővére.</aside>
      <p>Az anyja és a nagyszülők azért találták ki és hitették el ezt a gyerekkel, és az ismerőseikkel, mert Bundy apja nem ismerte el sajátjaként a kisfiút. Az anya így szégyenben maradt volna, hiszen nem volt férje, de egy gyereke igen. Nem sokkal a születése után leköltözött fiával a nagyszülőkhöz. Ott azonban nem voltak biztonságban: a nagyapa az egész családot terrorizálta. A feleségét rendszeresen megütötte, a kutyáját és a szomszéd macskáit is bántotta.</p>
      <p>
        <mark>Ted mindössze 3 éves volt, amikor az alvó nagynénje arra ébredt fel, hogy egy kést szegez a torkának.</mark>
      </p>
      <p>A fiú csak mosolygott. Ezután Bundy anyja fogta a gyereket, és elköltöztek Tacomába. Az anya beleszeretett egy, a hadseregben szolgáló szakácsba, akivel össze is házasodtak. A férfi a nevére vette a kisfiút, és a sajátjaként szerette. A párnak született öt közös gyereke is. Bár akkor még nem akart a nevelőapjával szorosabb kapcsolatot kialakítani, később úgy emlékezett vissza, hogy egy szerető családban nőtt fel, ahol nem volt fizikai erőszak vagy veszekedés, nem dohányoztak, nem ittak és nem szerencsejátékoztak a szülei, és rendszeresen jártak templomba. A fiatal Bundy nagyon félénk és visszahúzódó volt, nehezen barátkozott, szeretett egyedül lenni. Aztán később már ingerlékennyé vált, ezért gyakran csúfolták az iskolájában. Hiába tartották – joggal - furcsának, Bundy nagyon értelmes és jó tanuló volt. Majd valami megváltozott benne: az egykor félénk fiatal fiú barátkozni kezdett, egyre népszerűbbé vált, igaz, nem a lányok körében. Már ekkor elkezdett politikával foglalkozni, ami később az élete fontos részévé vált. Az egyetem alatt több munkahelye volt, de sokáig nem maradt  sehol, ugyanis a főnökei szerint megbízhatatlan alkalmazott volt.</p>
      <p>21 éves volt, amikor először szerelmes lett. A lány az osztálytársa volt, és bár kedvelte Bundyt, korántsem volt annyira oda érte, mint a fiú szerette volna. Egy évvel később szakított is vele, mert a fiú furcsán viselkedett. Bundy akkorát csalódott, hogy depressziós lett, és levelekkel bombázta a szerelmét.</p>
      <p>
        <mark>Ezután egy újabb trauma érte: megtudta, hogy a szülei valójában a nagyszülei, a nővére pedig az anyja.</mark>
      </p>
      <p>Egész életében haragudott az anyjára, amiért a nő végig hazudott neki.</p>
      <p>Ezután iratkozott be újra az egyetemre, hogy pszichológiát tanuljon. Nagyon jól ment neki. Ráadásul a szerelmi élete is jó alakult: összejött egy nővel, Elizabeth Kendall-lal, akivel öt évig éltek együtt.<br/>A félénk, fiatal nő rajongott Bundyért. Elvált a férjétől, és egyedül nevelte a lányát, tökéletes választás volt számára a sármos, jól öltözött, illedelmes férfi. Azt akarta, hogy vegye őt feleségül, de Bundy erre nem volt hajlandó. Eközben aktív volt a politikában, kitüntették a seattle-i rendőrségen, mert megmentett egy vízbe esett hároméves kisfiút, egyre sikeresebb lett.</p>
      <aside>Ezzel a magabiztos Ted Bundyval találkozott 1973-ban az a lány, aki az egyetemen szakított vele.</aside>
      <p>Teljesen lenyűgözte, hogy mennyit változott a férfi, mióta szakítottak. Beleszeretett, és hamarosan Bundynak két barátnője volt egyszerre. Így ment ez egy éven át, amikor is a férfi minden ok nélkül kidobta a lányt, bosszút állva a korábbi szakításért. Nem sokkal később pedig elkezdődött a gyilkosságsorozat.</p>
      <h3>4 éven át szedte az áldozatait </h3>
      <p>1974. január 4-én az éppen alvó Joni Lenzre támadt rá. A 18 éves egyetemista szeretett eljárni otthonról, ezért a szobatársai nem furcsállták, hogy nem ért haza reggelre. De mikor már délután sem ért haza, keresni kezdték.</p>
      <p>
        <mark>Az alagsorban találtak rá megkötözve, összeverve. A szája be volt tömve, hüvelyében pedig egy letört ágyrúd volt.</mark>
      </p>
      <p>A vérbefagyott lány kómába esett, mire rátaláltak. De ő még túlélte Bundy támadását.</p>
      <p>Alig egy hónappal később, február 1-jén egy szintén egyetemi hallgatóra, a 21 éves Lynda Ann Healyre támadt rá.</p>
      <aside>Ájulásig verte a lakásában, majd beágyazott, rendet rakott, és magával vitte a lányt.</aside>
      <p>Mivel Healy rádióbemondó volt, mindig korán, 5:30-kor kelt. A lakótársa minden reggel hallotta a lány ébresztőóráját, de február 1-jén senki sem kapcsolta le a folyamatosan csörgő órát, és már telefonon is keresték a rádiótól a fiatal lányt. Mivel a lakótársa mindent rendben talált a lány szobájában, azt mondta a telefonba, hogy valószínűleg már elindult dolgozni. Akkor kezdtek el aggódni igazán, amikor már a szülők is keresték az egyetemistát, és értesítették a rendőrséget. Ekkor tűnt fel, hogy másképp van beágyazva, mint ahogy Healy szokott, majd vérfoltot találtak a párnán, és a lány hálóingjén is. De ezeket leszámítva semmi sem utalt arra, hogy egy idegen járt volna a lakásban, és senki se gondolt a legrosszabbra: hogy a jóképű, intelligens és kedves Ted Bundy ölte meg a fiatal lányt. És mivel még csak gyanúba sem keveredett, Bundy vérszemet kapott. Olyan áldozatokat szemelt ki magának, akik a tanulás mellett dolgoztak is. Többnyire este rabolta el őket, akkor, amikor a lányok kimozdultak a lakásukból, vagy a kollégiumból.</p>
      <h3>A lány, aki lebuktatta a kéjgyilkost </h3>
      <p>Ebben az évben csupán egyetlen lány élte túl Bundy támadását. November 8-án odament a 18 éves Carol DaRonchhoz. Bundy magát rendőrnek kiadva azt hazudta a lánynak, hogy egy tolvaj megpróbálta ellopni a kocsiját, ezért be kell mennie vele a rendőrkapitányságra. A lány kérte, hogy igazolja magát, mire Bundy felmutatott egy jelvényt. DaRonch beült a kocsiba, de amikor a férfi nem a rendőrség felé kanyarodott le, majd megállt, a lány már erősen gyanakodott. Bundy megpróbálta megbilincselni, de volt annyi lélekjelenléte, hogy szembe szálljon a támadójával. Ekkor Bundy elővett egy fegyvert, azzal fenyegette meg, de közben a lány kiesett az autóból. A férfi bár elkapta, de DaRonch megrúgta őt, elszaladt, és megállított egy másik autót. A rendőröknek sírva mesélte, hogy mit tett vele egy másik járőr, ekkor derült ki, hogy Bundy csak eljátszotta, hogy rendőr. Bár a fiatal lány így megmenekült, Bundy akkor már elhatározta, hogy valakit meggyilkol, ezért pár órával később elrabolta és megölte a 17 éves Debra Kentet.</p>
      <aside>A következő évben egy 23 éves lányt rabolt el, aki a vőlegényével és két gyerekével egy sítúrán volt. A hotel előcsarnoka és a szobája között kapta el.</aside>
      <p>Holttestét egy hónappal később találta meg egy lakóautós az út mellett. Le volt vetkőztetve, erősen bomlásnak indult már, és a vadállatok is belemarcangoltak. Így nehéz volt megállapítani, hogy pontosan mi történhetett vele, de abban biztosak voltak a rendőrök, hogy a fejét egy éles tárggyal ütötték, többször is. Ez még 1975 januárjában volt, utána legközelebb májusban csapott le, amikor egy 13 éves kislányt rabolt el egy játszótérről.</p>
      <figure>
        <img src="https://cdn.nwmgroups.hu/s/img/i/1511/20151104serial-killers-headshot-mugshot-copshot.jpg?w=550&amp;h=832"/>
        <figcaption>
          <cite>Forrás: Northfoto</cite>
        </figcaption>
      </figure>
      <p>A nyomozás alatt rengeteg embert kérdeztek ki, és több lány elmondta, hogy leszólította őket egy jóképű férfi, segítséget kérve. Ez volt Bundy egyik csalija. Azt kérte tőlük, hogy segítsen neki felerősíteni egy csónakot a kocsija tetőcsomagtartójára. Azokat a lányokat, akik igent mondtak neki, hátulról fejbe verte, és betuszkolta a csomagtartóba. Egy másik módszere pedig az volt, hogy begipszelt kézzel vagy lábbal kérte fiatal lányok segítségét, amikor könyveket pakolt. Volt, hogy egy pár látta, amint Bundy és az egyik áldozata beszélgettek. Hallották, hogy a férfit Tednek hívják, és segítséget kért a lánytól. A lányok szinte kivétel nélkül vékonyak, csinosak voltak, középen elválasztott hajjal. Olyan típusú lányok, akik az első barátnőjére hasonlítottak. Volt köztük olyan, aki egy rendőrfőnök lánya volt.</p>
      <p>A holttesteiket különböző parkokban rejtette el. Akkoriban több amerikai államot is bejárt, így több helyen is gyilkolt, az ügyeket azonban jó ideig nem egyesítették. Igaz, akkor már tudták, hogy egy sorozatgyilkossal van dolguk, aki megfojtja, összeveri, saját maga vagy egy feszítővas segítségével erőszakolja meg az áldozatait.</p>
      <p>
        <mark>A holttestekhez rendszeren visszajárt, átöltöztette és kisminkelte őket, azután közösült velük, egészen addig, míg bomlásnak nem indultak a testek. Többet közülük le is fejezett, és amolyan trófeaként őrizte őket.</mark>
      </p>
      <p>Az FBI végül egyesítette az ügyeket. Közben Bundy barátnője, Elizabeth Kendall gyanakodni kezdett az exbarátjára, ugyanis a rendőrség az újságban megjelenített egy képet a lehetséges gyilkosról. Nemcsak a fantomrajz hasonlított Bundyra, de az autója leírása is megegyezett. Ráadásul a férfi egy mankót tartott a szobájában, habár sosem volt rá szüksége. Kendall 1974 augusztusában felhívta a rendőrséget, és elmondta, hogy Bundynak köze lehet a gyilkosságokhoz. Fényképeket is adott a nyomozóknak, de azokról nem tudták egyértelműen beazonosítani Bundyt a szemtanúk. 1975-ben egy rendőr megállította Ted Bundy autóját Salt Lake megyében, mert a férfi gyanúsan viselkedett. Erősítést kért, és átvizsgálták a kocsit, amelyben találtak egy símaszkot, feszítővasat, drótokat, bilincset, jégcsákányt és köteleket is. Azzal magyarázta a helyzetet, hogy szeret síelni, ami még igaz is volt. De a rendőrök nem hittek neki: arra gondoltak, hogy egy betöréshez használhatta az eszközöket, és letartóztatták Bundyt. Aztán, már a rendőrkapitányságon összekapcsolták a korábbi gyilkosságokkal. A nyomozók szerint köze volt Melissa Smith, Laure Aime és Debby Kent megöléséhez is. Még ebben az évben kihallgatták Elizabeth Kendallt is. A nő elmondta, hogy fogalma sincs, hol volt a gyilkosságok éjszakáján, és, hogy sokszor nappal aludt, éjjel pedig eltűnt. Arról is beszélt, hogy a férfi egyszer elment vízisíelni, éppen abba a parkba, amelyikben egy héttel később két lány is eltűnt. De Bundy ekkor még mindig ártatlannak vallotta magát.</p>
      <figure>
        <img src="https://cdn.nwmgroups.hu/s/img/i/1212/20121205-ezo-sorozatgyilkosok-ted-bundy-a.jpg?w=600&amp;h=400"/>
        <figcaption>
          <cite>http://en.wikipedia.org</cite>
        </figcaption>
      </figure>
      <p>A sorozatgyilkos ugyan bíróság elé került, de csak Carol DaRonch megtámadását tudták akkor igazolni, ugyanis a bilincs, amit Bundy a lány kezére tett, megegyezett azzal, amit a kocsiban találtak. Később a lányt behívták, hogy hét ember közül válassza ki a támadóját, aki végül Bundyt azonosította. Akkor 15 év börtönbüntetésre ítélték, de csak DaRonch elrablásáért. 1976. október 22-én eljárást indítottak ellene Campbell meggyilkolása miatt is, majd néhány hónap múlva, 1977 áprilisában átszállították egy másik börtönbe.</p>
      <aside>A sorozatgyilkos mindeközben kirúgta az ügyvédjét, és úgy döntött, hogy saját magát képviseli a bírák előtt.</aside>
      <p>Hogy a tárgyalásokra felkészüljön, kijárhatott a cellájából a börtön könyvtárába.</p>
      <p>Június 7-én is a könyvtárba indult. Nem volt rajta még bilincs sem, így történhetett meg, hogy kiugrott a folyosó egyik ablakából. A bokája ugyan megsérült, de mégis sikerült elmenekülnie. A rendőrség azonnal lezárta az utakat, így nem tudott tovább menekülni, és a városban kellett bujdokolnia. Ellopott egy autót, amivel elmenekült volna, de elfogták a rendőrök, és visszavitték a börtönbe.</p>
      <p>December 30-án azonban újra megszökött: felmászott a rendőrség tetejére, onnan pedig egy másik részre ment át. Így jutott be végül a WC-be, ahol megvárta, míg kiürül az épület, aztán egyszerűen csak kisétált az ajtón. Fél nap után vették észre, hogy Bundy eltűnt. A férfi addigra már úton volt az újabb gyilkosságok felé.</p>
      <figure>
        <img src="https://cdn.nwmgroups.hu/s/img/i/1710/20171013bortonszokevenyek1.jpg?w=576&amp;h=636"/>
        <figcaption>Ted Bundy<cite>Forrás: Wikimedia</cite></figcaption>
      </figure>
      <p>Bundy megváltoztatta a nevét Chris Hagenre, és kibérelt egy kislakást Floridában, nem messze a Chi Omega kollégiumtól. 1978. január 14-én este a kollégiumból sok lány bulizni ment, de voltak, akik inkább ott maradtak. Amikor az éjszaka közepén Nita Neary hazaért, látta, hogy az ajtó nyitva van. Belépett a kollégiumba, és mozgást hallott a felette lévő szobából, aztán lépéseket is, amelyek felé tartottak. A lány megijedt és elbújt, de tisztán látta, ahogy egy férfi egy botszerű tárggyal a kezében kirohan az épületből. Felrohant a szobájába, ahol a szobatársának elmondott mindent. A másik lány találta ki, hogy azonnal forduljanak az igazgatóhoz. Útban az igazgatóhoz, megtalálták az egyik kollégistát, vérbe fagyva. A két lány segítséget hívott. Azon az éjszakán a sorozatgyilkos megölt két lányt, és rátámadt még két másikra, miközben azok aludtak.</p>
      <p>
        <mark>Egyiküket fejbe verte egy kalapáccsal, megerőszakolta, majd megfojtotta.</mark>
      </p>
      <p>A gyilkos úgy összeharapdálta az áldozatát, hogy mellének egy része leszakadt. A másik lányt nem erőszakolta meg, viszont vele is a kalapáccsal végzett. Az életben maradt kollégisták szinte semmit sem tudtak elmondani a támadásról, hiszen aludtak, amikor rájuk tört a férfi. Bundy nem elégedett meg két gyilkossággal, és még azon az éjszakán, mindössze egy kilométerre a kollégiumtól rátámadt Cheryl Thomasra. A szomszéd apartmanban lakó lány hallotta, hogy Thomas nyöszörög, ezért felhívták, de mivel a lány nem vette fel a telefont, kihívták a rendőröket.</p>
      <aside>A fiatal lány az ágy szélén ült, arca feldagadva - támadója betört hozzá és összeverte.</aside>
      <p>Bár a rendőrök hajszát indítottak a gyilkos ellen, nem találták meg időben, és Ted Bundy februárban újra lecsapott. Először azonban rossz embernél próbálkozott: egy 14 éves lányt szólított le. Azt mondta neki, hogy tűzoltó, de a lány - akinek apja rendőr volt - gyanúsnak találta a férfit, hiszen színes ruhában volt, nem egyenruhában. Mielőtt Bundy bármit tehetett volna vele, megérkezett a lány bátyja, akivel követték a gyanús férfit, és felírták kocsijának rendszámát is. Apjuk később le is ellenőrizte a rendszámot, és felkereste az autó tulajdonosát. A férfi elmondta, hogy az autóját ellopták, ezért a rendőr bevitte a kapitányságra a gyerekeit, ahol fotókat mutatott nekik Bundyról. Mindkettő felismerte az áltűzoltót.</p>
      <aside>Míg a rendőrök végre forrónyomon haladtak, addig a sorozatgyilkos elrabolt egy 12 éves kislányt.</aside>
      <p>Kimberly Leach barátnője látta, ahogy a kislány beszállt egy idegen férfi kocsijába. 8 héttel később már csak a holttestét találták meg. Bundy pedig egy másik lopott autóval, egy narancssárga Volkswagen Bogárral tovább menekült. Éppen Pensacola felé tartott, amikor lekapcsolták a rendőrök. Menekülni próbált, de rálőttek és elfogták. Ettől a ponttól kezdve már nem volt többé menekvés, újra bíróság elé került, de ezúttal a gyilkosságok miatt.</p>
      <h3>Tárgyalások</h3>
      <p>Először Floridában tárgyalták a Chi Omega kollégiumban történt gyilkosságokat. A per 1979. június 25-én kezdődött. Ted Bundy annyira magabiztos volt, hogy ismét saját magát akarta képviselni a tárgyalásokon. Akkor még azt hitte, hogy megúszhatja a büntetést. De a perdöntő bizonyítékok ellen semmi esélye sem volt. Az egyik ilyen egy fogorvos szakvéleménye, ami bizonyította, hogy a kollégiumban megölt lányon talált harapásnyomok és a Bundy fogairól vett minták megegyeznek. A másik pedig Nita Neary vallomása volt, amelyben a lány azonosította a kollégiumból menekülő férfiként. Az esküdtszék ezért bűnösnek találta, a bíró pedig halálra ítélte Ted Bundyt. Bár a döntés ellen fellebbezett a férfi, és állította, hogy a média tüntette fel rossz színben, az ítélet nem változott. És ez még csak az első tárgyalás volt.</p>
      <figure>
        <iframe src="https://www.youtube.com/embed/K32_Cp8kNQg" width="560" height="315" data-service="Youtube" scrolling="no"/>
      </figure>
      <p>A másodikra következő év januárjában került sor, és a fő témája Kimberly Leach megölése volt. Itt már elbizonytalanodott annyira, hogy elfogadja a kirendelt védőügyvédek segítségét.</p>
      <aside>Az ügyvédek azzal érveltek, hogy Bundy mentálisan beszámíthatatlan, de ez senkit sem hatott meg.</aside>
      <p>És bár addig végig higgadtan viselkedett, ezen a tárgyaláson felpattant, és összeveszett az egyik szemtanúval. Végül 28 gyilkosságot vallott be, köztük egy kislányét, aki gyerekkorában a szomszédjukban lakott. De mind a rendőrök, mind a bírák szerint legalább harmincszor gyilkolt. Sőt, a nyomozást vezető rendőr szerint akár több mint 100 áldozata is lehetett Ted Bundynak. A börtönben feleségül vette az ügyészségen dolgozó Carole Ann Boone-t, 1980-ban. Két évvel később pedig született is egy kislányuk. Később a nő elvált a sorozatgyilkostól, és a gyerekével együtt nevet változtatott.</p>
      <p>
        <mark>Amíg a halálsoron várt, felmentésért fellebbezett, de nem mentették fel, és a kivégzés napját 1989. január 24-ére tűzték ki.</mark>
      </p>
      <p>Előtte több interjút is adott, az utolsót halála előtt egy nappal. Saját bevallása szerint, ha ránéztek az emberek, nem az jutott eszükbe róla, hogy valami baj lehet vele. Voltak barátai, de nem járt el bárokba inni, és alapjában véve teljesen normális életet élt. Az interjúban arról beszélt, hogy titokban, magában tartotta azt, ami nem volt normális benne. Arra hivatkozott, hogy minden a pornográfiával kezdődött - teljesen függővé vált, egyre és egyre durvább filmeket keresve, hiába próbálták korábban megvédeni a szülei.</p>
      <figure>
        <iframe src="https://www.youtube.com/embed/yvKcyM7P4qE" width="560" height="315" data-service="Youtube" scrolling="no"/>
      </figure>
      <aside>Ezután egy nappal került villamosszékbe: az Egyesült Államok leghírhedtebb sorozatgyilkosa 42 éves volt.</aside>
      <p>Az életéről könyvek és filmek készültek. Utóbbi idén került a mozikba, Á<i>tkozottul veszett, sokkolóan gonosz és hitvány</i> címmel.</p>
      <figure>
        <img src="https://cdn.nwmgroups.hu/s/img/i/1905/20190523156.jpg?w=644&amp;h=478"/>
        <figcaption>Zac Efron, mint Ted Bundy<cite>Forrás: Brian Douglas 2017/Brian Douglas</cite></figcaption>
      </figure>
      <p>Az alkotásról Kathy Kleiner Rubin - aki 1978-ban túlélte Bundy támadását - azt mondta áprilisban a <a href="https://www.bbc.com/news/newsbeat-48094459">BBC-nek</a>, hogy a filmben megformált karakter úgy nézett ki valójában, ahogy Bundy szerette volna, hogy lássák az emberek.</p>
      <p>Azt mondja, hogy Bundy áldozatainak rokonai hősök, mert el kell viselniük a nyilvánosságot ezért az új filmért, és hozzáteszi, hogy soha nem akart Bundy történetének a része lenni. </p>
      <p>(Az anyagban felhasznált források: <a href="https://www.thesun.co.uk/news/5791674/ted-bundy-serial-killer-netflix-extremely-wicked/">The Sun</a>, <a href="https://www.newsweek.com/ted-bundy-stan-serial-killer-victims-1454977">Newsweek</a>, <a href="https://www.britannica.com/biography/Ted-Bundy">Britannica</a>)</p>
    </article>
  </body>
</html>