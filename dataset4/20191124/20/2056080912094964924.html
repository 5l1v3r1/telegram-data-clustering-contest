<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996607_korab_s_nad_14_000_ovce_na_borda_se_preoburna_krai/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T20:11:00+00:00"/>
    <meta property="og:title" content="Спасителна операция за хиляди овце върви край румънско пристанище"/>
    <meta property="og:description" content="Моряците от екипажа са спасени, един от тях е настанен в болница с хипотермия"/>
  </head>
  <body>
    <article>
      <h1>Спасителна операция за хиляди овце върви край румънско пристанище</h1>
      <address><time datetime="2019-11-24T20:11:00+00:00">24 Nov 2019, 20:11</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Голям товарен кораб, превозващ над 14 хил. овце на борда, се преобърна край бреговете на румънското черноморско пристанище Мидия.</p>
      <p>Двадесет и двамата моряци, които са били на борда, са спасени. Един от тях е имал нужда от медицинска помощ и е откаран в болница заради хипотермичен шок, който е получил, след като паднал във водата.</p>
      <p>"Един от членовете на екипажа на кораба е паднал в морето, но веднага е бил изваден и откаран в болница", каза говорител на службата за извънредни ситуации в Констанца, цитиран от BBC.</p>
      <p>Всички моряци са сирийски граждани, а корабът "Куийн Хинд" е плавал под флага на Палау. Инцидентът е станал тази сутрин, когато товарният кораб напускал пристанището.</p>
      <p>В спасителната операция са се включили полицаи, пожарникари и служители на военноморските сили. От местната служба за извънредни ситуации съобщават, че до 16:30 ч. са били спасени едва 40 от овцете.</p>
      <figure>
        <img src="https://www.dnevnik.bg/shimg/zx780_3996606.jpg"/>
        <figcaption>В спасителната операция участват полицаи, пожарникари и служители на военноморските сили. <br/>© ICU Constanta</figcaption>
      </figure>
      <p>"Вече успяхме са спасим някои от животните, някои от тях сами плуват до брега", обясниха местните власти. Спасителната операция по изваждането на животните ще продължи.</p>
      <p>Все още не е известна причината, довела до частичното потъване на кораба. Предстои да започне разследване по случая. Корабът е отплавал от пристанище Мидия по обяд и трябвало да стигне до Саудитска Арабия.</p>
    </article>
  </body>
</html>