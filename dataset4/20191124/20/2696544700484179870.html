<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_A_rendorseg_egyesitette_a_Borkaiugyben_indult_eljarasokat"/>
    <meta property="og:site_name" content="HVG.hu"/>
    <meta property="article:published_time" content="2019-11-24T20:08:00+00:00"/>
    <meta property="og:title" content="A rendőrség egyesítette a Borkai-ügyben indult eljárásokat"/>
    <meta property="og:description" content="Több fel- és bejelentés is érkezett a rendőrségre Borkai Zsolt volt győri polgármester, Rákosfalvy Zoltán ügyvéd, valamint az Audi-földek adásvétele ügyében. Az eljárásokat egyesítették a nagyobb vagyoni hátrányt okozó hűtlen kezelés bűntettének gyanúja miatt alig pár napja elrendelt nyomozáshoz."/>
  </head>
  <body>
    <article>
      <h1>A rendőrség egyesítette a Borkai-ügyben indult eljárásokat</h1>
      <address><time datetime="2019-11-24T20:08:00+00:00">24 Nov 2019, 20:08</time> by <a rel="author">hvg.hu</a></address>
      <p>
        <b>Több fel- és bejelentés is érkezett a rendőrségre Borkai Zsolt volt győri polgármester, Rákosfalvy Zoltán ügyvéd, valamint az Audi-földek adásvétele ügyében. Az eljárásokat egyesítették a nagyobb vagyoni hátrányt okozó hűtlen kezelés bűntettének gyanúja miatt alig pár napja elrendelt nyomozáshoz.</b>
      </p>
      <p>Ifj. Tényi István, a szocialista győri önkormányzati képviselő Juhász István, a Transparency International Magyarország Alapítvány és Hadházy Ákos is tettek hasonló tartalommal be- és feljelentéseket a rendőrségen a Borkai-ügyben - <a href="https://www.blikk.hu/aktualis/krimi/borkai-ugy-tenyi-istvan-feljelentes-egyesitettek-az-ugyet-nyomozas-iratok/qcg2n0f?fbclid=IwAR2Swd4lYb7WNfRWaYO0WRJquTRh4JXy-MTgWk9NxnOa7LpGnrxbtafdzKs">írja a Blikk</a>.</p>
      <p>Már október 9-én megszületett az első bejelentés Tényitől, azonban ahhoz, hogy erre nyomozást lehessen alapozni, a rendőrség – egész pontosan a Készenléti Rendőrség Nemzeti Nyomozó Iroda Korrupció és Gazdasági Bűnözés Elleni Főosztály Kiemelt Ügyek Osztálya – október 16-án feljelentés-kiegészítést rendelt el, majd alig egy hete, november 18-án nyomozást rendeltek el.</p>
      <p>A feljelentők azért fordultak a hatósághoz, mert szerintük az ügy résztvevői bennfentes információk alapján az Audi Logisztikai Központjának építéséhez szükséges telkeket olyan módon adták-vették, hogy azzal az önkormányzatnak kárt okoztak.</p>
    </article>
  </body>
</html>