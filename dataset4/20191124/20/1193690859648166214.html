<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/mizhnarodne-spivtovarystvo-maie-zmitsniuvaty-solidarnist-z-ukrainoiu-iaka-strymuie-ahresiiu-kremlia-poroshenko-203397.html"/>
    <meta property="og:site_name" content="5 канал"/>
    <meta property="article:published_time" content="2019-11-24T20:30:00+00:00"/>
    <meta property="og:title" content="Міжнародне співтовариство має зміцнювати солідарність з Україною, яка стримує агресію Кремля - Порошенко"/>
    <meta property="og:description" content="Порошенко згадав лютий 2013 року, коли почалася анексія Криму і ніхто не міг повірити, що держава-член Ради безпеки ООН вчинить такий безпрецедентний злочин"/>
  </head>
  <body>
    <article>
      <h1>Міжнародне співтовариство має зміцнювати солідарність з Україною, яка стримує агресію Кремля - Порошенко</h1>
      <address>
        <time datetime="2019-11-24T20:30:00+00:00">24 Nov 2019, 20:30</time>
      </address>
      <p>Європа не може бути в безпеці без України як члена НАТО. Про це заявив 5-й Президент під час свого виступу на безпековому форумі в Канаді у неділю, 24 листопада.</p>
      <p>Петро Порошенко акцентував на тому, що нове керівництво країни має розробити план дій щодо членства євроатлантичної інтеграції України.</p>
      <blockquote>"Коли мене обрали президентом, кількість людей, які підтримували інтеграцію України до НАТО, була 1,6 відсотків. По закінченню моєї каденції, таких людей було 59 відсотків. Ви гадаєте це досягнення президента Порошенка? Ні. Хто це зробив? Путін. Тому що в українців зникли всі ілюзії. Кількість людей, які хочуть бачити Україну в Європейському Союзі - 70 відсотків. Натепер ми найбільш єврооптимістична країна на Європейському континенті", - наголосив Порошенко.</blockquote>
      <p>Він нагадав, що міжнародне співтовариство має зміцнювати солідарність з Україною, яка протистоїть російській військовій агресії, адже плани Путіна не обмежуються тільки Донбасом чи Кримом.</p>
      <p>Порошенко згадав лютий 2013 року, коли почалася анексія Криму і ніхто не міг повірити, що держава-член Ради безпеки ООН вчинить такий безпрецедентний злочин.</p>
      <blockquote>Він також розповів про те, як на Донбасі улітку 14-го року з’явилися регулярні російські війська. "Там були сотні російських солдатів, яких ми ловили на українській території. І це був просто жах. Путін казав, що там немає російських солдатів. Але ми показували, просто тикали в обличчя документи, які доводили, що це регулярний солдат російської армії. "Але вони там просто у відпустці" – казали росіяни. Ні, вони там не відпочивають. Є відео, де вони розказують, що в них є наказ атакувати Україну. Вони зовсім там не відпочивають. І вони не просто десь заблудились. Вони спеціально були відправлені на територію України. І такий стиль підтримується Росією" , – наголосив Порошенко.</blockquote>
      <p>П’ятий президент України подякував міжнародним партнерам – зокрема США, Канаді та країнам Європейського Союзу за те, що вони запровадили санкції проти країни-агресора. Він підкреслив, що, на жаль, Будапештський меморандум, за яким в обмін на другий ядерний потенціал Україна отримала гарантії безпеки та територіальної цілісності, не втримав Росію від агресії. А це означає, що Путіну не можна довіряти.</p>
      <p>Порошенко також звернув увагу на те, що Путін активно застосовує у міжнародній політиці гібридні методи і намагається перекласти на Україну вину за втручання у внутрішні справи США. "Хіба Україна в цьому зацікавлена? Ні. США – точно ні. Тільки одна людина в цьому зацікавлена", - сказав Порошенко.</p>
      <blockquote>"Ми не тільки зупинили Росію – величезну країну, другу найсильнішу армію у світі. Ми зупинили проект "Новоросія", "Малоросія" від того щоб розділити Україну на частини. Адже Путін думав, що його будуть з хлібом сіллю зустрічати. Але цього не відбувається. І зараз він використовує інструменти гібридної війни, переключає всесвітню увагу від цього", – застеріг Порошенко.</blockquote>
      <p>"Але боротьба між Україною та Росією, українцями та Путіним – це всесвітня боротьба. Адже це боротьба за свободу, за демократію, за майбутнє. За все те, що нас об`єднує", – наголосив Петро Порошенко.</p>
    </article>
  </body>
</html>