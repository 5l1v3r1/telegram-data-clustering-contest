<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843077"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:54:00+00:00"/>
    <meta property="og:title" content="পীরগঞ্জে দুই পক্ষের দ্বন্দ্বে মাথা ফাটল দারোগার"/>
    <meta property="og:description" content="বিবাদমান জমিতে ধান কাটতে নিষেধ করায় ঠাকুরগাঁওয়ের পীরগঞ্জ থানার এক দারোগার (এসআই) মাথা ফাটিয়েছে একটি পক্ষের ভাড়াটে বাহিনী। আজ রবিবার দুপুরে উপজেলার চন্দরিয়া দহপাড়া গ্রামে আইনিভিটা কান্দরে এ ঘটনা ঘটে। আহত দারোগার নাম সৈয়দ আবু তালেব। তাকে পীরগঞ্জ হাসপাতালে ভর্তি করা হয়েছে। এ ঘটনায় ৫ জনকে আটক করেছে পুলিশ। পীরগঞ্জ থানার ওসি প্রদীপ কুমার রায় জানান, ঐ এলাকার জবেদ আলী নামে এক ব্যক্তি আইনিভিটা কান্দরের প্রায় ১৫ বিঘা জমি কয়েক বছর ধরে ভোগ দখলে আছেন। এবারও ঐ জমিতে আমন ধান আবাদ করেন তিনি। ঐ জমি নিজেদের দাবি করে একই এলাকার আমির পাগলার ছেলে হাকিম, করিম, শামসুল তাদের ভাড়াটে ৩০/৩৫ জন লোক নিয়ে রবিবার সকাল সাড়ে ১১টার দিকে ধান কাটতে যায়। এতে জবেদ আলী পুলিশের শরণাপন্ন হয়। ঘটনা জানার পর থানা পুলিশ গিয়ে তাদের ধান কাটতে নিষেধ করে। এ সময় তারা উত্তেজিত হয়। এক পর্যায়ে দারোগা তালেবের মাথায় ধারালো অস্ত্র দিয়ে আঘাত করে পালিয়ে যায় ভাড়াটে লোকজন। রক্তাক্ত অবস্থায় ঐ দারোগাকে উদ্ধার করে উপজেলা হাসপাতালে ভর্তি করা হয়। এ ঘটনায় পুলিশ দফায় দফায় অভিযান চালিয়ে করিমের ছেলে ফরিদসহ ৫ জনকে আটক করেছে। ঘটনাস্থলে পুলিশি টহল জোড়দার করা হয়েছে। বর্তমানে সেখানে…"/>
  </head>
  <body>
    <article>
      <h1>পীরগঞ্জে দুই পক্ষের দ্বন্দ্বে মাথা ফাটল দারোগার</h1>
      <address><time datetime="2019-11-24T20:54:00+00:00">24 Nov 2019, 20:54</time> by <a rel="author">পীরগঞ্জ (ঠাকুরগাঁও) প্রতিনিধি</a></address>
      <p>বিবাদমান জমিতে ধান কাটতে নিষেধ করায় ঠাকুরগাঁওয়ের পীরগঞ্জ থানার এক দারোগার (এসআই) মাথা ফাটিয়েছে একটি পক্ষের ভাড়াটে বাহিনী। আজ রবিবার দুপুরে উপজেলার চন্দরিয়া দহপাড়া গ্রামে আইনিভিটা কান্দরে এ ঘটনা ঘটে। আহত দারোগার নাম সৈয়দ আবু তালেব। তাকে পীরগঞ্জ হাসপাতালে ভর্তি করা হয়েছে। এ ঘটনায় ৫ জনকে আটক করেছে পুলিশ।</p>
      <p>পীরগঞ্জ থানার ওসি প্রদীপ কুমার রায় জানান, ঐ এলাকার জবেদ আলী নামে এক ব্যক্তি আইনিভিটা কান্দরের প্রায় ১৫ বিঘা জমি কয়েক বছর ধরে ভোগ দখলে আছেন। এবারও ঐ জমিতে আমন ধান আবাদ করেন তিনি। ঐ জমি নিজেদের দাবি করে একই এলাকার আমির পাগলার ছেলে হাকিম, করিম, শামসুল তাদের ভাড়াটে ৩০/৩৫ জন লোক নিয়ে রবিবার সকাল সাড়ে ১১টার দিকে ধান কাটতে যায়। এতে জবেদ আলী পুলিশের শরণাপন্ন হয়। ঘটনা জানার পর থানা পুলিশ গিয়ে তাদের ধান কাটতে নিষেধ করে। এ সময় তারা উত্তেজিত হয়। এক পর্যায়ে দারোগা তালেবের মাথায় ধারালো অস্ত্র দিয়ে আঘাত করে পালিয়ে যায় ভাড়াটে লোকজন। রক্তাক্ত অবস্থায় ঐ দারোগাকে উদ্ধার করে উপজেলা হাসপাতালে ভর্তি করা হয়। এ ঘটনায় পুলিশ দফায় দফায় অভিযান চালিয়ে করিমের ছেলে ফরিদসহ ৫ জনকে আটক করেছে। ঘটনাস্থলে পুলিশি টহল জোড়দার করা হয়েছে। বর্তমানে সেখানে থমথমে অবস্থা বিরাজ করছে। এ রিপোর্ট লেখা পর্যন্ত থানায় কোনো মামলা হয়নি। তবে প্রস্তুতি চলছিল।</p>
      <p>উল্লেখ্য, গণমাধ্যম কর্মীরা হাসপাতালে চিকিৎসাধীন আহত ঐ দারোগার ছবি তুলতে চাইলে পুলিশ ছবি তুলতে দেয়নি।</p>
    </article>
  </body>
</html>