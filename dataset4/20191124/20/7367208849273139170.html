<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/cronaca-1/articolo/sul-viadotto-della6-pochi-minuti-prima-del-crollo-26enne-di-garessio-scampa-alla-tragedia.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T20:01:54+00:00"/>
    <meta property="og:title" content="Sul viadotto dell'A6 pochi minuti prima del crollo: 26enne di Garessio scampa alla tragedia"/>
    <meta property="og:description" content="Eleonora Ragusa, titolare di un negozio di acconciature nel Comune valtanarino, si trovava in auto con il fidanzato. &quot;Abbiamo appreso la notizia una volta arrivati a destinazione, siamo entrambi sotto shock. Ci riteniamo..."/>
  </head>
  <body>
    <article>
      <h1>Sul viadotto dell'A6 pochi minuti prima del crollo: 26enne di Garessio scampa alla tragedia</h1>
      <h2>Eleonora Ragusa, titolare di un negozio di acconciature nel Comune valtanarino, si trovava in auto con il fidanzato. "Abbiamo appreso la notizia una volta arrivati a destinazione, siamo entrambi sotto shock. Ci riteniamo miracolati"</h2>
      <address><time datetime="2019-11-24T20:01:54+00:00">24 Nov 2019, 20:01</time> by <a rel="author">Alessandro Nidi</a></address>
      <p>Tanta, tanta paura. Ma, fortunatamente, vissuta a posteriori. <b>Eleonora Ragusa</b>, 26enne di Garessio, è transitata sul viadotto "Madonna del Monte" sull'A6 appena pochi minuti prima che questo crollasse, travolto da <i>"un evento franoso di eccezionali dimensioni"</i>, come recita il comunicato stampa diramato da "Autostrada dei Fiori spa".</p>
      <p><i>"Ero in auto con il mio fidanzato, guidava lui </i>- racconta telefonicamente la ragazza -<i>. Non ci siamo accorti di nulla, né abbiamo sentito boati o altri rumori. Abbiamo appreso la notizia una volta arrivati a Cairo Montenotte. Siamo entrambi sotto shock, ci riteniamo miracolati"</i>.</p>
      <p>Pur vivendo nel Cuneese, Eleonora percorre ogni fine settimana l'autostrada per raggiungere il suo compagno, residente in Liguria. <i>"E infatti sono arrivata qui ieri</i> - prosegue -<i>. Quest'oggi per un impegno inderogabile ci siamo dovuti recare nell'entroterra savonese: mai e poi mai ci saremmo immaginati una simile sventura"</i>.</p>
      <p>Nella vita di tutti i giorni, la giovane gestisce un negozio di acconciature a Garessio e in passato era già stata toccata da vicino da una tragedia simile: <i>"Una delle 43 vittime del ponte Morandi era sposata con una mia cliente </i>- ci spiega -<i>. Purtroppo non ce l'ha fatta a salvarsi e la sua scomparsa mi ha segnato. Da allora viaggio sempre con un filo di tensione addosso in autostrada"</i>.<i> </i></p>
      <p>I fantasmi del dramma sfiorato in data odierna saranno difficili da allontanare, almeno da subito: <i>"A causa dei disagi provocati dal maltempo siamo bloccati a Cairo Montenotte e non sappiamo ancora quando potremo tornare ad Albissola, dove risiede il mio fidanzato. Aspetteremo"</i>. Con la certezza, meravigliosa certezza, di essere vivi. Dettaglio mai di poco conto. Quest'oggi, ancor di più. </p>
    </article>
  </body>
</html>