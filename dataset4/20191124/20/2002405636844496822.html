<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291659,puchar-swiata-w-wisle-szefowa-zawodow-tvp-naciskala-na-wczesna-godzine"/>
    <meta property="og:site_name" content="na:Temat"/>
    <meta property="article:published_time" content="2019-11-24T20:20:35+00:00"/>
    <meta property="og:title" content="&quot;Gdyby decydował sport...&quot;. Szefowa zawodów w Wiśle potwierdza spekulacje o TVP"/>
    <meta property="og:description" content="Niedzielne zawody w Wiśle były wyjątkowo trudne – to z powodu niesprzyjającym skokom warunków pogodowych, a szczególnie silnego wiatru. Agnieszka Baczkowska, szefowa zawodów na skoczni w Wiśle-Malince, wyjawiła w Sport.pl, że &quot;gdyby brano pod uwagę tylko stronę sportową, to skoki w Wiśle zaczynałyby się o godz. 18:00&quot;."/>
  </head>
  <body>
    <article>
      <h1>"Gdyby decydował sport...". Szefowa zawodów w Wiśle potwierdza spekulacje o TVP</h1>
      <address><time datetime="2019-11-24T20:20:35+00:00">24 Nov 2019, 20:20</time> by <a rel="author">Aleksandra Gersz</a></address>
      <p>Niedzielne zawody w Wiśle były wyjątkowo trudne – to z powodu niesprzyjającym skokom warunków pogodowych, a szczególnie silnego wiatru. Agnieszka Baczkowska, szefowa zawodów na skoczni w Wiśle-Malince, wyjawiła w Sport.pl, że "gdyby brano pod uwagę tylko stronę sportową, to skoki w Wiśle zaczynałyby się o godz. 18:00".<br/><br/><br/>W niedzielę skoczkowie narciarscy w Wiśle musieli rywalizować mimo silnego wiatru. O tym, że warunki pogodowe były wyjątkowo trudne, przekonał się <a href="https://natemat.pl/291631,puchar-swiata-w-wisle-piotr-zyla-sie-przewrocil-nie-chcial-isc-do-karetki">Piotr Żyła, który uległ poważnie wyglądającemu wypadkowi</a>. Jak się okazuje o godzinie, o której odbył się konkurs, taka aura nie jest jednak niczym wyjątkowym. Dlaczego więc skoków nie zaplanowano na popołudnie, czyli tak jak zazwyczaj?</p>
      <figure>
        <iframe data-src="https://twitter.com/natemat/status/1198567302666637312" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W sieci szybko <a href="https://natemat.pl/291627,zle-warunki-pogodowe-w-wisle-skoki-wczesniej-ze-wzgledu-na-eurowizje">pojawiły się spekulacje</a>, że to Telewizja Polska, która transmitowała zarówno konkurs indywidualny Pucharu Świata w Wiśle, jak i finał Eurowizji Junior (<a href="https://natemat.pl/291653,eurowizja-junior-2019-polska-wygrala-drugi-raz-rzedu-viki-gabor-triumfuje">który Polska wygrała drugi z rzędu</a>), z uwagi na godzinę startu tego drugiego wydarzenia postanowiła rozpocząć konkurs w Wiśle szybciej niż zwykle.<br/><br/>Potwierdziła to w rozmowie z serwisem Sport.pl szefowa zawodów Agnieszka Baczkowska. – Nie ukrywam, że czas transmisyjny ma duży wpływ na godzinę rozpoczęcia konkursów. Gdybyśmy brali pod uwagę tylko stronę sportową, to skoki w Wiśle zaczynałyby się o godz. 18:00 – powiedziała Baczkowska. Dodała również, że nie włączała się w negocjacje z TVP, ale z tego, co wie "nie było opcji, żeby rozegrać niedzielny konkurs o innej porze".</p>
      <figure>
        <iframe data-src="https://twitter.com/natemat/status/1198608677512630273" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Szefowa zawodów w Wiśle stwierdziła również, że "pierwsza seria była wyjątkowo długa i loteryjna". – Byłam tu kierownikiem zawodów już wiele razy, ale tak trudnego konkursu do przeprowadzenia jeszcze nie miałam. Dobrze, że druga seria wyglądała już przyzwoicie – wyznała Agnieszka Baczkowska.<br/><br/>Wyjawiła również, że z uwagi na "bardzo trudne warunki wietrzne" był moment, iż poważnie rozważano odwołanie drugiej serii. – Ale nagle warunki się poprawiły, ustabilizowały, więc postanowiliśmy chociaż spróbować – dodała.<br/><br/>Pierwsze tegoroczne indywidualne zawody Pucharu Świata w skokach narciarskich na skoczni w Wiśle-Malince wygrał Daniel-Andre Tande, a <a href="https://natemat.pl/291621,konkurs-skokow-narciarskich-w-wisle-kamil-stoch-na-trzecim-miejscu">Kamil Stoch zajął trzecie miejsce</a> tuż po Anze Lanisku. Pozostałym Polakom poszło znacznie gorzej. Maciej Kot zajął dwudzieste piąte miejsce, a Dawid Kubacki siódme. Z kolei <a href="https://natemat.pl/291649,puchar-swiata-w-wisle-piotr-zyla-mial-wypadek-uspokoil-swoich-fanow">Piotr Żyła</a> po poważnym wypadku przy lądowaniu nie wziął udziału w drugiej serii.<br/><br/><br/><i>źródło: <a href="http://www.sport.pl/skoki/7,65074,25443988,jest-oswiadczenie-szefowej-zawodow-gdyby-decydowal-sport.html?fbclid=IwAR0uqIco4RT_EHyWKxU7vJe1VlR6B6Q4hIza4Yie9DNDrqXmbjEmj6aiIao#s=SMA_Img_1&amp;_ga=2.257445709.756871235.1574118602-368588814.1558813164">Sport.pl</a></i></p>
    </article>
  </body>
</html>