<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/premiert-boyko-borisov-pristigna-v-sashch"/>
    <meta property="og:site_name" content="Новини БНТ"/>
    <meta property="article:published_time" content="2019-11-24T20:02:07+00:00"/>
    <meta property="og:title" content="Премиерът Бойко Борисов пристигна в САЩ (обновена)"/>
    <meta property="og:description" content="Министър-председателят Бойко Борисов пристигна във Вашингтон, където утре предстои да се срещне с президента на САЩ Доналд Тръмп в Белия дом. Стратеги..."/>
  </head>
  <body>
    <article>
      <h1>Премиерът Бойко Борисов пристигна в САЩ (обновена)</h1>
      <address><time datetime="2019-11-24T20:02:07+00:00">24 Nov 2019, 20:02</time> by <a rel="author">Александър Марков</a></address>
      <p>
        <b>Министър-председателят Бойко Борисов пристигна във Вашингтон, където утре предстои да се срещне с президента на САЩ Доналд Тръмп в Белия дом. Стратегическото сътрудничество между България и САЩ, сигурността, енергетиката и търговията ще са основните теми на разговор.</b>
      </p>
      <p>
        <b>Преди срещата премиерът ще положи венец на Монумента на незнайния воин в националното гробище в Арлингтън и ще се срещне с вицепрезидента на Националния демократичен институт Шари Браян и Международния републикански институт Даниел Туининг.</b>
      </p>
      <figure>
        <video src="https://nws2.bnt.bg/p/b/o/borisov-pkr-726474.mp4"/>
      </figure>
      <p>Настоящата визита на премиера е показателна за постигнатите отлични резултати в двустранните отношения между България и САЩ. Тя е ключова стъпка за задълбочаването на стратегическото партньорство между двете държави. България и САЩ са съюзници и стратегически партньори и страната ни има интерес да надгражда сътрудничеството в редица сфери като сигурност и отбрана, енергетика, борба срещу тероризма, образование и наука, връзки между народите.<br/><br/>България и САЩ имат отлични отношения в областта на сигурността и отбраната, както по двустранна линия, така и в рамките на НАТО. Посещението във Вашингтон е повод премиерът Борисов да потвърди сериозния подход на българското правителство към ангажимента от Срещата на най-високо равнище на НАТО в Уелс през 2014 г. по отношение на разходите за отбрана. <br/><br/>В този контекст страната ни разглежда договорите за доставка на самолетите F-16 Block 70 не само като важна част от модернизацията в сферата на отбраната, но и като осигуряване на индустриално сътрудничество, което ще допринесе за икономическото развитие на България и за конкурентоспособността на страната ни в тази сфера дългосрочно.</p>
      <p>Съвместните военни учения в България, които се провеждат целогодишно, са също от съществено значение за подобряване на оперативната съвместимост на българските въоръжени сили с тази на другите държави членки на НАТО.</p>
      <p>В рамките на посещението във Вашингтон, на вниманието на премиера Борисов ще бъдат и въпроси от енергийната сфера. Сътрудничеството със САЩ в областта на енергетиката има потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ.</p>
      <p>До момента министър-председателят Борисов последователно е изтъквал пред представителите на висшата американска администрация ползите от реализирането на проекти като газоразпределителния център „Балкан“, „Балкански поток“, интерконектора Гърция-България, както и възможностите за развитие на пазара на втечнен природен газ.</p>
      <p>България има интерес също така да задълбочи търговско-икономическите си отношения със САЩ, които редовно се нареждат сред 20-те водещи външнотърговски партньори на страната ни, като през 2018 г. търговията със стоки със САЩ достига стойност от над 975 млн. щ. д.</p>
      <p>Основна цел в усилията ни за засилване на двустранното икономическо сътрудничество е привличането на нови преки американски инвестиции, като акцент са високотехнологичните сектори.</p>
      <p>Задълбочаването на контактите между нашите приятелски народи също представлява добра основа за възходящото развитие на стратегическото партньорство между България и САЩ. В този контекст страната ни разглежда като ключово сътрудничеството в областта на образованието и науката, които са основополагащи за просперитета на всяка държава.</p>
      <slideshow>
        <figure>
          <img src="https://nws2.bnt.bg/p/b/b/bb-usa1-726468-810x0.jpg"/>
        </figure>
        <figure>
          <img src="https://nws2.bnt.bg/p/b/b/bb-usa-726465-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa1-726438-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa2-726441-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa3-726444-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa4-726447-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa5-726450-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa6-726453-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa7-726456-810x0.jpg"/>
        </figure>
        <figure>
          <img src="https://nws2.bnt.bg/p/b/o/borisov-usa8-726459-810x0.jpg"/>
        </figure>
      </slideshow>
      <related>
        <h4>Свързани публикации</h4>
        <a href="http://news.bnt.bg/bg/a/premiert-boyko-borisov-se-sreshcha-dnes-s-prezidenta-na-sashch-donald-trmp"/>
        <a href="http://news.bnt.bg/bg/a/boyko-borisov-zaminava-za-ofitsialnata-sreshcha-s-donald-trmp-v-sashch"/>
        <a href="http://news.bnt.bg/bg/a/podrobnosti-za-predstoyashchata-sreshcha-mezhdu-borisov-i-trmp"/>
        <a href="http://news.bnt.bg/bg/a/komentari-ot-sveta-v-navecherieto-na-sreshchata-mezhdu-borisov-i-trmp"/>
        <a href="http://news.bnt.bg/bg/a/borisov-pozdravyavam-gabriel-za-izbiraneto-i-za-prvi-vitsepretsident-na-enp"/>
      </related>
    </article>
  </body>
</html>