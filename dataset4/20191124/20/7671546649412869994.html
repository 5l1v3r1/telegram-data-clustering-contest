<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914984"/>
    <meta property="og:site_name" content="Dnevnik"/>
    <meta property="article:published_time" content="2019-11-24T20:45:00+00:00"/>
    <meta property="og:title" content="Madžarski lahek sprehod skozi Celje"/>
    <meta property="og:description" content="V devetem krogu lige prvakov so rokometaši Celja Pivovarne Laško doživeli šesti poraz. Danes so v dvorani Zlatorog gostili madžarski Pick Szeged in izgubili s kar 23:34 (11:19)."/>
  </head>
  <body>
    <article>
      <h1>Madžarski lahek sprehod skozi Celje</h1>
      <address><time datetime="2019-11-24T20:45:00+00:00">24 Nov 2019, 20:45</time> by <a rel="author">Dejan Kresnik</a></address>
      <p>
        <b>V devetem krogu lige prvakov so rokometaši Celja Pivovarne Laško doživeli šesti poraz. Danes so v dvorani Zlatorog gostili madžarski Pick Szeged in izgubili s kar 23:34 (11:19).</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/24/1223826.jpg"/>
          <figcaption>Celjski kapetan David Razgor (z žogo) in soigralci so bili danes nemočni proti Picku iz Szegeda.<cite>Foto: Edi Einspieler/Sherpa</cite></figcaption>
        </figure>
        <figure>
          <img src="https://www.dnevnik.si/i/ag/2019/11/24/1223822.jpg"/>
        </figure>
      </slideshow>
      <p>Na jubilejnem, desetem medsebojnem dvoboju so Celjani želeli prekiniti niz šestih zaporednih porazov proti Picku, ki so ga nazadnje premagali pred skoraj dvanajstimi leti, ko je bilo v Zlatorogu 35:30, Luka Žvižej, takrat član madžarskega kluba in sedanji pomočnik trenerja v matičnem klubu, pa je dosegel dva gola. Tudi v minuli sezoni so pivovarji 10. februarja letos, natanko enajst let po zadnji zmagi 10. februarja 2008, doma klonili proti Madžarom z 28:29, Španec Jorge Maqueda pa je zmagoviti gol dosegel zgolj sedem sekund pred koncem. Danes so bili gostitelji svetlobna leta daleč od uspeha, saj so proti Picku doživeli najvišji poraz v klubski zgodovini – do danes 24:33 oktobra lani na Madžarskem.</p>
      <p>Poleg Domna Makuca pivovarji proti trikratnim prvakom Madžarske (1996, 2007, 2018) niso mogli računati še na Jana Grebenca, ki se je poškodoval na zadnjem treningu pred tekmo. A dvoboj neporaženih ekip v domačih ligah (po enajst zmag na enajstih tekmah) je bil odločen že po 14 minutah, ko so gostje po vodstvu s 5:4 v naslednjih petih minutah naredili delni izid 6:0. Pod dirigentsko palico Deana Bombača in z odličnim vratarjem Ronaldom Miklerjem je ekipa Španca Juana Carlosa Pastorja, ki je v klubu trener in športni direktor, povozila pivovarje in si že pred odhodom na odmor dvakrat priigrala devet golov prednosti (18:9, 19:10).</p>
      <p>Visoka prednost je bila logična posledica statističnih podatkov v Pickovo korist: v protinapadih je bil v tem delu uspešnejši s 7:1, pri strelih na gol v odstotkih z 88:34, domača vratarja Klemen Ferlin in Miljan Vujović v prvih 27 minutah nista zbrala niti ene obrambe... Že takrat je bilo jasno, da se bodo veselili gostje, katerih letošnji proračun znaša deset milijonov evrov (klub je v lasti najbogatejšega Madžara Sandorja Csanyja) in ki jih je v Zlatorogu spodbujalo 150 navijačev. Tudi v drugem polčasu je ekipa iz Szegeda zlahka držala visoko prednost in jo še dodatno povišala: za prvih plus 11 (26:15) je poskrbel slovenski reprezentant Mario Šoštarič, ki danes praznuje 27. rojstni dan, za premiernih plus 12 njegov rojak Nik Henigman (31:19) s svojim edinim golom na tekmi, za rekordnih plus 13 (33:20) pa levoroki Čeh Stanislav Kašparek, eden izmed kar devetih dvometrašev v odličnem Picku.</p>
      <p>Celjani so imeli v tem tednu veliko težav zaradi poškodb Josipa Šarca, Tilna Kodrina in Jana Grebenca, zato niso mogli izpeljati niti enega treninga v popolni zasedbi, toda trener Tomaž Ocvirk tega niti slučajno ni želel imeti za alibi. »Tokrat pristop do tekme in igre ni bil pravi, niti v obrambi niti v napadu nismo bili na pravi ravni, kar se nam je hudo maščevalo. Igrali smo brezidejno in zgodilo se je tisto, na kar sem pred tekmo najbolj opozarjal – da smo po zmagah proti Zagrebu preveč poleteli in smo se že videli v osmini finala,« se zaveda <b>Tomaž Ocvirk</b>. »Tekma proti Picku za nas ni bila odločilnega pomena, bi pa točka ali mogoče celo obe rešili marsikaj v boju za osmino finala. Odločilno bo nedeljsko gostovanje pri Elverumu, zato moramo čim prej pozabiti na slabo predstavo proti Picku. A če bomo proti Elverumu pokazali takšno igro kot proti Madžarom, ne bomo niti blizu zmage.«</p>
      <p>Skupina A, 9. krog: Celje – Pick 23:34 (11:19), Aalborg – PSG 29:32 (14:17), Zagreb – Elverum 30:27 (16:13), Barcelona – Flensburg 31:27 (15:15).</p>
      <figure>
        <img src="https://files.dnevnik.si/2019/2019-11-24-rokometA-web.jpg"/>
      </figure>
      <blockquote><b>Celje – Pick 23:34 (11:19)<br/></b>Dvorana Zlatorog, gledalcev: 4600, <b>sodnika:</b> Brunner in Salah (oba Švica).<br/>Celje Pivovarna Laško: Ferlin (2 obrambi), Vujović (2 obrambi), Cvetko, Rakita 3 (2), Razgor 1, Marguč 2 (1), Šarac 6, Grošelj 2, Poteko 1, Žabič 1, Silva, Kodrin, Horžen 4, Leban 2 (2), Novak 1.<br/>Pick Szeged: Mikler (13 obramb), Alilović (1 obramba), Maqueda 5, Källman 4, Bodo 1, Canellas 1, Henigman 1, Radivojević 6 (3), Gaber 1, Šoštarič 2, Banhidi 7, Kašparek 3, Bajusz 1, Bombač 2, Rosta, Žitnikov.<br/>Sedemmetrovke: Celje PL 6 (5), Pick 3 (3). Izključitve: Celje PL 8 minut, Pick 8.<br/>Igralec tekme: Roland Mikler (Pick).<br/>Semafor: 2:2 (5. minuta), 4:5 (9), 4:11 (14), 6:13 (17), 7:15 (20), 9:15 (23), 9:18 (25), 10:19 (27), 13:23 (40), 15:26 (44), 17:28 (47), 19:31 (53), 20:33 (56).</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914834/sport/rokomet/madzarski-skalp-za-osmino-finala"/>
        <a href="https://www.dnevnik.si/1042914294/sport/rokomet/krim-naprej-s-tockama"/>
        <a href="https://www.dnevnik.si/1042914007/sport/rokomet/celjski-rokometasi-prvic-v-zgodovini-zmagali-v-zagrebu"/>
      </related>
    </article>
  </body>
</html>