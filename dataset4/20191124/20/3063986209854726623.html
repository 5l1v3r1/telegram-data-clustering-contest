<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843074"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:44:00+00:00"/>
    <meta property="og:title" content="তাজরীনে নিহতদের প্রতি শিল্প পুলিশের শ্রদ্ধা"/>
    <meta property="og:description" content="আশুলিয়ায় তাজরীন ফ্যাশনে ভয়াবহ অগ্নিকাণ্ডের সাত বছর পূর্তিতে কারখানার সামনে নিহত শ্রমিকদের ফুলেল শ্রদ্ধা জানিয়েছে শিল্প পুলিশ। এর আগে ভোর সকাল ৬টা থেকেই নিহত শ্রমিকদের স্বজন, আহত শ্রমিক ও বিভিন্ন শ্রমিক সংগঠনের নেতাকর্মীরা শ্রদ্ধা জানান। আজ রবিবার বেলা ১১টায় আশুলিয়ার নিশ্চিন্তপুরে তাজরীন ফ্যাশনের প্রধান ফটকে এই শ্রদ্ধা জানান শিল্প পুলিশ-১ এর পুলিশ সুপার সানা শামীনুর রহমান শামীম ও শিল্প পুলিশের অতিরিক্ত পুলিশ সুপার মাহমুদ নাছের জনিসহ পুলিশ সদস্যরা।  শ্রদ্ধা নিবেদন শেষে পুলিশ সুপার সানা শামীনুর রহমান শামীম সাংবাদিকদের বলেন, ‘তাজরীনের মর্মান্তিক ঘটনায় দায়েরকৃত পৃথক দুটি মামলা বিচারাধীন রয়েছে। শিল্প পুলিশও এই মামলা পর্যবেক্ষণ করছে। পাশাপাশি ওই ঘটনায় যারা নিহত ও আহত হয়েছিলেন সরকার এবং বিজিএমই’র পক্ষ থেকে তাদের ক্ষতিপূরণ দেওয়া হয়েছে।’ তিনি বলেন, ‘তাজরীন কর্তৃপক্ষ আরেকটু সচেতন হলে হয়ত এই ভয়াবহ অগ্নিকাণ্ড এড়ানো সম্ভব হতো। তাই কর্তৃপক্ষকে কারখানার সেফটি ও সিকিউরিটির বিষয়গুলোকে বিশেষ গুরুত্ব দিতে হবে। যাতে আমাদের শিল্পের যে অগ্রযাত্রা তা যেন অব্যাহত থাকে। আর কারখানাগুলোতে নিরাপদ কর্ম পরিবেশ তৈরি ও শ্রমিকদের স্বার্থ রক্ষার্থে…"/>
  </head>
  <body>
    <article>
      <h1>তাজরীনে নিহতদের প্রতি শিল্প পুলিশের শ্রদ্ধা</h1>
      <address><time datetime="2019-11-24T20:44:00+00:00">24 Nov 2019, 20:44</time> by <a rel="author">নিজস্ব প্রতিবেদক, সাভার (ঢাকা)</a></address>
      <p>আশুলিয়ায় তাজরীন ফ্যাশনে ভয়াবহ অগ্নিকাণ্ডের সাত বছর পূর্তিতে কারখানার সামনে নিহত শ্রমিকদের ফুলেল শ্রদ্ধা জানিয়েছে শিল্প পুলিশ। এর আগে ভোর সকাল ৬টা থেকেই নিহত শ্রমিকদের স্বজন, আহত শ্রমিক ও বিভিন্ন শ্রমিক সংগঠনের নেতাকর্মীরা শ্রদ্ধা জানান।</p>
      <p>আজ রবিবার বেলা ১১টায় আশুলিয়ার নিশ্চিন্তপুরে তাজরীন ফ্যাশনের প্রধান ফটকে এই শ্রদ্ধা জানান শিল্প পুলিশ-১ এর পুলিশ সুপার সানা শামীনুর রহমান শামীম ও শিল্প পুলিশের অতিরিক্ত পুলিশ সুপার মাহমুদ নাছের জনিসহ পুলিশ সদস্যরা। </p>
      <p>শ্রদ্ধা নিবেদন শেষে পুলিশ সুপার সানা শামীনুর রহমান শামীম সাংবাদিকদের বলেন, ‘তাজরীনের মর্মান্তিক ঘটনায় দায়েরকৃত পৃথক দুটি মামলা বিচারাধীন রয়েছে। শিল্প পুলিশও এই মামলা পর্যবেক্ষণ করছে। পাশাপাশি ওই ঘটনায় যারা নিহত ও আহত হয়েছিলেন সরকার এবং বিজিএমই’র পক্ষ থেকে তাদের ক্ষতিপূরণ দেওয়া হয়েছে।’</p>
      <p>তিনি বলেন, ‘তাজরীন কর্তৃপক্ষ আরেকটু সচেতন হলে হয়ত এই ভয়াবহ অগ্নিকাণ্ড এড়ানো সম্ভব হতো। তাই কর্তৃপক্ষকে কারখানার সেফটি ও সিকিউরিটির বিষয়গুলোকে বিশেষ গুরুত্ব দিতে হবে। যাতে আমাদের শিল্পের যে অগ্রযাত্রা তা যেন অব্যাহত থাকে। আর কারখানাগুলোতে নিরাপদ কর্ম পরিবেশ তৈরি ও শ্রমিকদের স্বার্থ রক্ষার্থে শিল্প পুলিশ কাজ করে যাচ্ছে।’</p>
    </article>
  </body>
</html>