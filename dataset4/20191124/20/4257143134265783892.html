<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/24/a-penzugyminiszter-szerint-csak-2020-utan-lehet-realitasa-a-szemelyi-jovedelemado-csokkentesenek-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-24T20:26:29+00:00"/>
    <meta property="og:title" content="A pénzügyminiszter szerint csak 2020 után lehet realitása a személyi jövedelemadó csökkentésének - a nap hírei"/>
    <meta property="og:description" content="Romániában az exit poll szerint Klaus Iohannist választották újabb öt évre államfővé. Súlyos a helyzet Észak-Olaszországban és a francia Riviérán a heves esőzés és áradások miatt."/>
  </head>
  <body>
    <article>
      <h1>A pénzügyminiszter szerint csak 2020 után lehet realitása a személyi jövedelemadó csökkentésének - a nap hírei</h1>
      <address><time datetime="2019-11-24T20:26:29+00:00">24 Nov 2019, 20:26</time> by <a rel="author">Infostart</a></address>
      <h3>Romániában az exit poll szerint Klaus Iohannist választották újabb öt évre államfővé. Súlyos a helyzet Észak-Olaszországban és a francia Riviérán a heves esőzés és áradások miatt.</h3>
      <p>A pénzügyminiszter szerint csak 2020 után lehet realitása a személyi jövedelemadó csökkentésének, mert jövőre az ideinél kevésbé nő a magyar gazdaság. Varga Mihály a Kossuth Rádióban megismételte: a kormány feladata 2020-ban a magyar gazdaság, a munkahelyek és vállalatok védelme.</p>
      <p>A jövő évtől 25 százalékkal több támogatást kapnak a méhészek - mondta az agrárminiszter. Nagy István a magyar méhészek 11. világtalálkozóján Gödöllőn azt mondta: a beporzási támogatás összegét méhcsaládonként a mostani duplájára, ezer forintra emelik.</p>
      <p>Szlovák-magyar együttműködés segíti a határmenti turizmust. A kezdeményezés célja, hogy bemutassa a Csallóköz és Szigetköz természeti és kulturális értékeit. A Cultractive elnevezésű weboldalon városnéző, kerékpár-, gyalog- és vízitúrák találhatók.</p>
      <p>A tartós élelmiszer- és ruhafelajánlások mellett ajándékkönyveket és önkénteseket is vár a Mikulásgyár. A szervezők november 29-től december 21-ig gyűjtik a rászorulóknak szánt tartós élelmiszereket, tisztító- és tisztálkodási szereket, ruhákat, játékokat a Millenáris Parkban.</p>
      <p>Továbbra is súlyos a helyzet Észak-Olaszországban és a francia Riviérán a heves esőzés és áradások miatt. Franciaországban két ember meghalt, egy harmadiknak nyoma veszett az áradásban. Olaszországban leszakadt a Torinó és Savona közötti viadukt, a katasztrófa idején nem haladt át rajta gépjármű. Velencében nem javult a helyzet, a város egyes részei továbbra is víz alatt állnak.</p>
      <p>Romániában a belföldi szavazóhelyiségek zárása után közzétett exit poll-becslések szerint Klaus Iohannis államfő magabiztos győzelmet aratott az elnökválasztás második fordulójában ellenfele, Viorica Dancila volt miniszterelnök felett. A becslések szerint a jelenlegi államfő az érvényes voksok több mint 65 százalékával nyert.</p>
      <p>Rekordot döntött a hongkongi helyhatósági választásokon szavazók száma. A szavazásra regisztráltak száma meghaladta a 4 milliót. A 452 kerületi tanácsi helyért pedig minden idők legtöbb jelöltje több mint ezer ember indult.</p>
      <p>Az atomfegyverek leszerelését sürgette Ferenc pápa Japánban tett látogatásakor. A katolikus egyházfő Hirosimában és Nagaszakiban meglátogatta a második világháborús emlékhelyeket, beszédében erkölcstelennek nevezte az atomfegyverek birtoklását.</p>
    </article>
  </body>
</html>