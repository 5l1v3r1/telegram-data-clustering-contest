<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/svt-s-korrespondent-strejken-kan-bli-langvarig"/>
    <meta property="og:site_name" content="SVT Nyheter"/>
    <meta property="article:published_time" content="2019-11-24T20:38:18+00:00"/>
    <meta property="og:title" content="SVT:s korrespondent: ”Strejken kan bli långvarig”"/>
    <meta property="og:description" content="För att få till en lösning på den långvariga poststrejken har flera andra fackföreningar hotat med att sympatistrejka, men det har inte hjälpt. När förhandlingarna bröt samma under söndagen stod det klart att flera finlandsfärjor och hundratals flyg kommer att ställas in. SVT:s korrespondent i Finland och Baltikum, Hasse Svens, svarar på fyra frågor om strejken."/>
  </head>
  <body>
    <article>
      <h1>SVT:s korrespondent: ”Strejken kan bli långvarig”</h1>
      <address><time datetime="2019-11-24T20:38:18+00:00">24 Nov 2019, 20:38</time> by <a rel="author">Lotta Zachrisson</a></address>
      <p>
        <b>För att få till en lösning på den långvariga poststrejken har flera andra fackföreningar hotat med att sympatistrejka, men det har inte hjälpt. När förhandlingarna bröt samma under söndagen stod det klart att flera finlandsfärjor och hundratals flyg kommer att ställas in.<br/>SVT:s korrespondent i Finland och Baltikum, Hasse Svens, svarar på fyra frågor om strejken.</b>
      </p>
      <p>
        <b>
          <i>Hur kommer vi svenskar att påverkas?</i>
        </b>
      </p>
      <p>– Finnair och alla finskflaggade fartyg kommer att drabbas. Närmre 300 flyg ställs in och 20 000 resenärer blir kvar på backen. Tusentals passagerare som skulle åka med färjorna berörs. Viking Line drabbas värst. Minst fem av deras färjor tas ur trafik.</p>
      <p>
        <b>
          <i>Hur länge tror man att strejken kommer att pågå?</i>
        </b>
      </p>
      <p>– Poststrejken har pågått i tre veckor och det finns ingen lösning i sikte. Ingen vet när förhandlingarna kommer återupptas för konflikten är så låst. Det kan bli långvarigt. Industrin i Finland har blivit lidande och det kommer bli otroligt kostsamt. Det är också genant för Finlands regering vars socialdemokratiska styre har varit aktiva i fackföreningarna innan.</p>
      <p>
        <b>
          <i>Hur fungerar sympatistrejkerna?</i>
        </b>
      </p>
      <p>– Det är sympatistrejkerna som påverkar mest. Förhoppningarna var att slå på stora trumman för att få slut på det i dag, men det hjälpte inte. Det är punktstrejker inom olika områden, framför allt transport, som pågår i några dagar. Så flyget och färjorna borde börja gå igen på tisdag eller onsdag.</p>
      <p>
        <b>
          <i>Vad är det som lett till det låsta läget?</i>
        </b>
      </p>
      <p>– Den statliga posten har 10 000 anställda, men detta rör framför allt de 700 personer som sorterar och hanterar paket. Posten vill sänka deras löner med 30 procent för att kunna konkurrera, men de anställda vill ha samma avtal som övriga postanställda och vill inte gå med på sänkt lön.</p>
      <related>
        <h4>Relaterat</h4>
        <a href="https://www.svt.se/nyheter/inrikes/finlandsfarjor-stalls-in-imorgon-pga-strejk"/>
        <a href="https://www.svt.se/nyheter/utrikes/svenska-resenarer-hotas-av-den-finska-storstrejken"/>
        <a href="https://www.svt.se/nyheter/utrikes/redaren-ar-det-sympatistrejk-eller-sabotage"/>
      </related>
    </article>
  </body>
</html>