<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3996613_shefild_spria_manchestur_junaited_v_zrelishte_s_shest/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T20:27:00+00:00"/>
    <meta property="og:title" content="&quot;Шефилд&quot; спря &quot;Манчестър юнайтед&quot; в зрелище с шест гола"/>
    <meta property="og:description" content="&quot;Червените дяволи&quot; бяха близо до успех след обрат от 0:2 до 3:2 във вихрени седем минути."/>
  </head>
  <body>
    <article>
      <h1>"Шефилд" спря "Манчестър юнайтед" в зрелище с шест гола</h1>
      <address><time datetime="2019-11-24T20:27:00+00:00">24 Nov 2019, 20:27</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>"Манчестър юнайтед" и "Шефилд юнайтед" завършиха 3:3 в зрелищен мач от 13-ия кръг на Висшата лига. Срещата потвърди неубедилната игра, която показват "червените дяволи" от началото на сезона и затвърди добрите впечатления от "остриетата", които са новак в елита.</p>
      <p>"Манчестър юнайтед" губеше до 72-ата минута с 0:2, но с вихрени седем минути успя да обърнат развоя на срещата. Въпреки това "Шефилд" взе точка в добавеното време.</p>
      <p>Тимът на Оле Гунар Солскяр беше на път да вземе едва втората си победа като гост от началото на сезона. Тимът записа и 12-и двубой, в който не успя да запази мрежата си суха като гост, като това е най-лошо постижение от сезон 1985-86 насам.</p>
      <p>Точките, които поделиха двата тима на "Брамал лейн", оставиха "остриетата" на шесто място в таблицата с 18 точки. "Червените дяволи" имат 17 и са на девето място.</p>
      <p>"Червените дяволи" изиграха много слабо първо полувреме, в което отправиха едва един точен удар. "Шефилд" действаше вдъхновено и откри още в 19-ата минута с попадение на Джон Флек. Той беше точен след разбъркване.</p>
      <figure>
        <img src="https://www.dnevnik.bg/shimg/zx780_3996610.jpg"/>
        <figcaption>© Reuters</figcaption>
      </figure>
      <p>След почивката "остриетата" нанесоха и втори удар. В 52-ата минута Флек асистира на Лин Мусе и централният нападател се разписа за четвърти път през сезона. Малко по-късно самият Мусе напусна заради контузия и това лиши тима му от агресия при пресирането.</p>
      <p>"Шефилд" се прибра в своята половина и беше наказан в рамките на седем минути. Между 72-ата и 79-ата "червените дяволи" вкараха три гола чрез Брендън Уилямс, Мейсън Грийнууд и Маркъс Рашфорд.</p>
      <p>Уилямс вкара първото попадение с красив изстрел и асистира за третия гол на Рашфорд. Между тях резервата Грийнууд се разписа след асистенция на Рашфорд.</p>
      <figure>
        <img src="https://www.dnevnik.bg/shimg/zx780_3996611.jpg"/>
        <figcaption>© Reuters</figcaption>
      </figure>
      <p>Това обаче не отказа "Шефилд" да търси поне изравняване и в добавеното време "остриетата" нанесоха своя удар. Резервата Оливър Макбърни вкара след разбъркване и удар от воле. В ситуацията останаха съмнения за игра с ръка, но технологията за видеоповторения потвърди, че гол има.</p>
    </article>
  </body>
</html>