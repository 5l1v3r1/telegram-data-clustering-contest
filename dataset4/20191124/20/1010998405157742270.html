<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/darzhavata-s-paket-ot-merki-za-vrashtane-na-balgari-ot-chuzhbina.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T20:11:00+00:00"/>
    <meta property="og:title" content="Държавата с пакет от мерки за връщане на българи от чужбина"/>
    <meta property="og:description" content="Финансовите стимули възлизат на около 1200 лева месечно на човек"/>
  </head>
  <body>
    <article>
      <h1>Държавата с пакет от мерки за връщане на българи от чужбина</h1>
      <h2>Финансовите стимули възлизат на около 1200 лева месечно на човек</h2>
      <address><time datetime="2019-11-24T20:11:00+00:00">24 Nov 2019, 20:11</time> by <a rel="author" href="https://btvnovinite.bg/author/?author=2001866" target="_blank">Мария Ванкова</a></address>
      <figure>
        <video src="https://vid.btv.bg/btvnews/2019/11/24/Stimul_1574618971-1.mp4"/>
      </figure>
      <p>Държавата с пакет от мерки за връщане на българи от чужбина, за да работят у нас. Финансовите стимули възлизат на около 1200 лева месечно на човек.</p>
      <p>От догодина с европейски средства се предвижда да се поеме наемът на квартира у нас за една година. Ако завърналите се имат малко дете, ще им бъде осигурен детегледач.</p>
      <p>Ако има член от семейството, който не владее български език – за него ще се осигурява безплатен курс.</p>
      <p>А в случай, че работата е в по-малко населено място, където заплащането е под средното за страната, държавата ще дотира заплатата.</p>
      <p>Михаил Паскалев е сред младите българи, избрали да учат в чужбина. Следва фармация в Германия.</p>
      <p>"Просто самите условия като лаборатории, сгради на университета и възможности за реализация в бъдещето са много по-големи", каза Михаил Паскалев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031028.jpg"/>
      </figure>
      <p>България ще направи опит с европейски пари да върне у нас хора като Михаил. За година ще покриват разходи за квартира, детегледач, а ако работата е в малко населено място с по-ниско заплащане, държавата ще дотира заплатата.</p>
      <p>"В рамките на една година половин минимална работна заплата, което би било стимул за по-малките компании в малки градове също да привличат млади хора", заяви Зорница Русинова, зам.-министър на труда и социалната политика.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031029.jpg"/>
      </figure>
      <p>В онлайн платформа ще има информация за свободните позиции, заплатите, ще се осигуряват консултации за теглене на кредити и по-бърза обработка на документи от институции.</p>
      <p>„Може би са една идея наивни. Повечето хора отиват в чужбина не просто заради по-високите заплати, а изцяло заради различната система", допълни Михаил.</p>
      <p>Христина, която е учила и работила в Лондон, вече се е върнала у нас. Казва, че там възможностите са повече, но и конкуренцията е по-голяма. У нас за седмица намира работа по специалността си.</p>
      <p>"Определено трябва повече проактивност от страна на държавата, но като цяло мисля, че  трябва да не се подхожда толкова генерално към всички хора в чужбина, а да са по-насочени тези усилия", заяви Христина Халаджова.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031038.jpg"/>
      </figure>
      <p>Според нея, за да си щастлив с решението да се върнеш, трябва да имаш реалистични очаквания за възможностите тук.</p>
    </article>
  </body>
</html>