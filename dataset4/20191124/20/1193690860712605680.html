<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/mabut-dekhto-ne-znaie-shcho-take-smitnyky-u-zaporizhzhi-liudy-vyishly-na-toloku-shche-i-z-bonusamy-203398.html"/>
    <meta property="og:site_name" content="5 канал"/>
    <meta property="article:published_time" content="2019-11-24T20:39:00+00:00"/>
    <meta property="og:title" content="&quot;Мабуть, дехто не знає, що таке смітники&quot;: у Запоріжжі люди вийшли на толоку – ще й з бонусами"/>
    <meta property="og:description" content="10-річний Данило здивований, як можна викидати сміття просто собі під ноги"/>
  </head>
  <body>
    <article>
      <h1>"Мабуть, дехто не знає, що таке смітники": у Запоріжжі люди вийшли на толоку – ще й з бонусами</h1>
      <address>
        <time datetime="2019-11-24T20:39:00+00:00">24 Nov 2019, 20:39</time>
      </address>
      <p>Сміттєві пакети, рукавиці та небайдужість містян. Мешканці Запоріжжя вийшли на толоку. Згуртувались через соцмережі і взялися прибирати від непотребу одну із зелених зон міста. Акцію назвали "Чистодяка", оскільки за кожен зібраний мішок сміття волонтери отримували символічну фішку, яку можна обміняти на екомішок або солодощі. Про завзятий ентузіазм - далі в сюжеті.</p>
      <figure>
        <iframe src="https://www.youtube.com/embed/VTzUZo9-MHE" width="745" height="451" data-service="Youtube" scrolling="no"/>
      </figure>
      <p>Серед волонтерів, які вийшли прибирати лісосмугу, - 10-річний школяр Данило. Хлопчик дивується, що дорослі викидають сміття просто під ноги.</p>
      <blockquote>"Три мішки! Пляшки і шприци знаходимо. Мабуть, люди не знають, що таке смітники", - дивується юний учасник акції.</blockquote>
      <p>Прибирання у зеленій зоні організували запорізькі екоактивісти. За кожен мішок зібраного сміття учасник акції отримує фішку з написом "дяка". </p>
      <blockquote>"Люди реєструються, люди приходять, люди збирають сміття і за один мішечок сміття вони отримують одну фішечку, одну "дяку". І потім у компаній партнерів вони можуть все це поміняти на ті бонуси, які надають компанії. Екосумки, дуже смачний мармелад, там багато – чистка комп'ютерної техніки", - розповідає Антон Казанцев, куратор акції "Чистодяка".</blockquote>
      <p>Олена працює вчителькою. Зізнається, бере участь в толоці не заради призів.</p>
      <p>"Щоб наше місто було чистішим, і щоб всім нарешті дійшло, що все потрібно прибирати, і для цього є смітники, сміттєві звалища. А не кидати", - наголошує жінка.</p>
      <p>Домогосподарка Ганна, яка прийшла на акцію з дітьми, радіє, що у неї тут стільки однодумців. </p>
      <blockquote>"Подивіться, скільки у нас ініціативних людей. Вони хочуть жити в порядку. Вони хочуть бути по-іншому, їм це не подобається. Тобто це перший раз проходить акція. Я думаю, навесні коли буде ця акція проходитиме, бажаючих буде набагато більше. Ось я тут прибираю, люди проходять - я думаю, наступного разу він буде йти - буде чисто. А де чисто - там не смітять", - каже Ганна.</blockquote>
      <p>Толоку "Чистодяка" екоактивісти хочуть зробити традиційною, бо знайшли чимало охочих зорганізуватися навколо цієї акції. Загалом у ній взяли участь понад сотню небайдужих. Разом назбирали більше двохсот столітрових мішків сміття.</p>
      <p>
        <i>
          <b>Михайло Воронов, Юрій Петришин, "5 канал"</b>
        </i>
      </p>
    </article>
  </body>
</html>