<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2409532,Ekstraklasa-Blaszczykowski-to-za-malo-by-pokonac-Slask-Wroclaw-Fatalna-seria-Wisly-Krakow"/>
    <meta property="og:site_name" content="Polskie Radio"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Ekstraklasa. Błaszczykowski to za mało by pokonać Śląsk Wrocław. Fatalna seria Wisły Kraków"/>
    <meta property="og:description" content="Śląsk Wrocław wygrał z Wisłą Kraków 2:1 (1:1) w spotkaniu 16. kolejki piłkarskiej Ekstraklasy. Goście wyszli na prowadzenie w 10. minucie po golu Jakuba Błaszczykowskiego z rzutu karnego. Tuż przed przerwą wyrównujące trafienie zanotował Wojciech Golla. Zwycięską bramkę w 77. minucie zdobył Krzysztof Mączyński. "/>
  </head>
  <body>
    <article>
      <h1>Ekstraklasa. Błaszczykowski to za mało by pokonać Śląsk Wrocław. Fatalna seria Wisły Kraków</h1>
      <address>
        <time datetime="2019-11-24T20:00:00+00:00">24 Nov 2019, 20:00</time>
      </address>
      <p>
        <b>Śląsk Wrocław wygrał z Wisłą Kraków 2:1 (1:1) w spotkaniu 16. kolejki piłkarskiej Ekstraklasy. Goście wyszli na prowadzenie w 10. minucie po golu Jakuba Błaszczykowskiego z rzutu karnego. Tuż przed przerwą wyrównujące trafienie zanotował Wojciech Golla. Zwycięską bramkę w 77. minucie zdobył Krzysztof Mączyński. </b>
      </p>
      <ul>
        <li>
          <b>To 8. wygrana Śląska w tym sezonie</b>
        </li>
        <li>
          <b>We wcześniej rozegranym meczu Jagiellonia Białystok pokonała Arkę Gdynia 2:0 (0:0)</b>
        </li>
        <li>
          <b>W tabeli prowadzi Pogoń Szczecin (31 pkt) przed Śląskiem (30 pkt) i Legią Warszawa (29 pkt). Jagiellonia jest 7. (26 pkt), Arka - 14. (13 pkt), a Wisła - 16. (11 pkt). Kolejkę zamknie poniedziałkowe spotkanie w Krakowie, w którym Cracovia zmierzy się z Zagłębiem Lubin</b>
        </li>
      </ul>
      <p>Zmiana trenera w Wiśle nie przerwała fatalnej passy zespołu i krakowianie, mimo iż prowadzili od dziewiątej minuty, przegrali po raz ósmy z rzędu w lidze. Śląsk za to wygrał czwarty mecz z rzędu, pozostaje niepokonany na własnym stadionie w tym sezonie i awansował na pozycję wicelidera.<br/><br/>Nie minęła minuta, a Śląsk miał już pierwszą doskonałą okazję na gola. Bramkarz Wisły Michał Buchalik tak wybił piłkę, że ta znalazła się pod nogami Michała Chrapka. Pomocnik wrocławian nie zdecydował się jednak od razu na strzał i bramkarz gości naprawił swój błąd, udanie interweniując na przedpolu. Chwilę później Robert Pich zakręcił defensywą gości, strzelił z kilku metrów, ale minimalnie niecelnie.</p>
      <related>
        <a href="https://www.polskieradio24.pl/5/4147/Artykul/2409513,Ekstraklasa-cierpliwosc-poplaca-Jagiellonia-lepsza-od-Arki"/>
      </related>
      <p>Kiedy wydawało się, że bramka dla Śląska jest kwestią czasu, kontrę wyprowadziła Wisła. Wojciech Golla wślizgiem wybił piłkę spod nóg Damiana Pawłowskiego i arbiter Daniel Stefański wskazał na narożnik boiska. Po chwili i analizie wideo, zmienił jednak decyzję, odgwizdując faul zawodnika gospodarzy i wskazując na jedenasty metr. Pewnym egzekutorem rzutu karnego był Jakub Błaszczykowski.</p>
      <figure>
        <iframe data-src="https://twitter.com/_Ekstraklasa_/status/1198642663588859905?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Chociaż była dopiero dziewiąta minuta spotkania, goście, zadowoleni z wyniku, wyraźnie zaczęli grać na czas. Buchalik długo celebrował za każdym razem wznowienie gry od bramki a cały zespół Wisły skupił się na defensywie. Krakowianie w pierwszej połowie praktycznie tylko jeszcze dwa razy zagrozili bramce gospodarzy - kiedy z dystansu strzelał Vullnet Basha i trafił w poprzeczkę oraz kiedy uderzał Piotr Brożek.</p>
      <ul>
        <li>
          <b>Czytaj więcej: <a href="https://www.polskieradio24.pl/5/4147/Artykul/2409383,Flamengo-po-prawie-40-latach-wygrywa-Copa-Libertadores">Dramat River Plate. Flamengo wygrywa w ostatnich minutach &gt;&gt;&gt;</a> </b>
        </li>
      </ul>
      <p>Śląsk miał dużą przewagę, ale grał za wolno, aby zaskoczyć obronę rywali. A kiedy już trafił do siatki, sędzia Stefański odgwizdał pozycję spaloną.<br/><br/>Największe zagrożenie pod bramką Buchalika było po stałych fragmentach gry. I po jednym z nich, tuż przed przerwą, gospodarze zdołali doprowadzić do remisu. Po rzucie rożnym Golla najszybciej doszedł do piłki i strzałem głową nie dał szans bramkarzowi gości.<br/><br/>Po zmianie stron obraz gry się zmienił o tyle, że Wisłą częściej wychodziła z własnej połowy, ale przewagę miał Śląsk. Nadal też wrocławianie grali za wolno i zbyt schematycznie, aby zaskoczyć obronę rywali. Krakowianie z dużą łatwością rozbijali ataki gospodarzy i szukali szans na gola w sporadycznych kontratakach.<br/><br/>Śląsk nacierał i w końcu trafił do siatki. W zamieszaniu w polu karnym piłka trafiła pod nogi Krzysztofa Mączyńskiego, który posłał ją do bramki.<br/><br/>Drugi gol dla gospodarzy sprawił, że mecz się wyraźnie ożywił. Piłkarze Wisły zaczęli szybciej biegać i odważniej wychodzić do ataku. Z tych ataków jednak nic nie wynikało. W ostatnich minutach krakowianie już tylko wstrzeliwali piłkę w pole karne Śląska, gdzie powędrował nawet Marcin Wasilewski.</p>
      <figure>
        <iframe data-src="https://twitter.com/EkstraStats/status/1198671248613662725?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Znacznie bliżej zdobycia gola był jednak Śląsk. Pich miał już praktycznie pustą bramkę, ale z kilku metrów chybił. Kilka chwil później sędzia gwizdnął po raz ostatni i piłkarze gości padli na murawę, bo dla nich to była ósma porażka z rzędu.</p>
      <p>
        <b>16. kolejka piłkarskiej Ekstraklasy: </b>
      </p>
      <p><b>Śląsk Wrocław - Wisła Kraków 2:1 (1:1)</b><br/><br/><b>Bramki:</b> 0:1 Jakub Błaszczykowski (9-karny), 1:1 Wojciech Golla (45-głową), 2:1 Krzysztof Mączyński (77)<br/><br/><b>Sędzia:</b> Daniel Stefański (Bydgoszcz)<br/><br/><b>Śląsk:</b> Matus Putnocky - Kamil Dankowski, Israel Puerto, Wojciech Golla, Dino Stiglec - Robert Pich, Michał Chrapek (91. Damian Gąska), Diego Zivulic, Krzysztof Mączyński, Przemysław Płacheta (84. Piotr Samiec-Talar) - Erik Exposito (75. Mateusz Cholewiak)<br/><br/><b>Wisła:</b> Michał Buchalik - David Niepsuj (46. Łukasz Burliga), Marcin Wasilewski, Lukas Klemenz, Maciej Sadlok - Jakub Błaszczykowski, Damian Pawłowski (75. Vukan Savicevic), Vullnet Basha, Jean Carlos Silva, Rafał Boguski - Paweł Brożek (69. Aleksander Buksa)</p>
      <p><b>Wyniki meczów 16. kolejki i tabela Ekstraklasy:</b><br/><br/><b>2019-11-22:</b><br/>Lech Poznań - Piast Gliwice 3:0 (1:0)<br/>Górnik Zabrze - Wisła Płock 2:2 (1:2)<br/><b>2019-11-23:</b><br/>Pogoń Szczecin - Legia Warszawa 3:1 (1:0)<br/>Lechia Gdańsk - ŁKS Łódź 3:1 (2:1)<br/>Korona Kielce - Raków Częstochowa 3:0 (2:0)<br/><b>2019-11-24:</b><br/>Śląsk Wrocław - Wisła Kraków 2:1 (1:1)<br/>Jagiellonia Białystok - Arka Gdynia 2:0 (0:0)</p>
      <p>
        <b>Pozostałe mecze kolejki</b>
      </p>
      <p><b>2019-11-25:</b><br/>Cracovia Kraków - KGHM Zagłębie Lubin (18.00)</p>
      <p><b>Tabela (mecze, zwycięstwa, remisy, porażki, bramki, punkty, różnica bramek)</b><br/>1. Pogoń Szczecin 16 9 4 3 20-13 31 +7<br/>2. Śląsk Wrocław 16 8 6 2 23-15 30 +8<br/>3. Legia Warszawa 16 9 2 5 29-17 29 +12<br/>4. Piast Gliwice 16 8 4 4 19-14 28 +5<br/>5. Cracovia Kraków 15 8 3 4 22-14 27 +8<br/>6. Wisła Płock 16 8 3 5 22-24 27 -2<br/>7. Jagiellonia Białystok 16 7 5 4 27-20 26 +7<br/>8. Lechia Gdańsk 16 6 6 4 20-16 24 +4<br/>9. Lech Poznań 16 6 5 5 27-18 23 +9<br/>10. KGHM Zagłębie Lubin 15 5 4 6 25-23 19 +2<br/>11. Raków Częstochowa 16 6 1 9 17-24 19 -7<br/>12. Górnik Zabrze 16 3 8 5 16-21 17 -5<br/>13. Korona Kielce 16 4 3 9 10-19 15 -9<br/>14. Arka Gdynia 16 3 4 9 12-25 13 -13<br/>15. ŁKS Łódź 16 3 2 11 16-29 11 -13<br/>16. Wisła Kraków 16 3 2 11 15-28 11 -13<br/><i>W przypadku równej liczby punktów o kolejności w końcowej tabeli decydują bezpośrednie mecze</i></p>
      <p>
        <b>Mecze w następnej kolejce</b>
      </p>
      <p><b>2019-11-29:</b><br/>Wisła Płock - Lech Poznań (20.30)<br/>KGHM Zagłębie Lubin - Górnik Zabrze (18.00)<br/><b>2019-11-30:</b><br/>Arka Gdynia - Pogoń Szczecin (15.00)<br/>Piast Gliwice - Śląsk Wrocław (17.30)<br/>Legia Warszawa - Korona Kielce (20.00)<br/><b>2019-12-01:</b><br/>Raków Częstochowa - Jagiellonia Białystok (12.30)<br/>ŁKS Łódź - Cracovia Kraków (15.00)<br/>Wisła Kraków - Lechia Gdańsk (17.30)</p>
      <p>(mb)</p>
      <related>
        <a href="https://www.polskieradio.pl/5/4147/Artykul/2409286,Ekstraklasa-Lechia-Gdansk-wraca-na-zwycieski-szlak-LKS-na-samym-dnie"/>
      </related>
      <related>
        <a href="https://www.polskieradio.pl/5/4147/Artykul/2409377,La-Liga-Real-Madryt-nie-odpuszcza-Barcelonie-Krolewscy-lepsi-na-Bernabeu"/>
      </related>
    </article>
  </body>
</html>