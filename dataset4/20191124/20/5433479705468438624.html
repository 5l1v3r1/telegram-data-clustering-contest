<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552320/"/>
    <meta property="og:site_name" content="חרדים10"/>
    <meta property="article:published_time" content="2019-11-24T20:52:00+00:00"/>
    <meta property="og:title" content="סער וניר ברקת מחליפים מהלומות • ברקת: התבלבלת מהכפיים בשמאל"/>
    <meta property="og:description" content="סער הגיב למתקפה של ח&quot;כ ניר ברקת שאמר &quot;הקריאה לפריימריז אינה תמימה&quot;: &quot;ליכודניקים לא קונים בכסף ומנהיגות לא בזגזוגים ומצמוצים&quot; • ברקת: &quot;נכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד. תתבייש לך!&quot;"/>
  </head>
  <body>
    <article>
      <h1>סער וניר ברקת מחליפים מהלומות • ברקת: התבלבלת מהכפיים בשמאל</h1>
      <address><time datetime="2019-11-24T20:52:00+00:00">24 Nov 2019, 20:52</time> by <a rel="author">אריה ריבקינד</a></address>
      <p>
        <b>סער הגיב למתקפה של ח"כ ניר ברקת שאמר "הקריאה לפריימריז אינה תמימה": "ליכודניקים לא קונים בכסף ומנהיגות לא בזגזוגים ומצמוצים" • ברקת: "נכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד. תתבייש לך!"</b>
      </p>
      <p>ח”כ גדעון סער תקף הערב (ראשון) בחריפות את עמיתו למפלגת הליכוד, ח”כ ניר ברקת, שביממה האחרונה מאשים את סער בניסיון לפלג את התנועה.</p>
      <p>”כשנלחמתי עבור הליכוד, שנותר עם 12 מנדטים – ברקת חגג עם שמפניות במטה ‘קדימה’ בה היה חבר. אחרי כמה ימים בכנסת ברקת עושה קמפיין כביכול ל’ספר’ או ל’ממלא מקום יו״ר התנועה’ וכדי להוכיח שהוא קיים מנהל קמפיין הסתה נגדי”, צייץ סער בטוויטר.</p>
      <p>סער הוסיף: ”ברקת, תלמד: ליכודניקים לא קונים בכסף ומנהיגות לא בזגזוגים ומצמוצים”.</p>
      <p>ניר ברקת השיב:</p>
      <p>“גדעון, מנהיגות אמיתית נבחנת בשעת משבר. התבלבלת קצת ממחיאות הכפיים של השמאל והתקשורת ונכשלת בניסיון להדיח את ראש הממשלה. גילית חוסר נאמנות בשעה הכי קשה של נתניהו והליכוד.</p>
      <p>“הפניקה, איבוד העשתונות והמתקפות האישיות והנמוכות כלפי ראש הממשלה וכלפי לא יצליחו לטשטש זאת. תתבייש לך!”</p>
      <p>העימות החריף בין השניים החל לאחר שמוקדם יותר היום נאם ברקת בכנס לשכת יועצי המס באילת, ומתח ביקורת חריפה על סער, שלדבריו מנסה להדיח את ראש הממשלה נתניהו מתפקידו.</p>
      <p>“חברים מבית, כבר די בגלוי, מתואמים במסרים עם חברי כנסת מהשמאל, ומנסים לשדל חברי כנסת מטעם הליכוד ומהמחנה הלאומי לערוק ולהקים בקולותיהם ממשלת שמאל”, אמר ברקת. “גם הקריאה לקיום פריימריז לראשות הרשימה אינה תמימה כלל וכלל, כי הדבר מהווה מהלך של הדחה בפועל של יו”ר התנועה הנבחר וראש הממשלה, וזאת תוך עקיפת מוסדות המפלגה וההליכים החוקתיים הקבועים בחוקת המפלגה ותוך התעלמות מוחלטת מרצון רוב חברי הליכוד.</p>
      <p>”כמו כן אנו עדים לעתירה שתוגש בימים הקרובים וכן לפנייה ליועץ המשפטי לממשלה בדרישה שיקבע כי ראש הממשלה ויו”ר הליכוד נתניהו יהיה מנוע מלכהן כראש ממשלה, או לחילופין שיהיה מנוע מלנסות להקים ממשלה בעת הזו, מחמת כתב האישום שהוגש נגדו. בדרך זו מנסים יריבנו לסלק מהמפה הפוליטית הן את ראש הממשלה ויו”ר הליכוד והן לרסק את הליכוד כמפלגה המובילה במחנה הלאומי”.</p>
      <p>עוד אמר ח”כ ברקת בכנס: “האחריות הלאומית של התנועה, כמפלגת שלטון המנווטת את מדינת ישראל במרבית שנותיה בכלל ובתקופה מאתגרת זו בפרט, מחייבת אותנו לפעול לסיכול ניסיונות הפלגנות מבית ומחוץ, לפעול ליצירת המשכיות שלטונית ואופק מנהיגותי למפלגה, תוך תמיכה מלאה בראש הממשלה בנימין נתניהו ככל שהחוק והפסיקה מאפשרים, וכן לעמוד איתן לממש את רצון התנועה והעומד בראשה להקמת ממשלת אחדות לאומית”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552239/"/>
        <a href="http://www.ch10.co.il/news/551882/"/>
        <a href="http://www.ch10.co.il/news/551779/"/>
        <a href="http://www.ch10.co.il/news/548856/"/>
        <a href="http://www.ch10.co.il/news/542531/"/>
        <a href="http://www.ch10.co.il/news/542345/"/>
      </related>
    </article>
  </body>
</html>