<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780043/%D8%B7%D8%B1%D8%AD-%D8%A7%DA%A9%D9%88-%DA%A9%D9%85%D9%BE-%DA%AF%D8%B1%D8%AF%D8%B4%DA%AF%D8%B1%DB%8C-%D8%AF%D8%B1-%DA%A9%D9%88%DB%8C%D8%B1-%D8%AD%D8%A7%D8%AC-%D8%B9%D9%84%DB%8C-%D9%82%D9%84%DB%8C-%D8%AF%D8%A7%D9%85%D8%BA%D8%A7%D9%86-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T20:03:36+00:00"/>
    <meta property="og:title" content="رئیس میراث فرهنگی دامغان: طرح اکو کمپ گردشگری در کویر حاج علی‌قلی دامغان اجرا می‌شود"/>
    <meta property="og:description" content="دامغان - رئیس اداره میراث فرهنگی دامغان از اجرای طرح اکو کمپ گردشگری در کویر حاج علی‌قلی دامغان خبر داد و گفت: اجرای این طرح باعث رونق گردشگری منطقه خواهد شد."/>
  </head>
  <body>
    <article>
      <h1>رئیس میراث فرهنگی دامغان: طرح اکو کمپ گردشگری در کویر حاج علی‌قلی دامغان اجرا می‌شود</h1>
      <address>
        <time datetime="2019-11-24T20:03:36+00:00">24 Nov 2019, 20:03</time>
      </address>
      <p>به گزارش <a href="https://www.mehrnews.com/">خبرنگار مهر</a>، مهدی قاسمی شامگاه یکشنبه در جلسه بررسی مشکلات حوزه گردشگری دامغان به میزبانی فرمانداری این شهر ضمن بیان اینکه طرح‌های گردشگری در دامغان با جدیت دنبال می‌شود، ابراز داشت: بر اساس مصوبه دفتر جذب و سرمایه‌گذاری استانداری سمنان و باهدف توسعه گردشگری پایدار و پویاسازی اقتصاد و اشتغال ۱۵ مصوبه گردشگری در استان سمنان تصویب شد.</p>
      <p> وی افزود: دو طرح گردشگری در کاروانسرای قوشه و ایجاد اکو کمپ در کویر حاج علی‌قلی دامغان به استناد مصوبه دفتر جذب و سرمایه‌گذاری استانداری سمنان اجرا خواهد شد.</p>
      <p>رئیس اداره میراث فرهنگی، گردشگری و صنایع‌دستی دامغان بابیان اینکه این شهرستان پتانسیل گردشگری بالایی دارد، خاطرنشان کرد: برای اجرای اکو کمپ گردشگری در کویر حاج علی‌قلی دامغان دو هکتار زمین در نظر گرفته شد.</p>
      <p>قاسمی با اشاره به اینکه امسال سه هزار نفر از گردشگران داخلی و خارجی از کویر حاج علی‌قلی دامغان دیدن کردند، اضافه کرد: اجرای طرح اکو کمپ گردشگری در این منطقه علاوه بر رونق اشتغال باعث جذب بیشتر گردشگران می‌شود.</p>
    </article>
  </body>
</html>