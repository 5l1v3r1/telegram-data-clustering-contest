<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naiz.eus/eu/actualidad/noticia/20191124/aske-musika-kontzertua-altsasuko-gazteen-askatasuna-aldarrikatzeko"/>
    <meta property="og:site_name" content="naiz:"/>
    <meta property="article:published_time" content="2019-11-24T20:43:00+00:00"/>
    <meta property="og:title" content="«Aske» musika kontzertua, Altsasuko gazteen askatasuna aldarrikatzeko"/>
    <meta property="og:description" content="Lluis Llachek, Tximeletak, Aurora Beltranek, Oreka TX taldeak, Aiora Errenteriak, Altsasuko dantzariek eta Jon Maia eta Hodei Barroso bertsolariek parte hart..."/>
  </head>
  <body>
    <article>
      <h1>«Aske» musika kontzertua, Altsasuko gazteen askatasuna aldarrikatzeko</h1>
      <address><time datetime="2019-11-24T20:43:00+00:00">24 Nov 2019, 20:43</time> by <a rel="author">NAIZ</a></address>
      <p>
        <b>Lluis Llachek, Tximeletak, Aurora Beltranek, Oreka TX taldeak, Aiora Errenteriak, Altsasuko dantzariek eta Jon Maia eta Hodei Barroso bertsolariek parte hartu dute Altsasuko Burunda frontoian izan den "Aske" musika kontzertuan.</b>
      </p>
      <figure>
        <img src="https://www.naiz.eus/media/asset_publics/resources/000/657/329/news_landscape/Aske.jpg"/>
        <figcaption>Lluis Llachek jo du Altsasun. (Andoni CANELLADA/FOKU)</figcaption>
      </figure>
      <p>Lluis Llachek, Tximeletak, Aurora Beltranek, Oreka TX taldeak, Aiora Errenteriak, Altsasuko dantzariek eta Jon Maia eta Hodei Barroso bertsolariek parte hartu dute gaur arratsaldean Altsasuko Burunda frontoian izan den "Aske" musika kontzertuan. Altsasuko Gurasoek eta Altsasukoak Aske herri ekimenak antolatu dute kontzertua duela hiru urte atxilotutako gazteen askatasuna aldarrikatzeko.</p>
      <p>Kontzertua "Altsasuko auzia: hiru urteko labirintoa" izena duen egitarauaren azken ekimen kulturala da. Azaroaren hasieran aurkeztu zuten gazteen senide eta lagunek, aldarrikatzen jarraitzeko eta justizia galdegiten segitzeko. «Oraingo honetan, kulturaren bidez: artista eta musikarien ahotsen bitartez eta hedabideetako profesional konprometitu eta kritikoen iruzkinen bidez», azaldu zuten.</p>
      <p>Egitaraua azaroaren 2an hasi zen, "Egia Erein" kontzertuarekin, hainbat taldek parte hartu zuten: A Quemarropa, Nafarroa 1512, Txulapos Muertos, Azken Sustraiak, Iruñerria Jamaica Clash, Suia eta Ama Rebel eta abar. Eta hiru egun geroago Santiago Serraren erakuskera inauguratu zuten Preso politikoak Espainia garaikidean izenburupean, Iortia kulturgunean. </p>
      <p>Bertan ere egin zen azaroaren 8an "Altsasuko auziak ezkutatzen duena" izena zuen mahai ingurua. Aritz Intxusta GARAko kazetariak, Joseba Santamaria Diario de Noticias-eko zuzendariak, Bea Talegon Diario 16-ko kazetariak eta Bertha Gaztelumendi kazetari eta EHUko ikerlariak hartu zuten parte. Xabier Lapitz ETBko aurkezlea izan zen moderatzailea. Mahai inguruari bukaera emateko, Gontzal Mendibil abeslariak kantu batzuk jo zituen.</p>
    </article>
  </body>
</html>