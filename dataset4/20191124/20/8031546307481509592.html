<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109495-Srabskiyat-voenen-ministar-ne-miryasva%253A-Pak-hvarlya-kal-po-Balgariya"/>
    <meta property="og:site_name" content="Канал 3"/>
    <meta property="article:published_time" content="2019-11-24T20:07:00+00:00"/>
    <meta property="og:title" content="Сръбският военен министър не мирясва: Пак хвърля кал по България"/>
    <meta property="og:description" content="Вулин с второ изказване срещу страната ни в рамките на 3 дни"/>
  </head>
  <body>
    <article>
      <h1>Сръбският военен министър не мирясва: Пак хвърля кал по България</h1>
      <h2>Вулин с второ изказване срещу страната ни в рамките на 3 дни</h2>
      <address>
        <time datetime="2019-11-24T20:07:00+00:00">24 Nov 2019, 20:07</time>
      </address>
      <p>
        <b>Знаете ли колко българско оръжие е отишло в ръцете на терористи? Много е интересно, защо никой не е проверил колко българско оръжие е завършило в ръцете на терористи. И нещо повече - как е станало това и откъде е дошло. Така се изказа сръбският министър на отбраната Александър Вулин в предаването "Седмицата на Радио Белград".</b>
      </p>
      <p><i>Само преди три дни Вулин отправи други тежки обиди към България. "България умее да допуска друг да й избира приятелите й и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си", каза Вулин, който се счита за най-близкия министър на президента Александър Вучич. "България има своите проблеми и нека се грижи за тях", каза още Вулин по повод гръмналия в Сърбия скандал с руски шпионин, заснет да връчва пакет на запасен офицер от сръбската армия</i>.</p>
      <p>
        <b>Този път Вулин, който е роден в Нови Сад в семейство на босненски сърбин и циганка, се изказа за българската военна промишленост. "От нашите съседи България има два завода, които произвеждат абсолютно същата продукция, като нашата във военния ни завод в Крушик", каза Вулин.</b>
      </p>
      <p>"Сами си направете изводите, защо е така", каза той по повод публикуваното от българския разследващ журналист Христо Грозев в Youtube видео от срещата между сръбския офицер и руския агент.</p>
      <p>
        <b>"Искам обаче да кажа, че България е нашият най-голям конкурент в отбранителната промишленост и точно оттам идват атаките срещу нашата военна индустрия. Може да е случайно, може и да не е случайно. Всеки сам да си направи заключенията", изказа се Вулин, който от пролетта на 2018 г. е обявен за "персона нон грата" в Хърватия заради провокативно изказване срещу друга съседна на Сърбия страна.</b>
      </p>
      <related>
        <h4>Още по темата</h4>
        <a href="http://kanal3.bg/news/world/europe/109403-Srabskiyat-voenen-ministar-napadna-Balgariya"/>
        <a href="http://kanal3.bg/news/comments/109401-Ivan-Nikolov%253A-Da-ne-se-ladzem---balgaro-srabskite-otnosheniya-nikoga-ne-sa-bili-dobri%252C-te-vinagi-sa-bili-licemerni"/>
        <a href="http://kanal3.bg/news/world/europe/109281-Skandal-s-ruski-shpionin-gramna-i-v-Sarbiya"/>
      </related>
    </article>
  </body>
</html>