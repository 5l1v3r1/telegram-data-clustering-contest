<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843062"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T20:04:00+00:00"/>
    <meta property="og:title" content="নারায়ণগঞ্জে গার্মেন্টস শ্রমিক ফ্রন্টের মিছিল-সমাবেশ"/>
    <meta property="og:description" content="পোশাক কারখানা তাজরীন গার্মেন্টসে অগ্নিকাণ্ডের ৭ বছর উপলক্ষে নারায়ণগঞ্জে গার্মেন্টস শ্রমিক ফ্রন্ট সমাবেশ ও বিক্ষোভ মিছিল করেছে। রবিবার বিকেলে নারায়ণগঞ্জ প্রেস ক্লাবের সামনে সমাবেশ থেকে তাজরীনের মালিকের সর্বোচ্চ শাস্তি, নিরাপদ কর্মপরিষদ, কর্মক্ষেত্রে মৃত্যু হলে শ্রমিককে আজীবন আয়ের সমান ৪৮ লক্ষ টাকা ক্ষতিপূরণের দাবি করা হয়। গার্মেন্টস শ্রমিক ফ্রন্ট নারায়ণগঞ্জ জেলার সভাপতি সেলিম মাহমুদের সভাপতিত্বে মানববন্ধনে বক্তব্য রাখেন সমাজতান্ত্রিক শ্রমিক ফ্রন্ট নারায়ণগঞ্জ জেলার সভাপতি আবু নাঈম খান বিপ্লব, গার্মেন্টস শ্রমিক ফ্রন্ট নারায়ণগঞ্জ জেলার ভারপ্রাপ্ত সাধারণ সম্পাদক সাইফুল ইসলাম শরীফ, সাংগঠনিক সম্পাদক রুহুল আমিন সোহাগ, দপ্তর সম্পাদক কামাল পারভেজ মিঠু, বিসিক শাখার সভাপতি নূর হোসেন, ফতুল্লা শিল্পাঞ্চল কমিটির সাধারণ সম্পাদক মোহসিন হোসেন, কাঁচপুর শিল্পাঞ্চল কমিটির সহ-সভাপতি আনোয়ার হোসেন। সমাবেশে নেতৃবৃন্দ বলেন, এখন থেকে ৬ বছর আগে সাভারে তাজরীন গার্মেন্টসে অগ্নিকাণ্ডে ১১২ জন মৃত্যুবরণ করেন। মালিকের অতি মুনাফার লোভই এই মৃত্যুর কারণ। মালিকের অবহেলায় এ মৃত্যু হত্যাকাণ্ডের সামিল। দাবি উঠেছিল আর যেন এমন ঘটনা না হয় তার জন্য মালিককে…"/>
  </head>
  <body>
    <article>
      <h6 class="kicker">তাজরীন গার্মেন্টসে অগ্নিকাণ্ডের ৭ বছর পূর্তি</h6>
      <h1>নারায়ণগঞ্জে গার্মেন্টস শ্রমিক ফ্রন্টের মিছিল-সমাবেশ</h1>
      <address><time datetime="2019-11-24T20:04:00+00:00">24 Nov 2019, 20:04</time> by <a rel="author">নারায়ণগঞ্জ প্রতিনিধি</a></address>
      <p>পোশাক কারখানা তাজরীন গার্মেন্টসে অগ্নিকাণ্ডের ৭ বছর উপলক্ষে নারায়ণগঞ্জে গার্মেন্টস শ্রমিক ফ্রন্ট সমাবেশ ও বিক্ষোভ মিছিল করেছে। রবিবার বিকেলে নারায়ণগঞ্জ প্রেস ক্লাবের সামনে সমাবেশ থেকে তাজরীনের মালিকের সর্বোচ্চ শাস্তি, নিরাপদ কর্মপরিষদ, কর্মক্ষেত্রে মৃত্যু হলে শ্রমিককে আজীবন আয়ের সমান ৪৮ লক্ষ টাকা ক্ষতিপূরণের দাবি করা হয়।</p>
      <p>গার্মেন্টস শ্রমিক ফ্রন্ট নারায়ণগঞ্জ জেলার সভাপতি সেলিম মাহমুদের সভাপতিত্বে মানববন্ধনে বক্তব্য রাখেন সমাজতান্ত্রিক শ্রমিক ফ্রন্ট নারায়ণগঞ্জ জেলার সভাপতি আবু নাঈম খান বিপ্লব, গার্মেন্টস শ্রমিক ফ্রন্ট নারায়ণগঞ্জ জেলার ভারপ্রাপ্ত সাধারণ সম্পাদক সাইফুল ইসলাম শরীফ, সাংগঠনিক সম্পাদক রুহুল আমিন সোহাগ, দপ্তর সম্পাদক কামাল পারভেজ মিঠু, বিসিক শাখার সভাপতি নূর হোসেন, ফতুল্লা শিল্পাঞ্চল কমিটির সাধারণ সম্পাদক মোহসিন হোসেন, কাঁচপুর শিল্পাঞ্চল কমিটির সহ-সভাপতি আনোয়ার হোসেন।</p>
      <p>সমাবেশে নেতৃবৃন্দ বলেন, এখন থেকে ৬ বছর আগে সাভারে তাজরীন গার্মেন্টসে অগ্নিকাণ্ডে ১১২ জন মৃত্যুবরণ করেন। মালিকের অতি মুনাফার লোভই এই মৃত্যুর কারণ। মালিকের অবহেলায় এ মৃত্যু হত্যাকাণ্ডের সামিল। দাবি উঠেছিল আর যেন এমন ঘটনা না হয় তার জন্য মালিককে সর্বোচ্চ শাস্তি দিতে হবে। কিন্তু তাজরীন গার্মেন্টসে অগ্নিকাণ্ড ও পরবর্তীতে রানা প্লাজা ট্রাজেডির ঘটনায় দায়ীদের এখনো কোনো শাস্তি হয়নি।</p>
      <p>নেতৃবৃন্দ আরো বলেন, আমাদের দেশে সংশোধিত শ্রম আইন ২০১৮-তে মৃত্যুজনিত ক্ষতিপূরণ মাত্র ২ লক্ষ টাকা করা হয়েছে। এটা সম্পূর্ণ বাস্তবতা বিবর্জিত। আদালতে বেশ কিছু মামলায় মৃত্যুর ক্ষতিপূরণ আজীবন আয় হিসাব করে ক্ষতিপূরণের রায় হয়েছে। কর্মক্ষেত্রে মৃত্যু হলে শ্রমিককে আজীবন আয়ের সমান ক্ষতিপূরণ দিতে হবে। আজকের বাস্তবতায় আমরা হিসাব করে দেখেছি এটা কমপক্ষে ৪৮ লক্ষ টাকা হবে। মালিকের অবহেলায় মৃত্যু হলে দায়ী মালিককে সর্বোচ্চ শাস্তি, কর্মক্ষেত্রে মৃত্যু হলে আজীবন আয়ের সমান ক্ষতিপূরণের বিধান করলে এ ধরণের মৃত্যু বন্ধ হবে। </p>
    </article>
  </body>
</html>