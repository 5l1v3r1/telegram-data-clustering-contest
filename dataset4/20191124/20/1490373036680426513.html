<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/rumunsko-volby-prezident-rumunske-prezidentske-volby-2019-exit-poll-klaus_1911242025_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T20:25:00+00:00"/>
    <meta property="og:title" content="Rumunským prezidentem má být podle odhadů opět Iohannis. Porazil expremiérku Dancilaovou"/>
    <meta property="og:description" content="Stávající prezident Klaus Iohannis získal podle exit pollu 66,5 procenta hlasů. Jeho soupeřku mělo podpořit 33,5 procenta voličů. Pokud se odhady potvrdí, zůstane Iohannis v úřadu dalších pět let."/>
  </head>
  <body>
    <article>
      <h1>Rumunským prezidentem má být podle odhadů opět Iohannis. Porazil expremiérku Dancilaovou</h1>
      <address><time datetime="2019-11-24T20:25:00+00:00">24 Nov 2019, 20:25</time> by <a rel="author">ČTK</a></address>
      <p>
        <b>Rumunským prezidentem byla opět zvolena stávající hlava státu Klaus Iohannis. Centristický politik v nedělním druhém kole voleb jasně porazil sociální demokratku Vioricu Dancilaovou, ukázaly podle agentur první odhady výsledků. Po zveřejnění odhadů prezident prohlásil, že zvítězilo moderní a evropské Rumunsko. Pokud se odhady potvrdí, zůstane Iohannis v úřadu dalších pět let. První oficiální výsledky se očekávají v noci na pondělí.</b>
      </p>
      <p>Stávající prezident Klaus Iohannis získal 66,5 procenta hlasů, ukazuje podle agentur průzkum, který mezi voliči po odchodu z volebních místností provedla společnost Ires.</p>
      <p>Jeho soupeřku Vioricu Dancilaovou podpořilo 33,5 procenta voličů. Společnost Curs-Avantgade Iohannisův výsledek odhadla na 64,8 procenta a expremiérky na 35,2 procenta.</p>
      <p>Odhady nezohledňují hlasy zahraničních Rumunů. Iohannis, kandidát Národní liberální strany, by tak nakonec mohl získat až kolem 70 procent hlasů. Volební účast pravděpodobně přesáhla 50 procent. První kolo rumunských prezidentských voleb se konalo 10. listopadu.</p>
      <h3>‚Zvítězilo moderní Rumunsko‘</h3>
      <p>Iohannis podle agentury DPA v neděli večer o svém vítězství nepochyboval. „Dnes zvítězilo moderní Rumunsko, evropské Rumunsko, normální Rumunsko,“ prohlásil prezident po zveřejnění odhadů. „Je to nejjasnější vítězství nad PSD,“ prohlásil Iohannis.</p>
      <p>Dancilaová, která šla do voleb jako kandidátka postkomunistické Sociálnědemokratické strany Rumunska, se má podle agentury DPA vyjádřit k výsledkům voleb až po oficiálním sečtení hlasů.</p>
      <p>Pokud se výsledek nedělních voleb potvrdí, bude mít podle DPA Rumunsko po delší době naději na harmonickou práci vlády. Iohannis totiž byl dosud v trvalém konfliktu se sociálnědemokratickými vládami.</p>
      <p>Nyní je premiérem Ludovic Orban z Národní liberální strany, jejíž kandidátem je právě Iohannis. Prezident s ním chce upevnit nezávislost justice a více se věnovat dosud zanedbávaným oblastem, napsala DPA. Jako příklady uvedla agentura snahu o přilákání většího počtu investorů, lepší čerpání peněz z evropských fondů, zlepšení infrastruktury a veřejných služeb.</p>
      <h3>Ochránce právního státu</h3>
      <p>Bývalá premiérka zjevně zaznamenala nejhorší výsledek, jakého od pádu komunismu v prezidentských volbách dosáhl kandidát postkomunistické Sociálnědemokratické strany Rumunska, poznamenala agentura APA. </p>
      <related>
        <h4>Číst článek</h4>
        <a href="https://www.irozhlas.cz/zpravy-svet/alina-mungiu-pippidi-rumunsko-volby_1911240705_zit"/>
      </related>
      <p>Pětapadesátiletá Dancilaová byla od loňského ledna první ženou v čele rumunské vlády, před několika týdny ale parlament jejímu kabinetu vyslovil nedůvěru. Vláda v Bukurešti se kvůli svým zásahům v justici podobně jako politici u moci v Polsku a Maďarsku stala terčem tvrdé kritiky ze strany Bruselu.</p>
      <p>Naopak Iohannis je považován za ochránce principů právního státu. Pokud bude skutečně znovu zvolen, bude mít šanci jmenovat prokurátory beroucí vážně boj s korupcí, která je jedním z nejpalčivějších problémů Rumunska, napsala agentura Reuters.</p>
      <p>Šedesátiletý Iohannis, etnický Němec a bývalý starosta města Sibiu, také například pomohl zajistit konání referenda, v němž se loni v květnu velká většina Rumunů vyslovila proti kontroverzním opatřením sociálnědemokratické vlády v oblasti justice, jež vyvolala obavy o zachování principů právního států v této bývalé komunistické zemi.</p>
      <related>
        <h4>Související články</h4>
        <a href="https://www.irozhlas.cz/zpravy-svet/alina-mungiu-pippidi-rumunsko-volby_1911240705_zit"/>
      </related>
    </article>
  </body>
</html>