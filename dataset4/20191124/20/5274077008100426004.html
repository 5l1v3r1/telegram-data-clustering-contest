<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419117"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T20:57:00+00:00"/>
    <meta property="og:title" content="באתי לחופשה בארץ והבנתי: המקום שלי הוא בישראל"/>
    <meta property="og:description" content="חיילים מכל יחידות צה''ל שעלו לישראל מגיעים לאולפנית של פיקוד המרכז כדי ללמוד עברית ולסייע להם להשתלב בחברה הישראלית."/>
  </head>
  <body>
    <article>
      <h1>באתי לחופשה בארץ והבנתי: המקום שלי הוא בישראל</h1>
      <address>
        <time datetime="2019-11-24T20:57:00+00:00">24 Nov 2019, 20:57</time>
      </address>
      <p>כ-20 חיילים וחיילות סיימו לימודי עברית באולפנית של פיקוד המרכז. מדובר על קורס מזורז בן שלושה שבועות שבמהלכו משפרים החיילים את השפה העברית.</p>
      <p>האולפנית מרכזת תחתיה חיילים מכל מדינות העולם, מתרבויות ושפות שונות, שמגיעים מהתפקידים השונים בצה"ל ולכולם מכנה משותף - הרצון לשרת את המדינה ולהשתלב בחברה הישראלית.</p>
      <p>סשה, בת 21 שעלתה ממולדובה, מספרת: "ביקרתי כמה פעמים בישראל לפני שעליתי, והרגשתי שלפה אני שייכת. העלייה לארץ הייתה כמו חלום בשבילי, ואחותי עלתה אחרי שנתיים בעקבותיי. החיים בארץ יותר מעניינים ואני מרגישה שיש לי יותר הזדמנויות פה כדי להתקדם וכמובן שיש את תחושת השייכות".</p>
      <p>ראובן גדג', בן 23, סיפר "הייתי בחופשה בארץ, והבנתי שאני רוצה להמשיך את חיי בארץ ישראל ולא בצרפת. ידעתי שאם אני עולה לארץ, דבר ראשון שאני עושה הוא שירות צבאי, כדי לתרום את חלקי ולהיות חלק מהעם".</p>
      <p>במסגרת האולפנית, החיילים יוצאים מתפקידם בצבא לשלושה שבועות כדי לשפר את רמת העברית שלהם, שמשפיעה על השתלבותם בשירות הצבאי ובחיים האזרחיים.</p>
      <p>"כשעליתי לא דיברתי את השפה בכלל. עשיתי קורס של שלושה חודשים במחווה אלון ושם למדתי עברית. הצבא עזר לי להשתלב בחברה ולהכיר יותר את התרבות ואת המנהגים. לפני שנה יצאתי לקורס באולפנית ולפני חודש יצאתי לאולפנית בפעם השנייה, כדי ללמוד עברית ברמה יותר גבוהה. המפקדים תומכו ודחפו ליציאה שלי לקורסים בעברית, ואני שמח שבצבא ניתנה לי לאורך השירות ההזדמנות ללמוד את השפה ולהרגיש חלק", מספר אנדלק טרונך שעלה מאתיופיה בגיל 18.</p>
      <p>גדג' מספר כי "המש''קית חינוך בבסיס הציעה לי לצאת לקורס באולפנית כדי לשפר את השפה. מאוד אהבתי את הקורס, ולמדנו בו הרבה מעבר לאוצר מילים ולקרוא וכתוב".</p>
      <p>מחזורי האולפנית מחולקים לפי רמות העברית, והחיילים משובצים בהתאם לרמתם. לכל מחזור מגיעים 18 חיילים שאותם מלמדות מש''קיות עברית ועלייה.</p>
      <p>נגה נתנאל מהר אדר, שמשמשת כמפקדת בקורס, מספרת: "ברגע ששמעתי על התפקיד הבנתי שזה התפקיד שאני רוצה לעשות בשירות שלי, העבודה עם עולים, וההדרכה והפיקוד, נתנו לי את ההזדמנויות להשתמש בידע שלי וביכולות שלי ולהנגיש אותם לכל אחד מהחיילים בצורה שמתאימה לו.</p>
      <p>''פיקדתי כבר על 13 מחזורים של אולפנית, ולכל קבוצה יש את האופי שלה ולכן אני שמחה שיש לי את ההזדמנות לפקד על מספר גדול של מחזורים. התפקיד בהחלט מאתגר, מתמודדים מול חיילים שבאו מרקע שונה וברמות שונות בשליטה בשפה, אבל הכל מתגמד ברגע שרואים את השינוי שהחיילים עוברים, את השיפור שעושים והשימוש המהיר שלהם בכישורים ובידע שרכשו״.</p>
      <p>ההשתלבות בתרבות ובשפה אינה תמיד קלה לעולים החדשים, לכן מנסה צה"ל לספק להם מסגרות שיעזרו להם ככל האפשר, ביניהן האולפנית.</p>
      <p>לאה בובוט, בת 19 מרעננה, שעלתה מצרפת, מספרת: "האולפנית היא אתגר בשבילי, וזו אחת הסיבות שבגללן רציתי לצאת אליה. לימודי השפה ברמה גבוהה הם לא קלים, אבל הם מאוד עוזרים לי להמשך. האולפנית חיזקה לי הביטחון העצמי עם השפה ובעמידה מול קהל וגם מכינה אותי לחיים וללימודים שאחרי הצבא".</p>
      <p>נעומי ניקולייב, בת 19 ממעלה אדומים, שמשרתת כמפקדת באולפנית הגיעה להיות מורה לעברית לחיילים, בין היתר כדי לסגור מעגל, "ההורים שלי עלו מברית המועצות כשהיו בני 20 מטעמי ציונות. בשנים הראשונות שלהם בארץ היה להם מאוד קשה. אבי שירת בצבא כטבח והתמודד עם קשיים רבים עם השפה. אמי התביישה לדבר בעברית, לכן בשנים הראשונות לא דיברה בכלל. כששמעתי על התפקיד החלטתי שאני רוצה לעזור לעולים החדשים, שאולי עוברים מה שהוריי עברו. כך אני מרגישה שאני סוגרת מעגל עבור ההורים שלי".</p>
    </article>
  </body>
</html>