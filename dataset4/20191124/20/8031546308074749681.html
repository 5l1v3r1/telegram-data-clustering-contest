<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109495-Skandalniyat-srabski-voenen-ministar-ne-miryasva%253A-Pak-hvarlya-kal-po-Balgariya"/>
    <meta property="og:site_name" content="Канал 3"/>
    <meta property="article:published_time" content="2019-11-24T20:07:00+00:00"/>
    <meta property="og:title" content="Скандалният сръбски военен министър не мирясва: Пак хвърля кал по България"/>
    <meta property="og:description" content="Вулин с второ изказване срещу страната ни в рамките на 3 дни"/>
  </head>
  <body>
    <article>
      <h1>Скандалният сръбски военен министър не мирясва: Пак хвърля кал по България</h1>
      <h2>Вулин с второ изказване срещу страната ни в рамките на 3 дни</h2>
      <address>
        <time datetime="2019-11-24T20:07:00+00:00">24 Nov 2019, 20:07</time>
      </address>
      <p>
        <b>Знаете ли колко българско оръжие е отишло в ръцете на терористи? Много е интересно, защо никой не е проверил колко българско оръжие е завършило в ръцете на терористи. И нещо повече - как е станало това и откъде е дошло. Така се изказа сръбският министър на отбраната Александър Вулин в предаването "Седмицата на Радио Белград".</b>
      </p>
      <p><i>Само преди три дни Вулин отправи други тежки обиди към България, отново в официална медия - държавната агенция ТАНЮГ, създадена от компартията на Югославия през 1943 г.. "България умее да допуска друг да й избира приятелите й и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си", каза Вулин, който се счита за най-близкия министър на президента Александър Вучич. "България има своите проблеми и нека се грижи за тях", каза още Вулин по повод гръмналия в Сърбия скандал с руски шпионин, заснет да връчва пакет на запасен офицер от сръбската армия</i>.</p>
      <p>
        <a href="http://kanal3.bg/news/world">
          <i>
            <b>Още новини от Балканите и света ще намерите тук</b>
          </i>
        </a>
      </p>
      <p>
        <b>Този път Вулин, който започва политическата си кариера като млад член на "Комунистически съюз - Движение за Югославия", се изказа за българската военна промишленост. "От нашите съседи България има два завода, които произвеждат абсолютно същата продукция, като нашата във военния ни завод в Крушик", каза Вулин.</b>
      </p>
      <p>"Сами си направете изводите, защо е така", каза той по повод публикуваното от българския разследващ журналист Христо Грозев в Youtube видео от срещата между сръбския офицер и руския агент.</p>
      <p>
        <b>"Искам обаче да кажа, че България е нашият най-голям конкурент в отбранителната промишленост и точно оттам идват атаките срещу нашата военна индустрия. Може да е случайно, може и да не е случайно. Всеки сам да си направи заключенията", изказа се Вулин.</b>
      </p>
      <p>В Сърбия Вулин е известен покрай съмненията на Агенцията за борба с корупцията за произхода на сумата от 200 000 евро, с която той и съпругата му се обзавели с хубав тристаен апартамент. Тогава роденият в Нови Сад юрист, вече назначен за военен министър, се оправда, че това били пари от негова леля в Канада. </p>
      <p>
        <b>Запитан защо не е декларирал тези пари, след като сума над 10 000 евро трябва да бъде обявена, Вулин отговори, че е вкарвал в страната траншове от по 9000 евро. Простата аритметика показва, че ако той казва истината, значи е пренесъл парите в рамките на някакви си 23 пътувания до Канада и обратно.</b>
      </p>
      <p>През пролетта на следващата 2018 г. Александър Вулин се прояви с провокативно изказване срещу друга съседна на Сърбия държава - Хърватия. Хърватите, които по отношение на сърбите не хранят илюзии и колебания, веднага го обявиха за нежелан в страната им - за "персона нон грата", с което дадоха добър пример по отношение на Вулин.</p>
      <related>
        <h4>Още по темата</h4>
        <a href="http://kanal3.bg/news/world/europe/109403-Srabskiyat-voenen-ministar-napadna-Balgariya"/>
        <a href="http://kanal3.bg/news/comments/109401-Ivan-Nikolov%253A-Da-ne-se-ladzem---balgaro-srabskite-otnosheniya-nikoga-ne-sa-bili-dobri%252C-te-vinagi-sa-bili-licemerni"/>
        <a href="http://kanal3.bg/news/world/europe/109281-Skandal-s-ruski-shpionin-gramna-i-v-Sarbiya"/>
      </related>
    </article>
  </body>
</html>