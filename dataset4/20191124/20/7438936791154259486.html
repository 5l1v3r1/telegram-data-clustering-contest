<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/K-Nemecku-Prijmout-sirotky-A-general-Pavel-Pekarova-Adamova-uz-uraduje-604562"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T20:02:00+00:00"/>
    <meta property="og:title" content="K Německu! Přijmout sirotky. A generál Pavel... Pekarová-Adamová už úřaduje"/>
    <meta property="og:description" content="Dnes zvolená nová předsedkyně TOP 09 Markéta Pekarová Adamová poskytla jeden z prvních rozhovorů serveru iDNES.cz a prozradila, kam by chtěla naši zemi za pomoci svých spolustraníků směřovat. Zmínila tak, že „protibabišovský akcent“ její strany je nezbytný, či to, že by byla ráda, kdybychom u nás zavedli euro. Tvrdě to od ní schytala i skupina V4. U té není spokojená s naší spoluprací s Maďarskem a Polskem. Raději by prý byla, kdybychom se přiklonili k Rakousku a Německu. Rozhovořila se i o možnosti přijmout několik dětí z uprchlických táborů v Řecku, v čemž se angažuje europoslankyně za KDU-ČSL Michaela Šojdrová. Prý by naší společnosti pomohlo takovéto „solidární gesto lidskosti“. A došlo i na prezidentské kandidáty."/>
  </head>
  <body>
    <article>
      <h1>K Německu! Přijmout sirotky. A generál Pavel... Pekarová-Adamová už úřaduje</h1>
      <address>
        <time datetime="2019-11-24T20:02:00+00:00">24 Nov 2019, 20:02</time>
      </address>
      <p>
        <b>Dnes zvolená nová předsedkyně TOP 09 Markéta Pekarová Adamová poskytla jeden z prvních rozhovorů serveru iDNES.cz a prozradila, kam by chtěla naši zemi za pomoci svých spolustraníků směřovat. Zmínila tak, že „protibabišovský akcent“ její strany je nezbytný, či to, že by byla ráda, kdybychom u nás zavedli euro. Tvrdě to od ní schytala i skupina V4. U té není spokojená s naší spoluprací s Maďarskem a Polskem. Raději by prý byla, kdybychom se přiklonili k Rakousku a Německu. Rozhovořila se i o možnosti přijmout několik dětí z uprchlických táborů v Řecku, v čemž se angažuje europoslankyně za KDU-ČSL Michaela Šojdrová. Prý by naší společnosti pomohlo takovéto „solidární gesto lidskosti“. A došlo i na prezidentské kandidáty.</b>
      </p>
      <p>Nová šéfka TOP 09 Markéta Pekarová Adamová <a href="https://www.idnes.cz/zpravy/domaci/rozhovor-idnes-cz-s-predsedkyni-top-09-pekarova-adamova.A191124_162104_domaci_kop">se v rozhovoru pro server iDNES.cz svěřila</a>, že by ráda svoji stranu přivedla do nové vlády, a to za spolupráce politických uskupení, která jsou „od středu napravo“. Nechala se též slyšet, že v úvahu nepřipadá spolupráce s extremistickými subjekty, ale také s hnutím ANO. „Spolupráce se STAN, s KDU-ČSL, ODS, ale i Piráty je pro nás věc, kterou si jednoznačně umím představit,“ vyjmenovává nově zvolená předsedkyně.</p>
      <p>Rozhodla se i jednat. Hned příští týden se tak hodlá sejít s předsedy výše jmenovaných opozičních stran kromě Pirátů. S jejich předsedou Ivanem Bartošem hodlá jednat až v dalším sledu.</p>
      <p>Došlo i na „protibabišovské“ zaměření strany. „Tento akcent je nezbytný. Jako opoziční strana, ale zejména jako strana demokratická, vnímáme u hnutí ANO deficit demokratických principů a úcty k nim,“ podotkla Adamová. Doplňuje ale, že je třeba přijít i s návrhy na řešení problémů. Jmenovala tak ochranu přírodních zdrojů, bydlení či vzdělání.</p>
      <p>Ráda by též u nás viděla euro místo koruny. „Dlouhodobě říkám, že je třeba vymanit se ze společnosti zlotého a forintu, je to trochu symbolika, kam se posouvají ty dvě země, kde se těmito měnami platí, tedy Polsko a Maďarsko,“ přisadila si. Mířila tím ke spolupráci Visegrádské skupiny. Té prý „není velkým fanouškem“ a raději by místo Maďarska a Polska viděla užší spolupráci s Rakouskem a Německem.</p>
      <p>O tom, zda by Česká republika měla přijmout několik dětí z uprchlických táborů v Řecku, v čemž se angažuje europoslankyně za KDU-ČSL Michaela Šojdrová, má nová šéfka TOP 09 jasno. „České republice by vůbec neublížilo, kdybychom poskytli pomoc, navíc malému počtu dětí, které jsou opravdu v tíživých podmínkách v uprchlických táborech v Řecku,“ tvrdí. Dodává, že by nám to „jako společnosti pomohlo, kdybychom byli schopni udělat takové solidární gesto lidskosti“. Slova ministra vnitra Jana Hamáčka (ČSSD), že jde o patnáctileté výrostky z Pákistánu nebo Afghánistánu, odmítá. Podle ní neustále hledá výmluvy a do osmnácti let se stále jedná o děti.</p>
      <p>Závěrem přidala i svůj názor k příštím prezidentským kandidátům. Prozradila, že by bylo ideální, kdyby se opozice společně domluvila na jednom společném kandidátovi. Vyřkla též, že „pokud by to byla žena, bylo by to určitě plus“. A na otázku, zdali by se jí líbilo do této funkce jmenování generála Petra Pavla nebo pražské vrchní státní zástupkyně Lenky Bradáčové, řekla, že důležité je, aby o to daný člověk stál. „Diskutovat o nich můžeme, ale to neznamená, že oni sami to budou chtít. Respektive u pana Pavla to už vypadá nadějně, ale u paní Bradáčové ani netušíme, jak se k tomu ona sama staví,“ podotkla.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/V-TOP-09-po-dnesnim-hlasovani-smutni-Pospisil-se-vyjadril-597513"/>
        <a href="https://www.parlamentnilisty.cz/arena/monitor/Pekarova-Adamova-zautocila-na-Janu-Malacovou-Zde-je-duvod-595398"/>
        <a href="https://www.parlamentnilisty.cz/arena/monitor/Kolem-Koneva-to-stale-vre-Jsi-vym-dana-p-ca-smrdis-Pavel-Novotny-se-neudrzel-Kolar-ma-ochranku-A-Pekarova-burcuje-Jsme-ve-valce-594436"/>
        <a href="https://www.parlamentnilisty.cz/arena/monitor/Pekarova-Adamova-priznala-cim-by-se-chtela-inspirovat-u-Babise-aby-pozvedla-TOP-09-594397"/>
      </related>
    </article>
  </body>
</html>