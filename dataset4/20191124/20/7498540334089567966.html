<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/la-difesa-gira-la-pallacanestro-reggiana-playoff/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-24T20:00:42+00:00"/>
    <meta property="og:title" content="Se la difesa gira, la Pallacanestro Reggiana è da playoff"/>
    <meta property="og:description" content="REGGIO EMILIA – L’importante successo conseguito ieri contro Varese ha certificato una cosa in casa Pallacanestro Reggiana: si può segnare oltre 80 punti, ma se non si difende le partite non si vincono. Il concetto è stato ben assimilato dai reggiani, che dopo i 48 punti concessi nel primo tempo agli ospiti, ne hanno lasciati […]"/>
  </head>
  <body>
    <article>
      <h1>Se la difesa gira, la Pallacanestro Reggiana è da playoff</h1>
      <address><time datetime="2019-11-24T20:00:42+00:00">24 Nov 2019, 20:00</time> by <a rel="author">Alessio Fontanesi</a></address>
      <p>
        <b>I soli 26 punti concessi a Varese nella ripresa sono il manifesto di ciò che da sempre è nel Dna dei biancorossi: essere protagonisti nella propria metà campo per guadagnarsi un posto al sole della post season</b>
      </p>
      <p><b>REGGIO EMILIA</b> – L’importante successo conseguito ieri contro <b>Varese</b> ha certificato una cosa in casa <b>Pallacanestro Reggiana</b>: si può segnare oltre 80 punti, ma se non si difende le partite non si vincono.</p>
      <p>Il concetto è stato ben assimilato dai reggiani, che dopo i 48 punti concessi nel primo tempo agli ospiti, ne hanno lasciati solo 26 nella ripresa con il miglior marcatore del campionato <b>Mayo</b> costretto a soli 9 punti in 29′ con un mediocre 4/16 dal campo.</p>
      <p>Come si spiega il camaleontismo biancorosso tra prima e seconda parte di gara? In parte con il gioco di squadra e in parte con giocate dei singoli. La prima parte dell’assunto si è tradotta in campo con il seguire sempre i tagli degli attaccanti della Openjobmetis, coprendo molto meglio gli angoli e mettendo più pressione sulla palla, difendendo da squadra il canestro reggiano con Pardon, Fontecchio e anche Vojvoda a tirare giù importanti rimbalzi. La seconda parte, invece, è legata a un nome su tutti, quello di <b>Leo Candi</b>.</p>
      <p>Per disperazione, Buscaglia lo ha messo sulle tracce di Clark che nel primo tempo aveva letteralmente fatto a fette il fantasma di Johnson-Odom. Il bolognese non solo lo ha annullato, ma ha dato quella scossa necessaria alla squadra e a tutto l’ambiente per lo sprint finale. Il coach ex Trento, negli ultimi minuti, lo ha utilizzato solo quando Varese attaccava, mettendolo sulle tracce di Mayo che infatti non ha raggiunto incredibilmente la doppia cifra.</p>
      <p>Candi a parte, ieri sera la parte del leone l’ha fatta finalmente anche <b>Simone Fontecchio</b>, che al di la dei 19 punti realizzati ha dominato il match a livello fisico soprattutto in difesa dove, ancora una volta, si deve registrare la discreta prova di quel <b>Dererk Pardon</b> che, per la seconda gara in fila, ha costretto Owens a meno di 20′ in campo candidandosi a un ruolo sempre più da protagonista.</p>
      <p>Un altro importante concetto da sottolineare è che tocchi alla <i>second unit</i> il compito di ricucire con difese competenti i parziali che il quintetto titolare incassa da diverse partite a questa parte. Alle lacune difensive dei vari Mekel, Johnson-Odom e Owens su tutti pongono rimedio – o cercano di farlo – Poeta, Candi, Vojvoda e Pardon.  </p>
      <p>Nella speranza di ritrovare quanto prima il vero Johnson-Odom (la Grissin Bon si può davvero permettere il lusso di aspettarlo ancora per molto?), è proprio dalla difesa degli ultimi 20′ che si deve ripartire per avere la benché minima speranza di sbancare il campo dell’EA7 Milano domenica prossima e disputare una stagione da prime otto posizioni.</p>
    </article>
  </body>
</html>