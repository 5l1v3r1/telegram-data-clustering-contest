<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/maharashtra-bjp-politics/836513"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T20:17:08+00:00"/>
    <meta property="og:title" content="മഹാരാഷ്ട്രയിലേത് കുതന്ത്രങ്ങളുടെ ആവര്‍ത്തനം; രാത്രിനാടകങ്ങള്‍ ബിജെപിയുടെ പതിവുരീതി"/>
    <meta property="og:description" content="സംസ്ഥാനഭരണം പിടിച്ചെടുക്കുന്നതടക്കമുള്ള രാത്രിനാടകങ്ങള്‍ ..."/>
  </head>
  <body>
    <article>
      <h1>മഹാരാഷ്ട്രയിലേത് കുതന്ത്രങ്ങളുടെ ആവര്‍ത്തനം; രാത്രിനാടകങ്ങള്‍ ബിജെപിയുടെ പതിവുരീതി</h1>
      <address><time datetime="2019-11-24T20:17:08+00:00">24 Nov 2019, 20:17</time> by <a rel="author">വെബ് ഡെസ്‌ക്‌</a></address>
      <p>ന്യൂഡല്‍ഹി &gt; സംസ്ഥാനഭരണം പിടിച്ചെടുക്കുന്നതടക്കമുള്ള രാത്രിനാടകങ്ങള്‍ നരേന്ദ്ര മോഡി സര്‍ക്കാരിന്റെ പതിവുരീതി. മഹാരാഷ്ട്രയില്‍നടന്നത് നേരത്തെ മറ്റ് പലയിടത്തും നടത്തിയ കുതന്ത്രങ്ങളുടെ ആവര്‍ത്തനംമാത്രം. മഹാരാഷ്ട്രയില്‍ ശനിയാഴ്ച പുലര്‍ച്ചെ 5.47നാണ് രാഷ്ട്രപതിഭരണം പിന്‍വലിച്ച് ബിജെപി അധികാരം പിടിച്ചെടുത്തത്.</p>
      <p>സമാന രീതിയിലാണ് മണിപ്പൂരിലും ബിജെപി അധികാരം പിടിച്ചത്. 2017 മാര്‍ച്ച് 12 അര്‍ധരാത്രിയായിരുന്നു ഇത്. 60 അംഗസഭയില്‍ 28 സീറ്റ് നേടി വലിയ ഒറ്റക്കക്ഷിയായ കോണ്‍ഗ്രസ് സര്‍ക്കാരുണ്ടാക്കാന്‍ അവകാശവാദം ഉന്നയിച്ചു. ഡല്‍ഹിയില്‍നിന്ന് കോണ്‍ഗ്രസ് നേതാക്കള്‍ എത്തിയപ്പോഴേക്കും ഗവര്‍ണര്‍ നജ്മ ഹെപ്തുള്ള ബിജെപിയെ സര്‍ക്കാരുണ്ടാക്കാന്‍ ക്ഷണിച്ചു. കോണ്‍ഗ്രസ് വിട്ട് ബിജെപിയിലെത്തിയ ഹിമന്ദ ബിശ്വശര്‍മയാണ് അട്ടിമറി നീക്കത്തിന് ചുക്കാന്‍പിടിച്ചത്. 21 എംഎല്‍എമാരുള്ള ബിജെപി, എന്‍പിപി, എന്‍പിഎഫ്, എല്‍ജെപി എന്നിവരുള്‍പ്പെടെ 33പേരുടെ പട്ടിക അര്‍ധരാത്രി ഗവര്‍ണര്‍ക്ക് സമര്‍പ്പിച്ചു. തൃണമൂല്‍ കോണ്‍ഗ്രസും സ്വതന്ത്രനും പിന്തുണച്ചു.</p>
      <p>കര്‍ണാടകത്തില്‍ 2018ലെ നിയമസഭാതെരഞ്ഞെടുപ്പിനുശേഷമുണ്ടായ അധികാര വടംവലിയെ തുടര്‍ന്ന് അര്‍ധരാത്രി സുപ്രീംകോടതി കേസില്‍ വാദംകേട്ട സംഭവവും അരങ്ങേറി. ബി എസ് യെദ്യൂരപ്പ മുഖ്യമന്ത്രിയായി അടുത്തദിവസം രാവിലെ സത്യപ്രതിജ്ഞചെയ്യുന്നത് തടയണമെന്നാവശ്യപ്പെട്ടുള്ള ഹര്‍ജിയാണ് അര്‍ധരാത്രി കോടതി പരിഗണിച്ചത്. കോണ്‍ഗ്രസിന്റെയും ജെഡിഎസിന്റെയും ഹര്‍ജി തള്ളിയ കോടതി യെദ്യൂരപ്പ സഭയില്‍ ഭൂരിപക്ഷം തെളിയിക്കണമെന്ന് ആവശ്യപ്പെട്ടു.</p>
      <p>സത്യപ്രതിജ്ഞ ചെയ്തെങ്കിലും ഭൂരിപക്ഷം തെളിയിക്കാനാകാത്തതിനാല്‍ യെദ്യൂരപ്പ രാജിവച്ചു.</p>
      <p>ജമ്മു കശ്മീരില്‍ ബിജെപി--പിഡിപി സര്‍ക്കാര്‍ തകര്‍ന്നതോടെ പിഡിപി--എന്‍സി--കോണ്‍ഗ്രസ് സര്‍ക്കാര്‍ രൂപീകരണശ്രമവും ബിജെപി അട്ടിമറിച്ചു. ബിജെപിക്ക് മന്ത്രിസഭ രൂപീകരിക്കാനാകില്ലെന്ന് വ്യക്തമായതോടെ ജമ്മു കശ്മീര്‍ നിയമസഭ പിരിച്ചുവിട്ടു. പിഡിപി--എന്‍സി സര്‍ക്കാര്‍ രൂപീകരിക്കാന്‍ സമയം ആവശ്യപ്പെട്ട് ഗവര്‍ണര്‍ക്ക് നേതാക്കള്‍ ഫാക്സ് അയച്ചെങ്കിലും രാജ്ഭവനിലെ ഫാക്സ് യന്ത്രം പ്രവര്‍ത്തനരഹിതമായിരുന്നു.സിബിഐ ഡയറക്ടര്‍ അലോക് വര്‍മയെ മാറ്റിയ അട്ടിമറി കേന്ദ്രസര്‍ക്കാര്‍ നടപ്പാക്കിയതും അര്‍ധരാത്രിതന്നെ.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/news-national-25-11-2019/836528"/>
        <a href="https://www.deshabhimani.com/news/national/ajit-pawar/836525"/>
        <a href="https://www.deshabhimani.com/news/national/news-national-25-11-2019/836521"/>
        <a href="https://www.deshabhimani.com/news/national/man-claiming-to-be-witness-to-unnao-rape-victim-s-accident-alleges-attempt-on-life/836517"/>
        <a href="https://www.deshabhimani.com/news/national/supreme-court-on-maharashtra/836501"/>
        <a href="https://www.deshabhimani.com/news/national/news-national-23-11-2019/836163"/>
        <a href="https://www.deshabhimani.com/news/kerala/bjp-rss-attack-kannur/834233"/>
        <a href="https://www.deshabhimani.com/news/national/news-national-13-11-2019/834024"/>
      </related>
    </article>
  </body>
</html>