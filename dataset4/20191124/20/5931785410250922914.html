<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/24/drama-u-podgorici-partiza-porazen-u-finisu-trinkijeri-iskljucen/"/>
    <meta property="og:site_name" content="Sportska centrala"/>
    <meta property="article:published_time" content="2019-11-24T20:05:22+00:00"/>
    <meta property="og:title" content="Drama u Podgorici: Partizan poražen u finišu, Trinkijeri isključen"/>
    <meta property="og:description" content="Budućnost – Partizan 65:60 (12:19, 17:18, 23:15, 14:8) Košarkaši Partizana ni posle pet godina nisu uspeli da savladaju Budućnost u Podgorici. Budućnost je u neizvesnoj završnici, posle nekoliko diskutabilnih sudijskih odluka, savladala crno-bele i vratila se na čelnu poziciju na tabeli. Dobro prvo poluvreme odigrali su igrači Partizana, a da su imali bolji procenat šuta […]"/>
  </head>
  <body>
    <article>
      <h1>Drama u Podgorici: Partizan poražen u finišu, Trinkijeri isključen</h1>
      <address><time datetime="2019-11-24T20:05:22+00:00">24 Nov 2019, 20:05</time> by <a rel="author">Zile</a></address>
      <p><b>Budućnost – Partizan 65:60</b> (12:19, 17:18, 23:15, 14:8)</p>
      <p>Košarkaši Partizana ni posle pet godina nisu uspeli da savladaju Budućnost u Podgorici. Budućnost je u neizvesnoj završnici, posle nekoliko diskutabilnih sudijskih odluka, savladala crno-bele i vratila se na čelnu poziciju na tabeli.</p>
      <p>Dobro prvo poluvreme odigrali su igrači Partizana, a da su imali bolji procenat šuta za tri poena ocena bi mogla biti i mnogo bolja. Samo jednu trojku pogodili su crno-beli iz 12 pokušaja (Pejdž), ali su zato sve nadoknadili u igri pod košem – čak 71 odsto šutirao je Partizan za 2 poena i nakon prvih 20 minuta stekao 8 poena prednosti (37:28).</p>
      <p>Iz svoja prva dva napada Partizan je poveo sa 4:0, ali su Martin i Bamford vrlo brzo doneli i prvu prednost podgoričkom timu (5:4). Poslednje vođstvo u prvoj četvrtini Budućnost je imala u 4. minutu (8:6), a kako je vreme odmicalo crno-beli su igrali sve bolje i posle prvih 10 minuta stekli su 7 poena prednosti (19:12). Značajnu ulogu u prvoj deonici imao je Miletić, koji je ponovo bio starter i za pet i po minuta postigao 4 poena, bez promašaja iz igre, uz 3 skoka od čega je jedan bio ofanzivni. Odličnu rolu u prvih 20 minuta imao je i kapiten Novica Veličković koji je postigao 8 poena (4/4 za dva), uz po 2 skoka i asistencije.</p>
      <p>Za minut i po druge četvrtine Budućnost je napravila seriju 7:0 i stigla do izjednačenja, ali su gosti odbili taj napad i do kraja prvog poluvremena nisu dozvolili rivalu da povede. Za poslednja dva minuta prvog poluvremena Partizan je napravio seriju 7:0, a poenima Gordića uz zvuk sirene ostvario najveću prednost u prvom delu – 37:28.</p>
      <p>U trećoj četvrtini mnogo bolja igra Budućnosti, koja je maksimalno iskoristila činjenicu da je Partiza već posle 70 sekundi ušao u bonus. Nakon četiri i po minuta Podgoričani su poveli prvi put nakon prve četvrtine (46:44), međutim crno-beli su u drugom delu treće četvrtine usporili taj nalet i treću četvrtinu uspeli da završe sa minimalim vođstvom (52:51).</p>
      <p>Četvrta četvrtina je bila veoma nervozna sa obe strane, gotovo pet minuta timovi su bili na samo dva postignuta poena, a prva koja je uspela da stekne „opipljiviju“ prednost bila je Budućnost, 60:57 četiri minuta pre kraja. Uzvratio je Jaramaz svojim prvim poenima na meču za izjednačenje tačno dva minuta pre kraja.</p>
      <p>Poslednjih 30 sekundi bilo je više nego dramatično, prvo je Ivanović pogodio nakon što je pokupio loptu posle svog promašaja, ali su sudije propustile da dosude faul Nikolića nad Gordićem u borbi za loptu ispod koša. Trinkijeri je na tajm-autu nacrtao akciju za Pejdža koji je pogodio trojku, ali su sudije dosudile krajnje diskutabilan faul Mozliju u napadu. Trinkijeri je protestovao, dobio drugu tehničku grešku i morao je u svlačionicu, a Budućnost je mirno privela meč kraju.</p>
      <p>Najefikasniji kod Budućnosti bio je Kobs sa 14 poena, dok su Ivanović i Martin ubacili po 12. Kod Partizana Veličković 11, Tomas i Mozli po 8, a Zagorac 7 poena.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/24/mijovic-nece-biti-dobro-ako-se-bavimo-zvezdom-i-partizanom/"/>
        <a href="https://www.sportskacentrala.com/2019/11/24/kakav-nacin-da-se-ostvari-prva-pobeda-zadar-razbio-cedevita-olimpiju/"/>
        <a href="https://www.sportskacentrala.com/2019/11/24/trinkijeri-mozda-nam-treba-kamion-sutera/"/>
        <a href="https://www.sportskacentrala.com/2019/11/24/live-buducnost-partizan-3/"/>
        <a href="https://www.sportskacentrala.com/2019/11/24/mega-u-seriji-poraza-i-cibona-slavila-u-hali-sportova/"/>
        <a href="https://www.sportskacentrala.com/2019/11/24/mijovic-pred-partizan-najzahtevniji-mec-do-sada/"/>
        <a href="https://www.sportskacentrala.com/2019/11/23/novi-poraz-fmp-a-u-sloveniji-lapornik-vodio-krku-do-pobede-nad-igokeom/"/>
        <a href="https://www.sportskacentrala.com/2019/11/23/partizan-u-zavrsnim-pregovorima-sa-amerikancem/"/>
        <a href="https://www.sportskacentrala.com/2019/11/23/trinkijeri-pred-buducnost-na-nama-je-da-nadjemo-specificne-takticke-solucije/"/>
      </related>
    </article>
  </body>
</html>