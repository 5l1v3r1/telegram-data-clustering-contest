<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125911/epikratise-o-sempastian-koyrts-kai-stis-perifereiakes-ekloges"/>
    <meta property="og:site_name" content="Insider"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Επικράτησε ο Σεμπάστιαν Κουρτς και στις περιφερειακές εκλογές"/>
    <meta property="og:description" content="Tο Λαϊκό Κόμμα του Σεμπάστιαν Κουρτς αναδεικνύεται νικητής και στις τέσσερις εφετινές εκλογικές αναμετρήσεις στην Αυστρία."/>
  </head>
  <body>
    <article>
      <h1>Επικράτησε ο Σεμπάστιαν Κουρτς και στις περιφερειακές εκλογές</h1>
      <h2>Tο Λαϊκό Κόμμα του Σεμπάστιαν Κουρτς αναδεικνύεται νικητής και στις τέσσερις εφετινές εκλογικές αναμετρήσεις στην Αυστρία.</h2>
      <address>
        <time datetime="2019-11-24T20:00:00+00:00">24 Nov 2019, 20:00</time>
      </address>
      <p>Ως πρώτο κόμμα επικράτησε και κατά τις σημερινές <b>περιφερειακές εκλογές, </b>το συντηρητικό Λαϊκό Κόμμα του καγκελάριου<b> Σεμπάστιαν Κουρτς.</b> Με την εκλογική αυτή μάχη ο <b>Σεμπάστιαν Κουρτς</b> αναδεικνύεται πλέον νικητής και των τεσσάρων εκλογικών αναμετρήσεων που διεξήχθησαν εφέτος στην Αυστρία.</p>
      <p>Πρώτη υπήρξε η νίκη του στις εκλογές για το Ευρωπαϊκό Κοινοβούλιο τον περασμένο Μάιο, ακολούθησε η εκ νέου κατάκτηση της πρώτης θέσης στις πρόωρες βουλευτικές εκλογές της 29ης Σεπτεμβρίου (όπως είχε συμβεί και στις προηγούμενες, τον Οκτώβριο του 2017), κατόπιν ήλθε η επικράτηση στις περιφερειακές εκλογές στο ομόσπονδο κρατίδιο Φόραλμπεργκ και σήμερα η επανάκτηση, έπειτα από πολλά χρόνια, της πρώτης θέσης ση Στυρία.</p>
      <h3>Το Λαϊκό Κόμμα απέσπασε ποσοστό 36,6%,</h3>
      <p>Σύμφωνα με το προσωρινό τελικό αποτέλεσμα των σημερινών εκλογών στη Στυρία -- όπου ένα εκατομμύριο ψηφοφόροι καλούνταν στις κάλπες για να εκλέξουν από τους υποψηφίους έξι κομμάτων τους 48 βουλευτές της τοπικής Βουλής -- το Λαϊκό Κόμμα απέσπασε ποσοστό 36,6%, κατά 8,1 μονάδες μεγαλύτερο από τις τελευταίες εκλογές του 2015, ενώ κατά 4,9 μονάδες, στο 24,4%, μείωσε το ποσοστό του το έως τώρα πρώτο κόμμα, το Σοσιαλδημοκρατικό.</p>
      <p>Μεγάλες απώλειες, κατά δέκα ποσοστιαίες μονάδες σε σχέση με τις τελευταίες περιφερειακές εκλογές, είχε το ακροδεξιό εθνικιστικό Κόμμα των Ελευθέρων, του οποίου η δύναμη περιορίζεται τώρα στο 16,8%, σε αντίθεση με τους Πράσινους, που όπως και το Λαϊκό Κόμμα, συγκαταλέγονται στους νικητές, έχοντας αυξήσει το ποσοστό τους κατά 4,8 μονάδες στο 11,5%.</p>
      <p>Την εκπροσώπησή του στη νέα τοπική Βουλή εξασφάλισε το Κομμουνιστικό Κόμμα Αυστρίας, βελτιώνοντας τη δύναμη του κατά 1,2 μονάδες στο 5,4%, ενώ για πρώτη φορά θα εκπροσωπείται στην τοπική Βουλή και το θεωρούμενο νεοφιλελεύθερο κόμμα ΝΕΟΣ (Νέα Αυστρία) με ποσοστό 5,5% (βελτιωμένο κατά 2,9 μονάδες σε σχέση με το 2015).</p>
      <p>Σε μία πρώτη αντίδρασή του, ο αρχηγός του Λαϊκού Κόμματος Σεμπάστιαν Κουρτς έκανε λόγο για "εντυπωσιακή επιτυχία", επισημαίνοντας πως πρόκειται για την έκτη στη σειρά νίκη του κόμματος του σε περιφερειακές εκλογές μετά το 2017, ενώ για «όχι καλή ημέρα για τη Σοσιαλδημοκρατία στη Στυρία» μίλησε ο γενικός γραμματέας του κόμματος στο ομόσπονδο κρατίδιο Γκιούντερ Πίρκερ.</p>
      <p>Την «οδυνηρή ήττα» του Κόμματος των Ελευθέρων παραδέχθηκε ο τοπικός αρχηγός τους στη Στυρία και πρώην ομοσπονδιακός υπουργός Άμυνας Μάριο Κούνασεκ, σημειώνοντας ταυτόχρονα πως ωστόσο το αποτέλεσμα είναι το δεύτερο καλύτερο μετά το 1945.</p>
      <p>«Ιστορικό» χαρακτηρίζουν το αποτέλεσμα τους, με ποσοστό 11,5%, οι Πράσινοι, των οποίων το κόμμα σε ομοσπονδιακό επίπεδο, βρίσκεται εδώ και δύο εβδομάδες σε συγκεκριμένες διαπραγματεύσεις με το Λαϊκό Κόμμα του εντολοδόχου καγκελάριου Σεμπάστιαν Κουρτς, για τον σχηματισμό της νέας αυστριακής κυβέρνησης συνασπισμού μετά τις πρόωρες βουλευτικές εκλογές της 29ης Σεπτεμβρίου.</p>
      <h3>Το Λαϊκό Κόμμα επιθυμεί τον σχηματισμό κυβέρνησης πριν από τα Χριστούγεννα</h3>
      <p>Σύμφωνα με παρατηρητές στη Βιέννη, η έναρξη συγκεκριμένων διαπραγματεύσεων μεταξύ Λαϊκού Κόμματος και Πράσινων δεν σημαίνει αυτόματα και μία θετική κατάληξή τους, καθότι οι διαφορετικές θέσεις των δύο κομμάτων σε μία σειρά θεμάτων, για τις οποίες θα πρέπει να υπάρξουν συγκλίσεις, προσαρμογές, υποχωρήσεις και συμβιβασμοί, προμηνύουν μία έντονη και δύσκολη διαδικασία, χωρίς να είναι γνωστός ο χρονικός ορίζοντας διάρκειάς της.</p>
      <p>Το Λαϊκό Κόμμα φέρεται να επιθυμεί τον σχηματισμό κυβέρνησης πριν από τα Χριστούγεννα, κάτι που από τους Πράσινους θεωρείται «μάλλον απίθανο», με τον αρχηγό τους Βέρνερ Κόγκλερ να δηλώνει ότι οι διαπραγματεύσεις θα πρέπει να διεξαχθούν «το ταχύτερο δυνατό, αλλά και τόσο, όσο κρίνεται αναγκαίο».</p>
      <p>Ο εντολοδόχος καγκελάριος Σεμπάστιαν Κουρτς έχει αναφέρει ότι η διαπραγμάτευση ενός συνασπισμού με τους Πράσινους, θα είναι στοχευμένη, συνεπής, ειλικρινής και με αμοιβαίο σεβασμό.</p>
      <p>Στο πλαίσιο της εντολής που είχε λάβει στις 7 Οκτωβρίου από τον Αυστριακό ομοσπονδιακό πρόεδρο Αλεξάντερ Βαν ντερ Μπέλεν, ο Σεμπάστιαν Κουρτς είχε αρχικά διερευνητικές συνομιλίες με τους αρχηγούς και με αντιπροσωπείες των άλλων τεσσάρων κομμάτων, ωστόσο μετά την αποχώρησή των τριών κομμάτων από αυτές, διεξάγει πλέον συγκεκριμένες διαπραγματεύσεις μόνον με τους Πράσινους.</p>
      <p>Στις πρόσφατες πρόωρες εκλογές το Λαϊκό Κόμμα αποσπώντας ποσοστό 37,5% πέτυχε τη μεγαλύτερη διαφορά (16,3 ποσοστιαίες μονάδες) στην μεταπολεμική Αυστρία από το δεύτερο σε δύναμη κόμμα, τους Σοσιαλδημοκράτες (21,2%) , και οι Πράσινοι, που, έπειτα από την απουσία τους στην απερχόμενη Βουλή, επανέρχονται με ένα εντυπωσιακό ποσοστό 13,9%.</p>
      <p>Στους «νικητές» συγκαταλέγεται και το θεωρούμενο νεοφιλελεύθερο κόμμα ΝΕΟΣ (Νέα Αυστρία) που αύξησε τη δύναμή του στο 8,1%, κατά 2,8 ποσοστιαίες μονάδες σε σχέση με τις τελευταίες εκλογές του Οκτωβρίου 2017.</p>
      <p>«Καταστροφική» ήταν η πτώση κατά 10 ποσοστιαίες μονάδες, στο 16,17%, της δύναμης του ακροδεξιού εθνικιστικού Κόμματος των Ελευθέρων που συγκυβερνούσε με το Λαϊκό Κόμμα μέχρι τέλη Μαΐου όταν διαλύθηκε ο συνασπισμός τους εξαιτίας του πρωτοφανούς σκανδάλου διαφθοράς και πολιτικής συναλλαγής, γνωστού ως «Υπόθεση Ίμπιζα».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/120165/oktobrio-i-psifos-ton-ellinon-toy-exoterikoy-epistoliki-psifo-meleta"/>
        <a href="https://www.insider.gr/eidiseis/politiki/114117/h-7i-ioylioy-pithanoteri-imerominia-eklogon"/>
        <a href="https://www.insider.gr/hristika/symvoyles/113420/ti-ishyei-me-tin-eklogiki-adeia-dieykriniseis-apo-ti-gsee"/>
      </related>
    </article>
  </body>
</html>