<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/715054-prosfygiko-schedio-me-4-pylones-110-ekat-eyro-kai-3700-ameses-proslhpseis.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T20:59:00+00:00"/>
    <meta property="og:title" content="Προσφυγικό: Σχέδιο με 4 πυλώνες, 110 εκατ. ευρώ και 3.700 άμεσες προσλήψεις"/>
    <meta property="og:description" content="Προσπαθώντας να κάμψει τις αντιδράσεις των τοπικών κοινωνιών, η κυβέρνηση θα προβάλει ως δέλεαρ έργα, οικονομική στήριξη στους δήμους αλλά και νέο προσωπικό σε φύλαξη"/>
  </head>
  <body>
    <article>
      <h1>Προσφυγικό: Σχέδιο με 4 πυλώνες, 110 εκατ. ευρώ και 3.700 άμεσες προσλήψεις</h1>
      <address>
        <time datetime="2019-11-24T20:59:00+00:00">24 Nov 2019, 20:59</time>
      </address>
      <p>Προσπαθώντας να κάμψει τις αντιδράσεις των τοπικών κοινωνιών, η κυβέρνηση θα προβάλει ως δέλεαρ έργα, οικονομική στήριξη στους δήμους αλλά και νέο προσωπικό σε φύλαξη συνόρων και υπηρεσίες ασύλου</p>
      <p>Στα οικονομικά κίνητρα ποντάρει η κυβέρνηση για την κάμψη των «αντιστάσεων» από τις τοπικές κοινωνίες, οι οποίες αντιτίθενται στο κυβερνητικό σχέδιο για το Προσφυγικό και στη δημιουργία κλειστών κέντρων κράτησης στα νησιά με πληθυσμό μικρών πόλεων.</p>
      <p>Η κυβέρνηση θα επιχειρήσει να προβάλει ως... δέλεαρ τις προσλήψεις που θα λάβουν χώρα το επόμενο διάστημα, τους διαγωνισμούς για έργα άνω των 50-60 εκατ. ευρώ που θα «τρέξουν» από τα μέσα Δεκεμβρίου αλλά και το πρόγραμμα του υπουργείου Εσωτερικών για τη στήριξη των δήμων, ύψους 50 εκατ. ευρώ. Τα «καυτά» μέτωπα για τους κυβερνητικούς παράγοντες είναι δύο.</p>
      <p>Το πρώτο ο ξεσηκωμός των τοπικών κοινωνιών, που θεωρούν ότι καλούνται να σηκώσουν βάρος που δεν τους αναλογεί, και το δεύτερο οι αιτιάσεις της αξιωματικής αντιπολίτευσης, που κάνει λόγο για σχέδιο δημιουργίας φυλακών και μετατροπή της κράτησης μεταναστών από έσχατο μέτρο σε γενικό κανόνα. Ποια, όμως, είναι τα σχέδια της κυβέρνησης;</p>
      <p>Αρμόδιες πηγές εξηγούν στο «Εθνος της Κυριακής» πώς θα επιχειρήσει να «μαλακώσει» τις αντιδράσεις μέσω της παροχής κινήτρων:</p>
      <p>Ηδη η κυβέρνηση ανακοίνωσε την πρόσληψη 500 ατόμων στις υπηρεσίες ασύλου, 400 συνοριοφυλάκων για τον Εβρο και ακόμα 800 για τα νησιά. Σύμφωνα με πληροφορίες, ωστόσο, οι προσλήψεις δεν ολοκληρώθηκαν. Και αυτό διότι δεν υπάρχει το προσωπικό για να καλύψει τις ανάγκες στελέχωσης των πέντε κλειστών κέντρων κράτησης για 19.000 πρόσφυγες και μετανάστες, που θα λειτουργήσουν σε Λέσβο, Χίο, Σάμο, Κω και Λέρο. Μια κλειστή δομή, όπως θα είναι αυτή της Λέσβου, που θα φιλοξενεί περίπου 6.000 ανθρώπους, χρειάζεται περίπου 700- 1.000 άτομα προσωπικό για να λειτουργήσει όλο το 24ωρο. Ετσι το επόμενο διάστημα, και όσο θα «τρέχουν» οι διαδικασίες για την κατασκευή των κέντρων, αναμένεται να γίνουν ακόμα τουλάχιστον 2.000 προσλήψεις. Μάλιστα θα τεθούν, σύμφωνα με πληροφορίες, κριτήρια εντοπιότητας. Πρόκειται για προσλήψεις που θα γίνουν από τις υπηρεσίες ασύλου, το υπουργείο Υγείας, το υπουργείο Εσωτερικών και το υπουργείο Προστασίας του Πολίτη (ειδικοί φρουροί).</p>
      <p><b>Διαγωνισμοί.</b> Τα γραφεία των αρμόδιων παραγόντων που χειρίζονται τα θέματα του Μεταναστευτικού έχουν εδώ και καιρό κατακλυστεί από προτάσεις κατασκευαστικών εταιρειών, που προτίθενται να αναλάβουν τα έργα κατασκευής των κλειστών δομών. Σύμφωνα με πληροφορίες του «Εθνους της Κυριακής», πρόκειται κυρίως για μεγάλες ελληνικές κατασκευαστικές εταιρείες αλλά και συμπράξεις ελληνικών εταιρειών με ξένες εταιρίες-κολοσσούς. Ο διαγωνισμός που περιμένουν οι εταιρείες θα «τρέξει» εντός των επόμενων 20 ημερών και θα περιλαμβάνει τρία μεγάλα έργα: την κατασκευή κέντρου κράτησης χωρητικότητας 6.000 ατόμων στη Λέσβο, την κατασκευή κέντρου 5.000 ατόμων στη Χίο και την επέκταση της υπάρχουσας δομής στη Σάμο. Εκεί έχει κατασκευαστεί ήδη δομή για 1.500 πρόσφυγες και μετανάστες, η οποία θα επεκταθεί για τη φιλοξενία 5.000 ανθρώπων. Για τη Λέσβο και τη Χίο ενδεικτικά αναφέρεται ότι για να δημιουργηθεί από το «μηδέν» μια κλειστή δομή για 6.000 άτομα, με σύγχρονες προδιαγραφές, πρέπει να δαπανηθούν περίπου 20-30 εκατ. ευρώ. Διαφορετικά είναι τα δεδομένα για την Κω και τη Λέρο, όπου θα γίνει επέκταση των υπαρχουσών δομών, με αποτέλεσμα η δαπάνη να είναι σημαντικά μικρότερη.</p>
      <p><b>Χρήματα στους δήμους.</b> Δημιουργείται ειδικό ταμείο ύψους 50 εκατομμυρίων ευρώ για το 2020. Στόχος του υπουργείου Εσωτερικών είναι να χρηματοδοτηθούν οι δήμοι που θα κληθούν να σηκώσουν το μεγαλύτερο βάρος. Στο ίδιο πλαίσιο εξαγγέλθηκαν μειωμένοι συντελεστές ΦΠΑ κατά 30%, έως τις 31 Δεκεμβρίου 2020, στα πέντε νησιά, όπου θα δημιουργηθούν κλειστά κέντρα.</p>
      <p><b>Χρηματοδότηση από την Ευρώπη.</b> Η Ελλάδα έχει ήδη κοινοποιήσει στην Ευρωπαϊκή Επιτροπή τα σχετικά έγγραφα για την κατασκευή προαναχωρησιακών κέντρων στα νησιά, προκειμένου να λάβει χρηματοδότηση. Η συμμετοχή της ΕΕ σε ανάλογες περιπτώσεις ξένων χωρών ήταν εξαιρετικά μεγάλη, με ποσοστά άνω του 80%. Πρόθεση της κυβέρνησης είναι να δοθεί προτεραιότητα στην επέκταση του κέντρου στη Σάμο, με στόχο να είναι έτοιμο μέχρι το τέλος του Φεβρουαρίου. Για τις υπόλοιπες τέσσερις δομές, ο σχεδιασμός προβλέπει να λειτουργήσουν μέχρι το ερχόμενο καλοκαίρι.</p>
      <p>
        <a href="https://www.madata.gr/epikairotita/politics/714999-protovoylia-mhtsotakh-gia-ta-asynodeyta-kanena-paidi-mono-analamvano-prosopika.html"> Πρωτοβουλία Μητσοτάκη για τα ασυνόδευτα: Κανένα παιδί μόνο! Αναλαμβάνω προσωπικά</a>
      </p>
      <p>
        <a href="https://www.ethnos.gr/ellada/73891_prosfygiko-shedio-me-4-pylones-110-ekat-eyro-kai-3700-ameses-proslipseis">ethnos</a>
      </p>
    </article>
  </body>
</html>