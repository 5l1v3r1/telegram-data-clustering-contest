<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/horoscope/172261/"/>
    <meta property="og:site_name" content="Sanook"/>
    <meta property="article:published_time" content="2019-11-24T20:45:00+00:00"/>
    <meta property="og:title" content="เช็กดวงรายสัปดาห์วันที่ 25 พฤศจิกายน - 1 ธันวาคม 2562"/>
    <meta property="og:description" content="เช็กดวงรายสัปดาห์จากหมอดูชื่อดัง ซึ่งดวงชะตามีผลตั้งแต่วันที่ 25 พฤศจิกายน - 1 ธันวาคม 2562 นี้ มาเช็กดวงกันว่าราศีไหนดวงดี ราศีไหนต้องระมัดระวัง"/>
  </head>
  <body>
    <article>
      <h1>เช็กดวงรายสัปดาห์วันที่ 25 พฤศจิกายน - 1 ธันวาคม 2562</h1>
      <address>
        <time datetime="2019-11-24T20:45:00+00:00">24 Nov 2019, 20:45</time>
      </address>
      <p>
        <b>เช็ก<a href="https://www.sanook.com/horoscope/">ดวง</a>รายสัปดาห์จากหมอดูชื่อดัง ซึ่ง<a href="https://www.sanook.com/horoscope/play/">ดวงชะตา</a>มีผลตั้งแต่วันที่ 25 พฤศจิกายน - 1 ธันวาคม 2562 นี้ มาเช็ก<a href="https://www.sanook.com/horoscope/">ดวง</a>กันว่าราศีไหนดวงดี ราศีไหนต้องระมัดระวัง</b>
      </p>
      <p> </p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzUzODk2NC5qcGc=.jpg"/>
      </figure>
      <p>
        <b>สวัสดีค่ะ ชาวราศีเมษ ราศีแห่งนักรบผู้กล้า ที่รู้ว่าเมื่อเข้าสู่สนามรบจะต้องบาดเจ็บ สูญเสีย แต่ด้วยความเชื่อมั่น มีศรัทธาต่อตัวเอง ถึงรู้ว่าจะเจ็บ จะหายนะ แต่ก็จะสู้ เพราะแน่ใจว่าผลสุดท้ายที่ได้รับคือ...ชัยชนะ!</b>
      </p>
      <p><b>การเงิน</b> จากการท่อง<a href="https://www.sanook.com/travel/">เที่ยว</a> ศึกษาต่อต่างประเทศ หรือค้าขายสินค้าหรู มีสไตล์ จะอยู่ในเกณฑ์ดีที่สามารถทำผลกำไร สร้างรายได้อย่างเป็นกอบเป็นกำ แต่ควรหลีกเลี่ยงที่จะวิ่งเต้น หรือกระทำการไม่สุจริต เพราะมีโอกาสสูงที่จะทำให้ผิดหวัง เสียเงิน และถูกฟ้องร้องมีคดีความได้ โดยเฉพาะวันที่ 25-27 ควรระวังเป็นพิเศษ</p>
      <p><b>การงาน</b> แสดงความกระตือรือร้น สนใจ ตั้งใจให้เห็นชัดเจนในการติดต่อสัมพันธ์ให้มากขึ้น โดยหลีกเลี่ยงที่จะขัดแย้ง ดึงดันที่จะเอาชนะอย่างเดียว แค่นี้ก็จะมีเกณฑ์ได้รับผลสำเร็จดังที่หวัง สำหรับมนุษย์เงินเดือนที่กำลังหางานใหม่ หากติดต่อสมัครงานกับธุรกิจที่ติดต่อสัมพันธ์กับต่างประเทศ ศาสนา การศึกษา ก็จะมีโอกาสมากขึ้น</p>
      <p><b>ความรัก</b> ยังอยู่ในระยะที่ควรหลีกเลี่ยงที่จะมีปากเสียง ทะเลาะวิวาทกับคนรัก คู่ครอง โดยเฉพาะเมื่ออยู่ต่อหน้าบุคคลที่สาม ที่จะทำให้เขา/เธออับอายขายหน้า เป็นเหตุทำให้หนีหายจากไปได้ทันที! โดยสำหรับคนโสด หากได้พบรัก เจอคนที่คิดว่าใช่ ก็ควรตรวจสอบ พิจารณาให้รอบคอบ เพราะมีเกณฑ์ที่จะเจอแค่...ข้างนอกสุกใสเท่านั้น!</p>
      <p><b>สุขภาพ</b> อยู่ในเกณฑ์ดี แต่หากจะมีเพศสัมพันธ์กับคนแปลกหน้า ก็ควรป้องกันให้มาก เพราะอาจนำโรคภัยอันตรายมาให้</p>
      <p><b>โชคลาภ</b> วันที่ 25-27 มีเกณฑ์เสี่ยงที่จะสูญเสียมากกว่า ควรพิจารณาให้รอบคอบ หากคิดจะลงทุน เสี่ยงโชคใดๆ</p>
      <p><b>คำแนะนำ</b> จนถึงวันที่ 25 ธันวาคม ดาวอังคาร ดาวประจำตัวของชาวราศีเมษ จะโคจรมาสถิต ณ เขตราศีตุลย์ ซึ่งเป็นสัญญาณบ่งบอกว่า อยู่ในระยะ “อ่อนนอกแข็งใน” ด้วยความสุภาพอ่อนโยน ประนีประนอม ยอมให้บ้าง ถึงจะมีโอกาสสำเร็จมากขึ้น</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzI5ODc2MC5qcGc=.jpg"/>
      </figure>
      <p>
        <b>ชาวราศีพฤษภ  ชาวราศีผู้เป็นแกนหลักของกงล้อชีวิต ที่ทำให้ชีวิตของทุกคนที่เกี่ยวข้องขับเคลื่อนไปได้ ชาวราศีผู้ยึดคติ </b>
        <b>“ช้าเป็นการ นานเป็นคุณ”  คิดช้าแต่จะไม่ผิดพลาด แม้แต่ความโกรธก็ช้า แต่ถ้าเกิดขึ้นเมื่อไหร่ก็...ตัวใครตัวมัน!</b>
      </p>
      <p><b>การเงิน</b> ได้มาก จ่ายหมด รายได้อยู่ในเกณฑ์ดีถึงดีมาก ทั้งจากการทำมาหาได้เอง ผลกำไรจากการทำธุรกิจ หรือ ได้รับส่วนแบ่งจากกองมรดก แต่หากมองโลกในแง่ดีเกินไป หวังน้ำบ่อหน้าอย่างเดียว โดยไม่ได้ตรวจสอบดูให้ละเอียด ก็อาจเป็นเหตุทำให้ผิดหวัง หรือ สูญเสียเงินมหาศาลด้วยเช่นกัน โดยเฉพาะวันที่ 28-30 ควรระวังให้มากๆ</p>
      <p><b>การงาน</b> งาน ภารกิจที่ติดต่อสัมพันธ์ที่ยังคั่งค้าง ที่ยัง “ปิดไม่ได้” หรือ ไปสัมภาษณ์งานไว้แล้วแต่ยังเงียบสนิท สัปดาห์นี้ก็จะอยู่ในเกณฑ์ดี หากจะติดตาม ทวงถาม ก็จะมีโอกาสเดินหน้าที่จะสรุป รวบรัดให้งานสำเร็จได้รวดเร็วยิ่งขึ้น แต่สำหรับเจ้าของกิจการ ผู้บริหาร ควรระวังการใช้คำพูด การกระทำที่รุนแรงเพื่อกดดันลูกน้อง พนักงาน โดยเฉพาะวันที่ 25-27...อันตราย!</p>
      <p><b>ความรัก </b>ไม่เรียกร้อง ไม่แสดงความคาดหวังที่จะได้รับสิ่งใดจากคนรัก คู่ครอง แค่นี้ก็สามารถรักษาสัมพันธ์รักให้ราบรื่น มีความสุขแล้ว สำหรับคนโสดที่กำลังดิ้นรนไขว่คว้าหารัก ก็ควรระวัง..ความรักคือความทุกข์ โดยเฉพาะรักที่ไขว่คว้า ที่ต้องยื้อแย่ง ฉกชิงมา เพราะเขา/เธอนั้นมีใจให้คุณได้แค่..เสี้ยวเดียว!</p>
      <p><b>สุขภาพ </b>อยู่ในเกณฑ์ดี แต่หากจะเดินทางไปต่างแดน ก็อย่าประมาท หากรีบร้อนก็อาจทำให้เจ็บตัว มีอันตรายได้</p>
      <p><b>โชคลาภ </b>อาจได้โชคดีจากสิ่งที่คิดว่าสูญเสียไปแล้ว แต่หากจะลงทุน เสี่ยงโชคใดๆ ก็จะอยู่ในเกณฑ์ไม่แน่นอน ควรพิจารณาให้รอบคอบ</p>
      <p><b>คำแนะนำ</b> จนถึงวันที่ 15 ธันวาคม ดาวศุกร์ ดาวประจำตัวของชาวราศีพฤษภ จะโคจรมาสถิตร่วมกับดาวพฤหัสบดี ดาวเสาร์ และดาวพลูโต ณ เขตราศีธนู ซึ่งเป็นสัญญาณบ่งบอกว่า เมื่อพระศุกร์เข้า พระเสาร์แทรก ก็ควรยั้งสติ ปล่อยวาง ไม่คาดหวังอะไรมากนัก เพราะเมื่อไม่หวังมาก ก็ไม่เจ็บมาก!  </p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzU1OTg3MS5qcGc=.jpg"/>
      </figure>
      <p>
        <b>สวัสดีค่ะ ชาวราศีเมถุน ราศีธาตุลม ที่มีดาวพุธ ดาวแห่งความคิด สติปัญญา เป็นเจ้าเรือน บอกถึงการเป็นผู้ชอบเรียนและสนุกที่จะรู้ บอกถึงพรสวรรค์ที่ไม่มีใครเทียบเทียมในการเจรจา หาเรื่องทั้งที่มีสาระและไร้สาระมาพูดคุยได้กับทุกคน ทุกเวลา และ ทุกสถานที่</b>
      </p>
      <p><b>การเงิน</b> ได้มา หมดไป จากรายได้ประจำอยู่ในเกณฑ์ดี แต่หากจะหารายได้จากงานเสริมพิเศษ ก็ควรพิจารณาให้รอบคอบ เพราะมีเกณฑ์จะได้ไม่คุ้มกับที่จะสูญเสีย รวมถึงควรระวังจะถูกหลอก ถูกล่อลวง โน้มน้าวใจ โดยเฉพาะจากเพศตรงข้าม!</p>
      <p><b>การงาน </b>รวบรัดให้ชัดเจนและไม่ควรเยิ่นเย้อมากเกินไป โดยเฉพาะหากจะขออนุมัติแผนงาน โครงการใหม่ หรือ ขอกู้เงินไปลงทุน ถึงจะมีโอกาสสำเร็จมากขึ้น และสำหรับมนุษย์เงินเดือน ก็ควรระมัดระวังและรอบคอบ หากจะมีจิตอาสา หวังดีเข้าไปช่วยเหลือ แก้ปัญหาของเพื่อนร่วมงาน เพราะอาจทำให้ยุ่งยากมากกว่าเดิม!</p>
      <p><b>ความรัก </b>หลีกเลี่ยงการแสดงความคาดหวัง ไม่อคติ พูดเปรียบเทียบ ตำหนิติเตียนคนรักกับคนอื่นว่าดีกว่าจนทำให้เขา/เธอทุกข์ใจ ซึ่งอาจเป็นเหตุทำให้หมางใจ หมดความสุขกันไปอีกนาน แต่สำหรับชาวราศีเมถุนที่กำลังมีรักกุ๊กกิ๊ก โดยเฉพาะที่แบ่งใจออกมา ก็ควรระวังรักซ้อน ซ่อนรักครั้งนี้ อาจเป็นเหตุ/ภัย...อันตราย!</p>
      <p><b>สุขภาพ</b> หากกำลังตั้งครรภ์ อย่าประมาท ใจลอย เพราะอาจเป็นเหตุ/ภัยที่จะมีอันตรายทั้งกับตัวเองและบุตรในครรภ์ได้ ซึ่งวันที่ 25-26 ควรระวังเป็นพิเศษ</p>
      <p><b>โชคลาภ </b>วันที่ 25-27 อยู่ในเกณฑ์เสี่ยงที่จะสูญเสียมากกว่า จึงควรพิจารณาให้รอบคอบ หากคิดจะลงทุน เสี่ยงโชคใดๆ</p>
      <p><b>คำแนะนำ</b> จากวันที่ 7 มีนาคม ไปอีกหนึ่งปีครึ่ง พระราหู เงามัวหม่นที่จะทำให้มองเห็นไม่ชัดเจน จะโคจรย้อนจักรจากราศีกรกฎสู่ราศีเมถุน ราศีแห่งความคิด สติปัญญา การสื่อสาร การเคลื่อนไหว เปลี่ยนแปลงที่รวดเร็ว จึงเป็นสัญญาณบ่งบอกว่า จะมีโอกาสแปลกๆ ที่มองว่า “ดี” เข้ามาหาอย่างไม่คาดฝัน แต่หากคิดจะไขว่คว้า คิดจะรีบฉวยไว้ก่อน ก็ควรพิจารณาให้รอบคอบมากกว่าปกติเป็นสองเท่า เพราะมีเกณฑ์เสี่ยงสูงมากที่จะตัดสินใจผิดพลาด แล้วส่งผลร้ายทำให้ชีวิต...มัวหม่นไปอีกนาน!</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzM0NjE0OS5qcGc=.jpg"/>
      </figure>
      <p>
        <b>สวัสดีค่ะ ชาวราศีกรกฎ ราศีต้นธาตุน้ำ ผู้ดำเนินชีวิตไปตามเสียงเรียกร้องของ...หัวใจ ขึ้นกับความรู้สึก ไม่อ้างอิง หรือ ยึดถือ ตำรา หรือ ทฤษฎีใดๆ โลกจะหมุนซ้ายหรือขวา ก็ไม่สน แต่ถ้าความรู้สึกบอกว่าถูกต้อง ก็จะทำ แต่ถ้าไม่ใช่ ก็จะปฏิเสธ หรือ ต่อต้าน โดยทันที</b>
      </p>
      <p><b>การเงิน</b> อยู่ในระยะหาง่าย ใช้คล่องมือ ทั้งจากรายได้ประจำ รวมถึงลาภผลเพิ่มเติมที่อาจได้จากการลงทุน เก็งกำไร แต่ยั้งสติสักนิดก่อนจะเผลอใจใช้เพลิน เพราะอาจมีรายจ่ายที่จำเป็น โดยเฉพาะเรื่องสุขภาพของตัวเองหรือคนใกล้ตัว..รออยู่</p>
      <p><b>การงาน </b>แสดงความกระตือรือร้นให้เห็นเด่นชัดที่จะติดต่อสัมพันธ์ ติดตามงาน โดยเฉพาะกับผู้มีอำนาจสูงกว่า ถึงจะประสบผลสำเร็จเร็วขึ้น แต่ควรอดทน อดกลั้นที่จะขัดแย้ง โต้เถียงแค่เพียงจะเอาชนะ เพราะอาจถูกเขม่น ไม่พอใจไปอีกนาน แต่สำหรับเจ้าของกิจการ ผู้บริหาร ควรใส่ใจ ให้กำลังใจพนักงาน ลูกจ้างที่เป็นคนสำคัญขององค์กรมากขึ้น เพราะมีเกณฑ์สูงว่ากำลังอยู่ในระยะทำงานแบบ “ซังกะตาย”</p>
      <p><b>ความรัก</b> จากพระศุกร์เข้าพระเสาร์แทรก จากเสาร์เข้าวงจันทร์ จึงอยู่ในระยะควร...ปล่อยวาง...อย่างแท้จริง กับสัมพันธ์รักที่มีปัญหาทุกข์เรื้อรัง เพราะอยู่ในเกณฑ์ยิ่งพยายามมากเท่าไหร่ ก็อาจก่อปัญหามากขึ้น ทำให้ทุกข์มากขึ้นเท่านั้น สำหรับคนโสดที่กำลังไขว่คว้าหารักแท้ ก็อาจได้พบหากเดินทางไปแดนไกล แต่ก็ควรยั้งสติ พิจารณาให้รอบคอบ เพราะรักนี้...จะเป็นต้นเหตุแห่งทุกข์ไปอีกนาน!</p>
      <p><b>ครอบครัว</b> วันที่ 25-27 ควรอดทน อดกลั้นที่จะขัดแย้ง โต้เถียงกับคนในครอบครัว เพราะอาจทำให้ทะเลาะวิวาทจนมองหน้ากันไม่ติด</p>
      <p><b>โชคลาภ </b>อาจได้โชคมีลาภ แต่หากหวังจะรวยทางลัดจากการลงทุน เสี่ยงโชค เก็งกำไร ก็ควรพิจารณาให้รอบคอบ           </p>
      <p><b>คำแนะนำ</b> ในวันที่ 7 มีนาคม พระราหูจะโคจรจากราศีกรกฎ ย้อนจักรไปสถิต ณ เขตราศีเมถุนหนึ่งปีครึ่ง ซึ่งเป็นสัญญาณบ่งบอกว่า เมฆหมอกใดๆ ที่ทำให้ชีวิตมัวหม่น ที่ทำให้ตัดสินใจผิดพลาดมาตลอดหนึ่งปีครึ่ง จะจางหายไปแล้ว ผ่านพายุร้ายมา รางวัลที่ได้รับคือ โชคลาภที่มีเกณฑ์ตามมาอย่างไม่คาดฝัน!</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzIzMjgwMy5qcGc=.jpg"/>
      </figure>
      <p>
        <b>สวัสดีค่ะ ชาวราศีสิงห์ ราศีธาตุไฟ ที่มีดาวอาทิตย์ ดาวธาตุไฟเช่นกันเป็นเจ้าราศี ที่บอกถึงความสนุกสนาน ร่าเริง มีชีวิตชีวา ชีวิตคือการต่อสู้ ถึงจะสู้อย่างเคร่งเครียดเอาจริงเอาจัง แต่ชาวราศีสิงห์ก็สนุกที่จะสู้ด้วย!</b>
      </p>
      <p><b>การเงิน</b> ธุรกิจส่วนตัวของครอบครัว หรือการซื้อ-ขาย จัดการเกี่ยวกับบ้าน ที่ดิน สิ่งปลูกสร้าง ก็จะอยู่ในเกณฑ์ดี ที่สามารถสร้างรายได้ มีผลกำไรอย่างเป็นกอบเป็นกำ แต่ควรระวัง เหตุจากบุตร-ธิดา ก็อาจเป็นตัวแปรที่จะทำให้สูญเสียเงินมหาศาล ที่อาจมากกว่าที่จะได้มา!</p>
      <p><b>การงาน </b>อย่ามองโลกในแง่ดีนัก ควรพิจารณาให้ละเอียดรอบคอบ หากจะลงทุน เริ่มทำงาน กิจการใหม่ๆ โดยเฉพาะที่อยู่ต่างจังหวัดในปีนี้ เพราะอาจเจอปัญหาประดังเข้ามา ที่จะเป็นอุปสรรคมากกว่าที่คิด สำหรับมนุษย์เงินเดือน ก็ควรอดทน อดกลั้น หลีกเลี่ยงที่จะขัดแย้ง มีปัญหากับเพื่อนร่วมงาน เพราะอาจลุกลามจนทะเลาะวิวาทได้</p>
      <p><b>ความรัก </b>ร่วมด้วยช่วยกันกับคู่ครองที่จะแก้ไขปัญหา โดยเฉพาะเหตุ/ภัยที่เกิดจากบุตร-ธิดา ก็จะทำให้สัมพันธ์รักราบรื่น ผ่านอุปสรรคไปได้ สำหรับคนโสด จากการเดินทาง หรือเปลี่ยนแปลงสถานที่ไปยังที่ที่ไม่เคยไป พบปะผู้คนในสังคมใหม่ๆ ก็อาจเป็นเหตุให้พบรัก เจอคนถูกใจ แต่อาจต้องใช้เวลา ความอดทนไปอีกระยะถึงจะมีโอกาสสมหวัง</p>
      <p><b>ครอบครัว</b> ยังอยู่ในระยะที่ควรระวัง “ผลประโยชน์ขัดกัน” ทั้งกับญาติพี่น้อง เพื่อนบ้าน ที่อาจลุกลามบานปลาย จนทะเลาะวิวาท มองหน้ากันไม่ได้ไปอีกนาน!</p>
      <p><b>โชคลาภ </b>อยู่ในระยะไม่แน่นอน ควรพิจารณาให้รอบคอบ หากคิดจะลงทุน เสี่ยงโชค เก็งกำไรใดๆ</p>
      <p><b>คำแนะนำ</b> จนถึงวันที่ 16 ธันวาคม ดาวอาทิตย์ ขุมพลังแห่งจักรวาล และดาวประจำตัวของชาวราศีสิงห์ จะโคจรมาสถิต ณ เรือนพันธุ ในเขตราศีพิจิก ซึ่งเป็นสัญญาณบ่งบอกว่า อยู่ในเกณฑ์ดี ที่จะทำการ “เปลี่ยนแปลง” เพื่อให้ได้ผลดังที่หวัง แต่หากจะให้สำเร็จได้ง่ายขึ้น ก็ควรยอมรับฟังความคิดเห็นของผู้อื่นให้มากขึ้นเช่นกัน</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzk4OTMzOC5qcGc=.jpg"/>
      </figure>
      <p> </p>
      <p>
        <b>สวัสดีค่ะ ชาวราศีกันย์ ราศีแห่งนางฟ้า ที่ปรารถนาความงดงาม บริสุทธิ์ และสมบูรณ์แบบ ดังนั้นภารกิจของ </b>
        <b>“นางฟ้า” คือพยายามกำจัดสิ่งสกปรก มีมลพิษให้พ้นไปจากชีวิต ร่างกาย หัวใจ และคอยหาสิ่งมาเติมเต็มชีวิต ร่างกายและหัวใจ ให้บริสุทธิ์ งดงาม อยู่เสมอ</b>
      </p>
      <p><b>การเงิน</b> อยู่ในระยะตั้งสติ ใจเย็น พิจารณาให้รอบคอบก่อน ถึงจะทำให้ไม่เสียเงินโดยไม่จำเป็น! รวมถึงอาจมีทุกขลาภที่จะได้มาจากการจัดการซื้อ-ขายที่ดิน สิ่งปลูกสร้างจะสมหวังแต่ก็จะมีปัญหาตามมาให้แก้ไขอีกมาก</p>
      <p><b>การงาน </b>ใจเย็น อดทน โดยเฉพาะจากกิจการงานที่ทำประจำ หรือจากธุรกิจครอบครัว รวมถึงงานฟรีแลนซ์ ที่อยู่ในเกณฑ์ยุ่งยากวุ่นวาย ที่สำคัญคือหลีกเลี่ยงที่จะขัดแย้งกับผู้ใด เพราะมีเกณฑ์สูงที่จะนำไปสู่การฟ้องร้อง มีคดีความได้ หรือหากเป็นมนุษย์เงินเดือน ก็มีโอกาสที่เจ้านาย หรือผู้บังคับบัญชาก็อาจเข้ามา “ป่วน” งานที่รับผิดชอบจนทำให้มีปัญหามากขึ้นอีกด้วย</p>
      <p><b>ความรัก </b>อดทน อดกลั้น และร่วมด้วยช่วยกันที่จะปรึกษา แก้ไขเหตุ/ภัยที่อาจเกิดขึ้นในครอบครัว ทั้งจากการตกแต่ง ปรับปรุงบ้าน ที่พักอาศัย หรือ จากญาติผู้ใหญ่ ถึงจะรักษาสัมพันธ์รักให้ราบรื่น มีความสุข สำหรับคนโสด หากพบรัก เจอคนที่คิดว่าใช่ แต่จะยอมรับได้ไหม หากเขา/เธอคนนั้น มาพร้อมกับเรื่องเดือดร้อน ที่รอใครสักคนมาช่วยแบกรับภาระ?</p>
      <p><b>สุขภาพ</b> ยังอยู่ในระยะควรระวัง อย่าประมาท หากมีอาการปวดเอว ผื่นขึ้นผิวหนังเรื้อรัง ก็ควรรีบพบแพทย์ จะปลอดภัยที่สุดแล้ว</p>
      <p><b>โชคลาภ </b>ได้มาก เสียหมด ที่อาจเกิดขึ้น หากคิดจะลงทุน เสี่ยงโชค เก็งกำไรใดๆ ซึ่งวันที่ 25-27 ควรระวังให้มากเป็นพิเศษ</p>
      <p><b>คำแนะนำ</b> จนถึงวันที่ 5 ธันวาคม ดาวพุธ ดาวประจำตัวของชาวราศีกันย์ ได้โคจรวิปริต ย้อนจักรจากราศีพิจิกสู่ราศีตุลย์ และกำลังพักร ดับอยู่ ณ ขณะนี้ จึงเป็นสัญญาณเตือนว่า อย่าประมาท ควรรอบคอบให้มากขึ้น โดยเฉพาะการติดต่อสัมพันธ์ที่เกี่ยวกับเรื่องเงินๆ ทองๆ</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzkwNDEzNi5qcGc=.jpg"/>
      </figure>
      <p>
        <b>สวัสดีค่ะ ชาวราศีตุลย์  ราศีธาตุลม ผู้มี ดาวศุกร์ เทพีวีนัส เทพีแห่งความงาม ครองจิตวิญญาณ นั่นคือ สำหรับชาวราศีตุลย์  ความสวยงามทำให้โลกหมุน ทุกอย่างที่จะกระทำต้อง.. สวยหรู ดูดี... ไว้ก่อน</b>
      </p>
      <p><b>การเงิน</b> หาง่าย ใช้คล่องมือ และหากจะติดต่อ ขอขยายวงเงินกู้ ขอสินเชื่อกับธนาคารก็จะอยู่ในเกณฑ์ดี มีโอกาสสำเร็จง่ายขึ้น แต่ควรระวังสำหรับชาวราศีตุลย์ ผู้มองโลกในแง่ดี เชื่อใจคนมากเกินไป ก็อาจนำเหตุ/ภัย ความยุ่งยาก เดือดร้อนมาสู่ตัวเองได้เช่นกัน</p>
      <p><b>การงาน </b>รวบรัดแต่ไม่รีบร้อนในการติดต่อสัมพันธ์ใดๆ ที่แสดงออกอย่างประนีประนอม ไม่ขัดแย้งกับผู้ใด ถึงจะทำให้งาน ภารกิจที่หวัง สำเร็จได้อย่างรวดเร็ว แต่วันที่ 28 พฤศจิกายน – 1 ธันวาคม หากมีนัดสำคัญ หรือจะเดินทางไปต่างจังหวัด ก็อย่าประมาท เพราะอาจมีอุปสรรคที่จะทำให้ล่าช้า ผิดนัดได้</p>
      <p><b>ความรัก </b>หนักแน่น เชื่อใจ ให้ความสำคัญกับคนรัก คู่ครอง ให้มากกว่าคำพูดของญาติสนิทมิตรสหาย แค่นี้ก็จะทำให้สัมพันธ์รักราบรื่น ไม่มีปัญหาแล้ว สำหรับคนโสด เหตุบังเอิญในสัปดาห์นี้ อาจเป็นทุกขลาภที่จะเป็นโอกาสให้พบรัก เจอคนถูกใจ ที่สามารถจะสานรัก พัฒนาสัมพันธ์จนได้ครองคู่</p>
      <p><b>สุขภาพ</b> อยู่ในเกณฑ์ดี แต่ระวัง หรือ หลีกเลี่ยงที่จะบริโภคอาหารรสจัด เพราะอาจทำให้เจ็บป่วย ไม่สบายได้ ซึ่งวันที่ 25-27 ควรระวังให้มากเป็นพิเศษ</p>
      <p><b>โชคลาภ </b>อาจได้โชคมีลาภ แต่หากคิดจะลงทุน เสี่ยงโชคอย่างทุ่มเท จริงจัง ก็ควรพิจารณาข้อมูลด้วยตัวเองอย่างรอบคอบก่อนตัดสินใจ</p>
      <p><b>คำแนะนำ</b> จนถึงวันที่ 15 ธันวาคม ดาวศุกร์ ดาวประจำตัวของชาวราศีตุลย์ จะโคจรมาสถิตร่วมกับดาวเสาร์ และดาวพฤหัสบดีในเขตราศีธนู จนเป็นพระศุกร์เข้า พระเสาร์แทรก ที่มีเกณฑ์นำพาอุปสรรคจากการเดินทาง หรือ เกิดปัญหาที่เข้าไปเกี่ยวข้องกับญาติสนิทมิตรสหาย ซึ่งหากประมาทไม่ระวัง ก็จะส่งผลให้ยุ่งยาก เดือดร้อนได้</p>
      <p>           </p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzE4OTkwNy5qcGc=.jpg"/>
      </figure>
      <p> </p>
      <p>
        <b>สวัสดีค่ะ ชาวราศีพิจิก ผู้เปรียบเสมือนนกฟีนิกซ์ ที่การเปลี่ยนแปลงจากความรู้สึกภายใน จากสัญชาตญาณ จะนำไปสู่ชีวิตใหม่ การเริ่มต้นใหม่ ที่มีพลัง สร้างสรรค์ และ สดใส</b>
      </p>
      <p><b>การเงิน</b> ระมัดระวังและรอบคอบในการใช้จ่ายให้มากขึ้น เพราะรายได้ที่คาดหวัง อาจถูกแบ่งออกไป หรือถูกเลื่อนให้ช้ากว่าที่กำหนดไว้ ขณะที่รายจ่ายโดยเฉพาะจากการเดินทาง จะมีเกณฑ์สูงมาก ที่อาจส่งผลให้เกิดภาระหนี้สินระยะยาวได้</p>
      <p><b>การงาน </b>อย่าไว้ใจทาง อย่าวางใจใคร โดยเฉพาะคนใกล้ตัว!..ควรระวังอุปสรรคที่จะทำให้งาน ภารกิจ ความก้าวหน้าที่กำลังจะเกิดล่าช้าออกไป เพราะยังมีเกณฑ์ที่จะถูกปัดแข้งปัดขาจากศัตรูในคราบมิตร หรือแพ้ภัยตัวเองที่จะทำให้ถูกนินทาว่าร้ายจนเสื่อมเสียชื่อเสียง เสียเครดิต ความน่าเชื่อถือไปเลย</p>
      <p><b>ความรัก </b>เงินทองของบาดใจ! ที่ควรระวัง เพราะจากความไม่ไว้วางใจซึ่งกันและกันในเรื่องเงินๆ ทองๆ ก็อาจเป็นจุดเริ่มต้นของคำว่า “แตกหัก” สำหรับคนโสด เงินๆ ทองๆ มาบังตา เพศตรงข้ามที่จะเข้ามาพัวพันในระยะนี้ ก็จะมีเกณฑ์สูงว่าจะเข้ามาเพราะ...เงิน เงิน เงิน</p>
      <p><b>สุขภาพ</b> อยู่ในเกณฑ์ดี แต่วันที่ 25-27 ควรระวังเหตุ/ภัยปัจจุบันทันด่วน อย่างปวดท้อง ท้องเสียจากอาหารเป็นพิษ อาจเกิดขึ้นได้</p>
      <p><b>โชคลาภ</b> อยู่ในระยะไม่แน่นอน ควรพิจารณาให้รอบคอบหากคิดจะลงทุน เสี่ยงโชคใดๆ</p>
      <p><b>คำแนะนำ</b> จากวันที่ 5 พฤศจิกายน พ.ศ.2562 ไปอีกหนึ่งปี ดาวพฤหัสบดี ดาวนำโชคของชาวราศีพิจิก จะโคจรมาสถิต ณ เขตราศีธนู โดยมีดาวเสาร์จะสถิตร่วมอยู่ด้วยจนถึงเดือนมีนาคม พ.ศ.2563 นั่นคือสัญญาณบ่งบอกว่า หาง่าย ใช้คล่อง ที่อาจได้ลาภผลมากยิ่งขึ้นอย่างเป็นกอบเป็นกำ แต่จนถึงเดือนมีนาคม ก็จะมีโอกาสถูกเบียดเบียน ถูกแบ่งออกไปอย่าง..จำใจ!</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzM2NTI0My5qcGc=.jpg"/>
      </figure>
      <p>
        <b>สวัสดีค่ะ ชาวราศีธนู ผู้มีพลังแห่งการไล่ล่า และ เล็งเป้าหมายได้อย่างแม่นยำ ..ชีวิตที่มีแต่การพัฒนา ทั้งความคิด สติปัญญา เพื่อขึ้นสู่สิ่งที่ดีกว่า...เสมอ</b>
      </p>
      <p><b>การเงิน</b> ไม่ควรประมาท จากรายได้ที่คิดว่าจะดี เพราะอาจได้มาช้ากว่าที่คิด และก็มีโอกาสถูกเบียน ถูกแบ่งออกอีกด้วย ทั้งจากเรื่องฟุ่มเฟือยของตัวเอง หรือจากรักใคร่เสน่หา รวมถึงที่ควรระวังคือการให้คนรัก มิตรสหายกู้ยืม เพราะนอกจากจะไม่ได้คืนแล้ว ยังอาจทำให้เสียแฟน เสียเพื่อน</p>
      <p><b>การงาน</b> อยู่ในระยะปิดทองหลังพระ ภารกิจ งานที่ทำเบื้องหลังจะอยู่ในเกณฑ์ดี มีโอกาสนำไปสู่ความเจริญรุ่งเรือง แต่ควรระวังเรื่องลาภผลประโยชน์ขัดกัน เพราะอาจเป็นเหตุ/ภัยที่จะก่อศัตรู โดยเฉพาะกับมิตรสหายในแวดวงอาชีพเดียวกัน ที่จะนำไปสู่การทำลายล้างให้วอดวาย...อันตราย!</p>
      <p><b>ความรัก </b>รักสนุก ทุกข์ที่ตามมาอาจสาหัสนัก พิจารณาให้รอบคอบก่อนที่จะทำ เพราะนอกจากจะทำให้เสื่อมเสียชื่อเสียงแล้ว ก็อาจทำให้คนรัก คู่ครองหวาดระแวง จนเป็นเหตุให้รักร้าว รอวันที่จะแตกหัก สำหรับคนโสด ยังอยู่ในระยะอาจพบรัก เจอคนถูกใจ จากมิตรสหายเป็นสื่อนำพา แต่ “เวลา” ที่นานอีกนิด ก็จะเป็นตัวตัดสินว่า ใช่หรือไม่ใช่?</p>
      <p><b>ครอบครัว</b> พิจารณาให้รอบคอบ หากจะนำพาคนแปลกหน้าเข้ามาในบ้าน เพราะอาจนำภัย/อันตรายมาให้ ซึ่งวันที่ 25-27 ควรระวังให้มากขึ้น</p>
      <p><b>โชคลาภ </b>การลงทุน เสี่ยงโชค เก็งกำไร ยังมีเกณฑ์เสี่ยงที่จะสูญเสียมากกว่า ควรพิจารณาให้รอบคอบ</p>
      <p><b>คำแนะนำ </b>จากวันที่ 5 พฤศจิกายน พ.ศ.2562 ไปอีกหนึ่งปีตามระบบนิรายะวิถี ซึ่งคำนวณจากการโคจรตามดาราศาสตร์ที่แท้จริง ดาวพฤหัสบดี ดาวประจำตัวของชาวราศีธนู ได้โคจรมาสถิต ณ ราศีกำเนิด โดยมีดาวเสาร์ที่จะสถิตร่วมอยู่ด้วยจนถึงเดือนมีนาคม พ.ศ.2563 ซึ่งเป็นสัญญาณบ่งบอกว่า มีเกณฑ์ปัญหาอุปสรรคที่จะเกิดขึ้นในระยะนี้ ถ้าอดทน ใจเย็น ก็สามารถแก้ไขให้ผ่านไปได้ ซึ่งสิ่งที่จะตามมาคือ โชคลาภ และ ความสำเร็จ!</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzUwMTA0MC5qcGc=.jpg"/>
      </figure>
      <p>
        <b>สวัสดีค่ะ ชาวราศีมังกร ราศีของผู้ที่เกิดมาเพื่อเป็นผู้นำ นักบริหารการจัดการที่เก่งกาจ ที่กำหนดชีวิตไปตามกฎ ระเบียบ กติกาของสังคม...อย่างเคร่งครัด...เป็นที่รักชื่นชมก็มาก แต่มีคนไม่ชอบ...ก็เยอะมาก</b>
      </p>
      <p><b>การเงิน</b> หาง่าย ใช้คล่องมือ ทั้งจากกิจการ งานที่ทำประจำ รวมถึงสัปดาห์นี้ยังอาจได้โชคมีลาภเข้ามาอีกด้วย แต่ยังอยู่ในเกณฑ์ที่ควรระวังเหตุ/ภัยจากการเดินทาง การใช้ยานพาหนะ หรือความประมาทเลินเล่อจากการทำสัญญา จนเสียรู้ เสียเปรียบ ที่จะทำให้สูญเสียเงิน..อย่างน่าเสียดาย</p>
      <p><b>การงาน </b>เข้าสังคม ติดต่อสัมพันธ์ให้มากขึ้น โดยเฉพาะกับมิตรสหายในวงการอาชีพเดียวกัน ก็จะมีโอกาสสร้างงาน ทำผลกำไร เจริญรุ่งเรืองมากขึ้นได้อย่างรวดเร็ว แต่สำหรับชาวราศีมังกรที่มองโลกในแง่ดี เชื่อคนมากเกินไป ก็อาจผิดหวัง หมดโอกาสจากคำมั่นสัญญาลมๆ แล้งๆ แค่จากคำพูดลอยๆ ที่ยากจะเป็นจริง!</p>
      <p><b>ความรัก </b>การสื่อสารที่ไม่ชัดเจน หรือ ซ่อนเร้น แอบกระทำ โดยเฉพาะเรื่องรายได้ ลาภผล ก็ควรระวัง เพราะอาจเป็นตัวบ่อนทำลายความรักที่เขา/เธอเคยมีให้..น้อยลงจนจางหายไป สำหรับคนโสด มิตรสหายอาจเป็นสื่อนำพา หรือ ธุรกิจที่ทำร่วมกัน ก็อาจทำให้พบรัก เจอคนถูกใจที่พร้อมจะสานรัก สานสัมพันธ์จนได้ครองคู่</p>
      <p><b>สุขภาพ</b> อยู่ในเกณฑ์ดี แต่สำหรับชาวราศีมังกร ผู้มีโรคเรื้อรังประจำตัวแอบแฝงอยู่แล้ว ก็อย่าประมาท ระวังเหตุ/ภัยที่ทำให้กำเริบขึ้นมาได้ โดยเฉพาะเรื่อง “ความอ้วน”</p>
      <p><b>โชคลาภ </b>มิตรสหายอาจเป็นเหตุ ที่ทำให้ได้โชคมีลาภมากยิ่งขึ้น แต่หากคิดจะลงทุน เสี่ยงโชคอย่างทุ่มเท จริงจังแล้ว ก็ควรพิจารณาให้รอบคอบมากยิ่งขึ้น</p>
      <p><b>คำแนะนำ</b> จากวันที่ 19 กันยายน ดาวเสาร์ เจ้าแห่งชะตากรรม และเป็นดาวประจำตัวของชาวราศีมังกรได้เดินหน้า โคจรปกติในเขตราศีธนูแล้ว ซึ่งเป็นสัญญาณบ่งบอกว่า หากใช้ความตั้งใจ มุ่งมั่น ทุ่มเทอย่างเต็มที่ งานใดๆ ที่เคยติดขัด มีปัญหา ก็จะมีโอกาสจัดการ แก้ไขให้ผ่อนคลาย ดีขึ้นได้แล้ว...ลุย!</p>
      <p>          </p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzc1MzMxMi5qcGc=.jpg"/>
      </figure>
      <p>
        <b>สวัสดีค่ะ ชาวราศีกุมภ์ นักอุดมคติ ผู้กระตือรือร้น สนใจในวิทยาการหลากหลาย สิ่งใหม่ๆ ที่เกิดขึ้น มีความสามารถที่จะนำสิ่งที่เป็น..นามธรรม มาคิด มาปฏิบัติ จนเป็น ...รูปธรรมอย่างมีระบบและชัดเจน</b>
      </p>
      <p><b>การเงิน</b> แบ่งปันกันไป โดยเฉพาะกับมิตรสหายที่มีการลงทุน ร่วมหุ้นกัน หรือแนะนำมาให้ ก็อาจทำให้มีรายได้ มีลาภผลประโยชน์มากยิ่งขึ้น แต่สุดสัปดาห์ ควรระวังบริวาร คนรับใช้ที่เป็นคนต่างชาติ อาจก่อเรื่องทำให้เดือดร้อนเสียหาย</p>
      <p><b>การงาน </b>การเปลี่ยนแปลงที่มีเกณฑ์เกิดขึ้นอย่างรวดเร็ว กะทันหัน ก็อาจทำให้มีงานใหม่ การเริ่มต้นครั้งใหม่ ที่จะนำไปสู่ความเจริญรุ่งเรือง มั่นคงมากยิ่งขึ้น สำหรับมนุษย์เงินเดือน จากผู้ใหญ่ที่เคยช่วยเหลือ สนับสนุน หมดวาระผ่านไป ก็อาจทำให้ต้องเปลี่ยนงาน มีความรับผิดชอบใหม่ๆ เข้ามา ให้ได้มีโอกาสพัฒนา เพิ่มคุณค่าให้ตัวเอง</p>
      <p><b>ความรัก </b>โชคสองชั้น จากงาน ภารกิจที่กระทำ ที่จะได้พบเพื่อนใหม่ ผู้ใหญ่ใจดี มีเมตตา และยังอาจได้พบรัก เจอเนื้อคู่ ที่จะนำไปสู่งานวิวาห์ ครองคู่กันได้อย่างรวดเร็ว แต่สำหรับคนมีคนรัก คู่ครองอยู่แล้ว อารมณ์ “ติดเพื่อน” ที่อาจเกิดขึ้นบ่อยในระยะนี้ ก็อาจเป็นตัวบ่อนทำลายความรักลงไปทีละนิด จนรักเลือนราง ห่างหาย</p>
      <p><b>ครอบครัว</b> ใส่ใจ ดูแลคนในครอบครัว โดยเฉพาะที่เป็นญาติผู้ใหญ่ เพราะอาจเจ็บป่วย ไม่สบายกะทันหันได้</p>
      <p><b>โชคลาภ </b>อาจได้โชคมีลาภ ที่กระทำร่วมกับมิตรสหาย หรือคนรัก แต่หากคิดจะทุ่มเทลงทุน เสี่ยงโชคอย่างจริงจัง ก็ควรพิจารณาให้รอบคอบ</p>
      <figure>
        <img src="https://s.isanook.com/ho/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2hvLzAvdWQvMzQvMTcyMjYxLzM4NDk1My5qcGc=.jpg"/>
      </figure>
      <p>
        <b>สวัสดีค่ะ ชาวราศีมีน ผู้เปรียบเสมือน </b>
        <b>“ปลา” ที่แหวกว่ายอยู่ในมหาสมุทรของความคิด และ ความรู้สึกที่ไม่มีขอบเขต...</b>
      </p>
      <p><b>การเงิน</b> อย่าไว้ใจใคร เพราะจะจนใจเอง ทั้งจากการถูกโน้มน้าว ชักจูง ล่อลวง หรือ จากความพลั้งเผลอ รีบร้อน จนประมาทเลินเล่อของตนเองในระยะนี้ ก็จะเป็นเหตุ/ภัย อยู่ในเกณฑ์ที่จะทำให้สูญเสียเงิน เสียโอกาสที่พึงมี พึงได้...ทั้งนั้น</p>
      <p><b>การงาน</b> จับแพะชนแกะ! สำหรับชาวราศีมีนที่รับผิดชอบงานมากเกินไป ก็ควรระวังความผิดพลาดจนงานเสียหายร้ายแรง จากอารมณ์ขอแค่ทำงานให้เสร็จๆ ลุล่วงไป โดยไม่ได้ตรวจสอบใดๆ ก็อาจเกิดขึ้นได้ในระยะนี้ สำหรับมนุษย์เงินเดือน ก็ควรระวัง เพราะยังอยู่ในเกณฑ์ที่อาจทำให้ถูกออกจากงาน ถูกฟ้องร้อง มีคดีความได้</p>
      <p><b>ความรัก </b>เงินทองของบาดใจ อย่าประมาท เพราะอาจเป็นตัวแปรทำให้สัมพันธ์รักที่เคยราบรื่น มีปัญหาได้ สำหรับคนโสด ก็ยังอยู่ในระยะที่ควรระวัง พิจารณาให้รอบคอบในการติดต่อสัมพันธ์กับเพศตรงข้ามที่เข้ามาพัวพันในระยะนี้ เพราะมีเกณฑ์สูงว่าเป็นเพราะ เงิน เงิน เงิน</p>
      <p><b>ครอบครัว</b> อยู่ในเกณฑ์ดีสำหรับชาวราศีมีนที่อยู่ห่างไกลจากญาติผู้ใหญ่ หากกลับไปเยี่ยมเยือนพวกท่านในระยะนี้ ก็อาจมีสิ่งดีๆ สิ่งที่เป็นมงคลเกิดขึ้นกับชีวิตของคุณ</p>
      <p><b>โชคลาภ</b> อยู่ในเกณฑ์ให้โชคลาภกับผู้อื่นมากกว่า จึงควรพิจารณาให้รอบคอบหากคิดจะลงทุน เสี่ยงโชคใดๆ</p>
      <p><b>คำแนะนำ</b> จากวันที่ 5 พฤศจิกายน พ.ศ.2562 ไปอีกหนึ่งปีตามระบบนิรายะวิถี ซึ่งคำนวณจากการโคจรตามดาราศาสตร์ที่แท้จริง ดาวพฤหัสบดี ดาวประจำตัวของชาวราศีมีนได้โคจรมาสถิต ณ เขตราศีธนูร่วมกับดาวเสาร์ ซึ่งจะสถิตอยู่จนถึงเดือนมีนาคม ปี 2563 นั่นคือ สัญญาณบ่งบอกว่าอยู่ในเกณฑ์ที่จะ “คล่อง” มากขึ้นในการหาเงิน หนี้สินที่มีก็จะแก้ปัญหาให้ผ่อนคลายลงไปได้ จะมีมิตรสหายที่พร้อมจะช่วยเหลือ สนับสนุนมากขึ้น แต่ก็ควรพิจารณาให้รอบคอบกับการตอบแทนเพราะ...โลกนี้ไม่มีอะไรฟรี!            </p>
    </article>
  </body>
</html>