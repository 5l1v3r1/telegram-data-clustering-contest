<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Gareth-Bale-provoca-divisio-madridisme_0_2350564923.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T20:24:05+00:00"/>
    <meta property="og:title" content="Gareth Bale provoca la divisió del madridisme"/>
    <meta property="og:description" content="El Bernabéu va xiular Bale contra la Reial Societat, però va rebre el suport dels seus companys"/>
  </head>
  <body>
    <article>
      <h1>Gareth Bale provoca la divisió del madridisme</h1>
      <h2>El Bernabéu va xiular Bale contra la Reial Societat, però va rebre el suport dels seus companys</h2>
      <address>
        <time datetime="2019-11-24T20:24:05+00:00">24 Nov 2019, 20:24</time>
      </address>
      <figure>
        <a href="https://www.ara.cat/2019/11/24/esports/Gareth-Bale-provoca-divisio-madridisme_2349975179_67626403_1000x1237.jpg">
          <img src="https://www.ara.cat/2019/11/24/esports/Gareth-Bale-provoca-divisio-madridisme_2349975179_67626403_1000x1237.jpg"/>
        </a>
        <figcaption>Gareth Bale provoca la divisió del madridisme / GONZALO ARROYO MORENO / GETTY</figcaption>
      </figure>
      <p>Sense jugar gaires minuts, el gal·lès Gareth Bale s’ha convertit en el gran protagonista de l’actualitat dins del Reial Madrid. El Santiago Bernabéu va xiular Bale quan va entrar pel brasiler Rodrygo durant la segona part del partit de dissabte contra la Reial Societat, però pocs minuts després va rebre el suport dels seus companys, que van voler celebrar amb ell la jugada del tercer gol contra els bascos. A la roda de premsa posterior, el tècnic Zinedine Zidane va deixar anar que li agradaria “no sentir més aquests xiulets”, tot i que bona part de l’afició no sembla disposada a perdonar un dels futbolistes amb el sou més alt d’Europa. Bale, després de passar-se setmanes sense entrenar amb els seus companys i afirmant que tenia molèsties, va jugar els dos partits amb els quals la selecció gal·lesa es va classificar per jugar la fase final de l’Eurocopa. I, per acabar-ho d’adobar, ho va celebrar amb la bandera que uns aficionats li havien dedicat amb el lema “Gal·les, golf, Madrid. En aquest ordre”. Bandera sarcàstica en referència a la passió de Bale pel golf, un esport que ha practicat molts cops tot i afirmar que està lesionat i no pot jugar amb el Madrid.</p>
      <p>De fet, ahir Bale no va sortir a entrenar-se amb els seus companys i es va quedar al gimnàs en el primer entrenament dels blancs per preparar el partit de la Lliga de Campions contra el PSG. Un partit que haurien de poder jugar tant Bale com Neymar, ja recuperat de la seva última lesió amb el club francès.</p>
    </article>
  </body>
</html>