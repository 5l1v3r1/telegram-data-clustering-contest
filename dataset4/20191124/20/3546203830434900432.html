<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1119071671_Lud_mach_s_shest_gola_Yunayted_napravi_obrat_no_izpusna_pobedata_v_90-ata_minuta"/>
    <meta property="og:site_name" content="webcafé"/>
    <meta property="article:published_time" content="2019-11-24T20:18:00+00:00"/>
    <meta property="og:title" content="Луд мач с шест гола! Юнайтед направи обрат, но изпусна победата в 90-ата минута"/>
    <meta property="og:description" content="Драма в края лиши Юнайтед от победата"/>
  </head>
  <body>
    <article>
      <h1>Луд мач с шест гола! Юнайтед направи обрат, но изпусна победата в 90-ата минута</h1>
      <address><time datetime="2019-11-24T20:18:00+00:00">24 Nov 2019, 20:18</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/24/rashford/1170x884.jpg"/>
        <figcaption>Драма в края лиши Юнайтед от победата<cite>Снимка: © Getty Images</cite></figcaption>
      </figure>
      <p>
        <b>Манчестър Юнайтед направи знаменит обрат от 0:2 до 3:2 като гост на Шефийлд Юнайтед, но не успя да задържи аванса си до края и в 90-ата минута допусна изравнително попадение.</b>
      </p>
      <p>Първото полувреме мина изцяло под влиянието на домакините и благодарение на спасяванията на Давид де Хеа, Юнайтед се прибра на почивката само с гол пасив, паднал след кошмарна грешка на Фил Джоунс и отбелязан от Джон Флек.</p>
      <p>В 52-рата минута Мусе проби за втори път вратата на Юнайтед и изглеждаше, че няма път назад за гостите.</p>
      <p>Играчите на Оле Гунар Солскяер губеха единоборствата, закъсняваха и играеха без настроение, но мениджърът направи точните промени и нещата се промениха.</p>
      <p>Норвежецът извади Джоунс на почивката и пусна в игра Джеси Лингард, който раздвижи нещата на терена. Първото попадение за Юнайтед падна в 72-рата минута след страхотен удар от ждроп на Брендън Уилямс.</p>
      <p>Пет по-късно току-що появилият се на терена на мястото на Андреас Перейра Мейсън Грийнууд изравни след прекрасно центриране на Маркъс Рашфорд. В 79-ата и самият Рашфорд успя да се разпише след подаване на Уилямс и Юнайтед осъществи пълен обрат.</p>
      <p>Тогава обаче Солскяер реши да пази резултата, извади Антони Марсиал и пусна Аксел Туанзебе. Това, като че ли, наруши баланса в линиите, Юнайтед отстъпи инициативата и плати скъпо.</p>
      <p>Шефийлд наложи натиск в края и стигна до изравнително попадение в последните секунди на редовното време. Оливър Макбърни бе оставен непокрит в наказателното поле, успя да овладее топката и фронтално срещу вратата да преодолее Де Хеа, поставяйки черешката на тортата и оформяйки този шестголов спектакъл.</p>
      <p>Равенството не помага особено и на двата отбора. Шефийлд е с 18 точки на шестата позиция, докато Юнайтед е с една по-малко на деветата.</p>
      <related>
        <a href="https://www.webcafe.bg/sportcafe/futbol-svyat/id_1801585637_Yunayted_raztvarya_kesiyata_prez_zimata_Ole_e_nabelyazal_tseli_osem_zvezdi_"/>
      </related>
    </article>
  </body>
</html>