<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/srabskiyat-voenen-ministar-s-novi-provokatsii-sreshtu-balgariya.html"/>
    <meta property="og:site_name" content="News.bg"/>
    <meta property="article:published_time" content="2019-11-24T20:48:02+00:00"/>
    <meta property="og:title" content="Сръбският военен министър с нови провокации срещу България"/>
    <meta property="og:description" content="Вулин обвини страната ни, че въоръжава терористи…"/>
  </head>
  <body>
    <article>
      <h1>Сръбският военен министър с нови провокации срещу България</h1>
      <address>
        <time datetime="2019-11-24T20:48:02+00:00">24 Nov 2019, 20:48</time>
      </address>
      <p>Сръбският министър на отбраната Александър Вулин отправи <b>нова провокация към България,</b> като обвини страната ни, че въоръжава терористи, предаде БГНЕС.</p>
      <p>"Знаете ли <b>колко българско оръжие е отишло в ръцете на терористи</b>?" - попита Вулин в предаването "Седмицата" на Радио Белград.</p>
      <p>"От нашите съседи България има два завода, които произвеждат абсолютно същата продукция, като нашата във военния ни завод в Крушик", добави Вулин.</p>
      <p>"Сами си направете изводите, защо е така", каза още той по повод публикуваното от българския разследващ журналист Христо Грозев в Youtube видео от <b><a href="https://news.bg/int-politics/sarbiya-razsledva-shpionska-afera-ruski-diplomat-verbuva-srabski-agent.html">срещата между сръбски офицер и руски агент, който му дава пари</a>,</b> за да го вербува.</p>
      <figure>
        <iframe src="https://www.youtube.com/embed/yawNh1SwYts" width="560" height="315" data-service="Youtube" scrolling="no"/>
      </figure>
      <p>"Искам обаче да кажа, че <b>България е нашият най-голям конкурент</b> в отбранителната промишленост и точно оттам идват атаките срещу нашата военна индустрия. Може да е случайно, може и да не е случайно. Всеки сам да си направи заключенията. Много е интересно, защо никой не е проверил колко българско оръжие е завършило в ръцете на терористи. И нещо повече - как е станало това и откъде е дошло." - продължи Вулин.</p>
      <p>Само преди три дни Вулин отправи <a href="https://news.bg/world/vulin-balgariya-pozvolyava-da-izbirat-vragovete-i-sarbiya-e-naistina-nezavisima-darzhava.html"><b>други тежки обиди</b></a> към България. "България умее да допуска друг да й избира приятелите й и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си." - каза Вулин, който е смятан за най-близкия министър на президента Александър Вучич. "България има своите проблеми и нека се грижи за тях", заяви още Вулин.</p>
      <p>По-рано и<b> депутатът Милован Дрецун отправи обвинения</b> към страната ни, че поддържа агентурна мрежа в Сърбия.</p>
      <p>Последва реакция на външния ни министър Екатерина Захариева, която напомни, че не е България страната, която вербува сръбски военни за свои цели.</p>
      <p>"На разпространеното видео аз <b>не виждам български разузнавач да вербува сръбски висши офицери. Това го прави друга страна.</b> (...) Вчера излязохме с изявление, че няма нищо вярно в тези твърдения. България винаги е подкрепяла и подпомагала Сърбия. Учудени сме от тези твърдения и категорично ги отричаме." - коментира министър Захариева.</p>
      <p>Междувременно от Атлантическия съвет на България коментираха, че нападките срещу България целят да отклоня вниманието от шпионската дейност на Русия.</p>
      <p>"Фабрикуването на измислен шпионски скандал, в който замесват и България, определени проруски кръгове в Белград се<b> опитват да отклонят вниманието от истинския скандал - руската шпионска дейност в Сърбия</b>." - заявиха от АСБ.</p>
      <p>Министърът на отбраната Красимир Каракачанов също реагира на обвиненията срещу България.</p>
      <p>"За това, че <b>Сърбия има проблеми</b> не означава, че <b>България трябва да бъде изкупителна жертва или да бъде патица за отвличане на вниманието</b> от вътрешните проблеми в Сърбия." - посочи той.</p>
      <p>"В сръбския парламент всеки депутат може да говори каквото си поиска. Такива неща, за които говори сръбският депутат няма и не отговарят на истината." - подчерта вицепремиерът.</p>
    </article>
  </body>
</html>