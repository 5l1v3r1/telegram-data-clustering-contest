<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/ellada/soyper-ligk/paok/patise-koryfi-o-paok"/>
    <meta property="og:site_name" content="24sports.com.cy"/>
    <meta property="article:published_time" content="2019-11-24T20:30:00+00:00"/>
    <meta property="og:title" content="Πάτησε κορυφή ο ΠΑΟΚ"/>
    <meta property="og:description" content="Δεν την… πάτησε και πάτησε κορυφή ο ΠΑΟΚ. Ο «δικέφαλος του Βορρά» λύγισε (1-0) την ΑΕΛ στην Τούμπα, δίχως να εντυπωσιάσει, αλλά κρατάει τη νίκη που τον επανέφερε στην κορυφή, μετά την γκέλα του Ολυμπιακού στη Νέα Σμύρνη και πάει στα ίσα στο ντέρμπι με τον Ολυμπιακό στο Φάληρο."/>
  </head>
  <body>
    <article>
      <h1>Πάτησε κορυφή ο ΠΑΟΚ</h1>
      <h2>Oh Karol</h2>
      <address>
        <time datetime="2019-11-24T20:30:00+00:00">24 Nov 2019, 20:30</time>
      </address>
      <p>
        <b>Δεν την… πάτησε και πάτησε κορυφή ο ΠΑΟΚ. Ο «δικέφαλος του Βορρά» λύγισε (1-0) την ΑΕΛ στην Τούμπα, δίχως να εντυπωσιάσει, αλλά κρατάει τη νίκη που τον επανέφερε στην κορυφή, μετά την γκέλα του Ολυμπιακού στη Νέα Σμύρνη και πάει στα ίσα στο ντέρμπι με τον Ολυμπιακό στο Φάληρο.</b>
      </p>
      <p>Ένα και καλό από τον Σφιντέρσκι, που σκόραρε και με προβολή στο 16’ (το αφιέρωσαν στον τραυματίας Ζαμπά οι παίκτες του ΠΑΟΚ) με ασίστ του Βιεϊρίνια, που και βασικός ήταν και επέστρεψε στη… φυσική του θέση (έπαιξε ως εξτρέμ).</p>
      <p>Ο Πολωνός έστειλε την μπάλα στα δίχτυα και στο 29’, αλλά νωρίτερα υποδείχθηκε φάουλ του Μάτος που… σκαρφάλωσε στον Σεσέροβιτς προτού κάνει κεφαλιά-πάσα.</p>
      <p>Είχε φάσεις για δεύτερο γκολ στο α’ μέρος η ομάδα του Φερέιρα, που «κόλλησε» επιθετικά στο δεύτερο, δείχνοντας να έχει πιο πολύ το μυαλό της στο ντέρμπι.</p>
      <p>Αποβλήθηκε στις καθυστερήσεις ο Μιχαήλ, ο οποίος δέχθηκε δεύτερη κίτρινη.</p>
      <p>Πώς ξεκίνησαν</p>
      <p>Με τον Ζίβκο Ζίβκοβιτς κάτω από τα δοκάρια και πάλι και με τετράδα στην άμυνα τους Γιαννούλη, Κρέσπο, Ίνγκασον και Μάτος ξεκίνησε ο ΠΑΟΚ. Στο χώρο της μεσαίας γραμμής βρέθηκαν οι Μίσιτς - Αουγκούστο και στα «φτερά» οι Βιεϊρίνια - Ελ Καντουρί με τον Μπίσεσβαρ πίσω από τον Σφιντέρσκι.</p>
      <p>Δίχως να έχει στη διάθεσή του τα δύο καλύτερά του «όπλα» ο Μιχάλης Γρηγορίου, επέλεξε Κρίστινσον, Μιχαήλ, Μπράλιτς, Μόρα, Στάνκοβιτς, Σεσέροβιτς, Μιλοσάβλιεβιτς, Φατιόν, Καρανίκα, Νούνιτς και Ασούμπρε για το βασικό σχήμα.</p>
      <p>Το ματς</p>
      <p>Με ξεκάθαρες προθέσεις μπήκαν οι δύο ομάδες στον αγωνιστικό χώρο. Ο ΠΑΟΚ έχοντας πάρει… ώθηση από τη χθεσινή απώλεια του Ολυμπιακού στη Νέα Σμύρνη (1-1), έδειξε ότι ήθελε μόνο τη νίκη , ώστε να πάει στα ίσα στο ντέρμπι της επόμενης αγωνιστικής. Επιτέθηκε από νωρίς με στόχο ένα γρήγορο γκολ, που θα έβγαζε μείωνε τον άγχος, δημιούργησε τις προϋποθέσεις για να το πετύχει και είχε -όπως αναμενόταν- την πρωτοβουλία των κινήσεων. Από την άλλη, η ΑΕΛ, είχε πρωταρχικό στόχο να κρατήσει το «μηδέν» κι ως εκ τούτου οχυρώθηκε στην άμυνά της, έπαιξε με κοντά τις γραμμές της, ενώ επιθετικά πόνταρε στις κόντρα επιθέσεις. Χωρίς, ωστόσο, να έχει τον Ουάρντα (όπως και τον Κάτσε), που είναι… μάνα σε αυτό το παιχνίδι. Ουσιαστικά, πάντως, απείλησε ελάχιστα στο πρώτο μέρος.</p>
      <p>Στο 5’ ο Σεσέροβιτς εκτέλεσε, η μπάλα κόντραρε στον Ίνγκασον και η μπάλα έφυγε εκτός σε κόρνερ, με τους «βυσσινί» να διαμαρτύρονται για πέναλτι, για χέρι του Ισλανδού, που έκανε κίνηση να το μαζέψει. Στο 40’, ο Ασούμπρε έπιασε τζούφιο σουτ από καλή θέση και ο Ζίβκοβιτς δεν ανησύχησε ιδιαίτερα. Σε μια επίθεση που θα μπορούσε να πάρει κάτι καλύτερο η ομάδα του Γρηγορίου. Αυτές ήταν όλες κι όλες οι επισκέψεις των φιλοξενούμενων στην αντίπαλη περιοχή στα πρώτα 45 λεπτά.</p>
      <p> </p>
      <p>Ο ΠΑΟΚ από την άλλη, όπως προαναφέραμε, ήταν πιο επιθετικός, πιο δημιουργικός και αφού η καλή έμπνευση του Μίσιτς στο 3’ δεν έφερε κάτι καλό, η πρώτη απειλή του «δικεφάλου» ήρθε στο 11’ με το δυνατό σουτ του Αουγκούστο. Ο Βιεϊρίνια υπενθύμισε στο 16’ πόσο καλός εξτρέμ είναι, σεντράροντας στο 16’ για τον Σφιντέρσκι που με προβολή «χτύπησε» σαν… κόμπρα και έστειλε την μπάλα στα δίχτυα. Ακολούθησε ένα καλό τέταρτο για τον ΠΑΟΚ, στο οποίο θα μπορούσε να είχε πλησιάσει ακόμα πιο πολύ στη νίκη. Ωστόσο, ο Σφιντέρσκι δεν εκμεταλλεύτηκε την παράλληλη μπαλιά του Μπίσεσβαρ, δεν εκτέλεσε (με προβολή) όπως θα ήθελε λόγω της πίεσης του Μπράλιτς που κόλλησε πάνω του. Ενώ στο 29’ ο Πολωνός βρήκε δίχτυα, αλλά υποδείχθηκε φάουλ στον Μάτος που καβάλησε τον προσωπικό του αντιπάλου του (Σεσέροβιτς) προτού κάνει την κεφαλιά-πάσα.</p>
      <p>Πολύ πιο υποτονικό, στα όρια του… βαρετού, ήταν το ξεκίνημα στο δεύτερο μέρος. Κύλησε για αρκετή ώρα σε αυτό το τέμπο το παιχνίδι και ήταν πιο πολύ στα μέτρα της ΑΕΛ, που, γνώριζε ότι έτσι δεν θα είχε πολλές στιγμές να διαχειριστεί και μπροστά, αλλά και πίσω. αφού και ο ΠΑΟΚ ήταν ακίνδυνος στα πρώτα 20 λεπτά του δεύτερου μέρους. Οπότε, θα έμενε (και έμεινε) ζωντανή για κάτι θετικό η ομάδα του Μιχάλη Γρηγορίου. Διότι και ο Μπίσεσβαρ έπιασε… αέρα στο 51’.</p>
      <p>Αυτό ήταν το φιλμ του αγώνα ουσιαστικά και στο υπόλοιπο του δεύτερου μέρους, οι δύο ομάδες προσέφεραν κακό θέαμα, στα όρια του… ύπνου, με τις φάσεις μπροστά από τις δύο εστίες να είναι ελάχιστες. Η προσπάθεια του κόσμου να δώσει ώθηση στους γηπεδούχους και οι κινήσεις των δύο προπονητών με στόχο να φρεσκάρουν τις ομάδες τους, δεν άλλαξαν δραματικά την κατάσταση. Όσο και να το… στύψεις, δεν βρίσκεις κλασικές ευκαιρίες, στο δεύτερο μέρος.</p>
      <p>ΠΑΟΚ (Άμπελ Φερέιρα): Ζίβκοβιτς, Μάτος, Ίνγκασον, Κρέσπο, Γιαννούλης, Ντόουγκλας, Μίσιτς, Βιεϊρίνια (72’ Λημνιός), Ελ Καντουρί (83’ Μαουρίτσιο), Μπίσεσβαρ, Σβιντέρσκι (70’ Άκπομ)</p>
      <p>Στον πάγκο έμειναν: Πασχαλάκης, Βαρέλα, Εσίτι, Πέλκας.</p>
      <p>ΑΕΛ (Μιχάλης Γρηγορίου): Κρίστινσον, Μιχαήλ, Μπράλιτς, Μόρας, Στάνκοβιτς, Σετσέροβιτς (90' λ.τ. Μπάλλας), Μιλοσάβλιεβιτς (69’ Μπούστος), Φατιόν, Καρανίκας, Νούνιτς, Ασούμπρε (83’ Ντάουντα).</p>
      <p>Στον πάγκο έμειναν: Σουλούκος, Γιάκος, Ζίζιτς, Μπέρτος.</p>
      <p>Διαιτητής: Γεώργιος Τάσης.<br/>Βοηθοί: Θεόφιλος Μωυσιάδης, Γεώργιος Χατζηνάκος<br/>Τέταρτος Διαιτητής: Γεώργιος Βρέσκας</p>
    </article>
  </body>
</html>