<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561153/erhetai-ena-sotirio-mathima-sta-sholeia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T20:58:54+00:00"/>
    <meta property="og:title" content="«Έρχεται» ένα… σωτήριο μάθημα στα σχολεία"/>
    <meta property="og:description" content="Το Υπουργείο Παιδείας ενέκρινε το πρόγραμμα «KIDS SAVE LIVES»"/>
  </head>
  <body>
    <article>
      <h1>«Έρχεται» ένα… σωτήριο μάθημα στα σχολεία</h1>
      <address>
        <time datetime="2019-11-24T20:58:54+00:00">24 Nov 2019, 20:58</time>
      </address>
      <p>
        <b>Το Υπουργείο Παιδείας ενέκρινε το πρόγραμμα «KIDS SAVE LIVES»</b>
      </p>
      <p>Για τρίτη συνεχή χρονιά το του Εθνικό Πρόγραμμα «<a href="https://www.kidssavelives.gr/">KIDS SAVE LIVES</a>» εγκρίθηκε από το Υπουργείο Παιδείας.</p>
      <p>Έτσι, λοιπόν, σχολεία της Πρωτοβάθμιας και Δευτεροβάθμιας εκπαίδευσης όλης της χώρας θα έχουν και φέτος την ευκαιρία να φιλοξενήσουν τους εθελοντές του Προγράμματος με σκοπό την εκπαίδευση των μαθητών στις Πρώτες Βοήθειες.</p>
      <p>Το πρόγραμμα «KIDS SAVE LIVES» είναι εθελοντικό, αυτοχρηματοδοτούμενο, προσφέρεται δωρεάν σε κάθε Ελληνικό σχολείο και υποστηρίζεται από 400 περίπου εθελοντές εκπαιδευτές του Ευρωπαϊκού Συμβουλίου Αναζωογόνησης [ERC] που διαμένουν σε όλη την χώρα.</p>
      <p>Το εν λόγω πρόγραμμα έχει καταφέρει σημαντικά θετικά αποτελέσματα σε Εθνικό και Ευρωπαϊκό επίπεδο (όπως είναι η επαναφορά στην ζωή 14 θυμάτων εξωνοσοκομειακής καρδιακής ανακοπής, διάσωση 4 μικρών παιδιών και ενηλίκων από πνιγμονή, τοποθέτηση 103 Αυτοματων Εξωτερικών Απινιδωτών σε Ελληνικά σχολεία και Ελληνικές κοινότητες).</p>
      <p>
        <b>Σκοπός</b>
      </p>
      <p>Σκοπός του προγράμματος είναι η ενημέρωση και εκπαίδευση μαθητών/τριών και εκπαιδευτικών στις παρακάτω θεματικές ενότητες:</p>
      <p>&gt; Καρδιοπνευμονική αναζωογόνηση (ΚΑΡΠΑ)</p>
      <p>&gt; Χρήση Αυτόματου Εξωτερικού Απινιδωτή (AED)</p>
      <p>&gt; Πρώτες βοήθειες σε επείγουσες για την ζωή καταστάσεις</p>
      <p>&gt; Πρόληψη από παιδικούς και εφηβικούς τραυματισμούς - έλεγχος αιμορραγίας</p>
      <p>
        <b>Θεματικές Ενότητες</b>
      </p>
      <p>Οι μαθητές σχολικής ηλικίας και οι εκπαιδευτικοί, θα βρίσκονται σε θέση:</p>
      <ul>
        <li>να αξιολογήσουν ένα θύμα το οποίο έχει καταρρεύσει</li>
        <li>να καλέσουν ορθά την Υπηρεσία Επείγουσας Προνοσοκομειακής Φροντίδας (Ε.Κ.Α.Β. 166)</li>
        <li>να καλέσουν όταν απαιτείται τον Ευρωπαϊκό Αριθμό Επείγουσας Κλήσης (112)</li>
        <li>να ξεκινήσουν έγκαιρα Καρδιοπνευμονική Αναζωογόνηση (ΚΑΡΠΑ)</li>
        <li>να χρησιμοποιήσουν με ασφάλεια έναν Αυτόματο Εξωτερικό Απινιδωτή (AED)</li>
        <li>να τοποθετήσουν σε πλάγια θέση ασφαλείας (θέση ανάνηψης) ένα αναίσθητο θύμα</li>
        <li>να αντιμετωπίσουν την πνιγμονή ενός θύματος από ξένο σώμα</li>
        <li>να αντιμετωπίσουν ένα θύμα πνιγμού</li>
        <li>να προβλέψουν και να αποφύγουν έναν σοβαρό τραυματισμό</li>
        <li>να ελέγξουν μία εξωτερική αιμορραγία</li>
      </ul>
      <p>
        <b>Δήλωση συμμετοχής</b>
      </p>
      <p>Οι υπεύθυνοι των σχολικών μονάδων Πρωτοβάθμιας και Δευτεροβάθμιας Εκπαίδευσης των Περιφερειών όλης της Χώρας, μπορούν να δηλώσουν συμμετοχή στο πρόγραμμα <a href="https://docs.google.com/forms/d/1NuaL4ZxETwg-f4OjsKXJXQnBRXx7IrtlCSNtUO4F3J0/viewform?edit_requested=true">ΕΔΩ</a>.</p>
    </article>
  </body>
</html>