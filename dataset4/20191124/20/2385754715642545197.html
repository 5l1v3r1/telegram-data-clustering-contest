<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598905/patise-koryfi-me-sfinterski-o-paok"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T20:07:00+00:00"/>
    <meta property="og:title" content="Πάτησε κορυφή με Σφιντέρσκι ο ΠΑΟΚ"/>
    <meta property="og:description" content="  Ο ΠΑΟΚ δεν άφησε ανεκμετάλλευτη την «γκέλα» του Ολυμπιακού στην Νέα Σμύρνη και με το γκολ του Σφιντέρσκι επικράτησε της ΑΕΛ (1-0), πηγαίνοντας στο..."/>
  </head>
  <body>
    <article>
      <h1>Πάτησε κορυφή με Σφιντέρσκι ο ΠΑΟΚ</h1>
      <address><time datetime="2019-11-24T20:07:00+00:00">24 Nov 2019, 20:07</time> by <a rel="author">Sigmalive.Sports</a></address>
      <p> <br/>Ο ΠΑΟΚ δεν άφησε ανεκμετάλλευτη την «γκέλα» του Ολυμπιακού στην Νέα Σμύρνη και με το γκολ του Σφιντέρσκι επικράτησε της ΑΕΛ (1-0), πηγαίνοντας στο ντέρμπι του «Γ. Καραϊσκάκης» ισόβαθμος με τους «ερυθρόλευκους»!   <br/> <br/>Πριν από το πρώτο σφύριγμα του Ηπειρώτη Τάσση, ο ΠΑΟΚ γνώριζε ότι με νίκη θα έπιανε τον Ολυμπιακό στην κορυφή και ο Αντρέ Βιεϊρίνια, που για πρώτη φορά την φετινή σεζόν ξεκινούσε στο αρχικό σχήμα, θα… έσβηνε 200 κεράκια στην τούρτα των συμμετοχών με την «ασπρόμαυρη» φανέλα.<br/> <br/>Ο Φερέιρα είχε κρούσει τον κώδωνα του κινδύνου, «στο μυαλό μας πρέπει να είναι μόνο η ΑΕΛ και όχι ο Ολυμπιακός», έλεγε ο Πορτογάλος τεχνικός στο pregame της αναμέτρησης απέναντι στους «βυσσινί» που είχε φύγει για τελευταία φορά πριν από δώδεκα χρόνια με το «διπλό» από την Τούμπα. Ακολούθησαν οκτώ στις οκτώ νίκες των νταμπλούχων Ελλάδας.<br/> <br/>Η ΑΕΛ, πάντως, μπήκε πιο ορεξάτα στο ματς και νωρίς (5’) απείλησε με τον Σεσέροβιτς, το σουτ του οποίου βρήκε στο στήθος του Ινγκασον, σύμφωνα με τον διαιτητή Τάση, καταλήγοντας κόρνερ. Η πρώτη απειλή για λογαριασμό του ΠΑΟΚ καταγράφηκε στο έξι λεπτά αργότερα, με το δυνατό σουτ του Αουγκούστο και τον Κρίστινσον να διώχνει με εντυπωσιακό τρόπο σε κόρνερ. Μια κεφαλιά του Μάτος στο επόμενο λεπτό έδειχνε ότι οι «ασπρόμαυροι» είχαν ξυπνήσει και άρχισαν να παίρνουν στα σοβαρά το ματς.<br/> <br/>Η κλάση του Αντρέ Βιεϊρίνια και η ικανότητα του Κάρολ Σφιντέρσκι μέσα στο «κουτί», ξεκλείδωσαν την άμυνα των «βυσσινί». Η σέντρα «πάρε-βάλε» του αρχηγού και η «μια επαφή» του Πολωνού έφταναν για το 1-0 (16’).<br/> <br/>Οι παίκτες του «Δικεφάλου» δεν ξέχασαν τον Λέο Ζαμπά, ο οποίος πρόσφατα υποβλήθηκε σε αρθροσκόπηση στον μηνίσκο, αφιερώνοντας στο νεαρό Βραζιλιάνο το γκολ.<br/> <br/>Στο 24’, ο Μπίσεσβαρ και ο Σφιντέρσκι έφτασαν κοντά στο 2-0, όπως και ο Μίσιτς τέσσερα λεπτά αργότερα, με τον ΠΑΟΚ να αναζητά ένα δεύτερο γκολ (το πέτυχε με τον Σφιντέρσκι στο 29’ αλλά ο Τάσης «είδε» επιθετικό φάουλ του Μάτος…) απέναντι σε μια ΑΕΛ που συνέχιζε και μετά το 1-0 να πατάει καλά και κυρίως να μην κλείνεται στο μισό του γηπέδου.<br/> <br/>Το πρώτο ημίχρονο έκλεισε με δύο μεγάλες χαμένες ευκαιρίες του Σφιντέρσκι. Πρώτα από την πάσα του Μπίσεσβαρ (44’) και ακολούθως με τον Κρίστινσον εξουδετερωμένο (45’) σε κενή, ουσιαστικά, εστία.<br/> <br/>Οι «ασπρόμαυροι» στα πρώτα είκοσι λεπτά του β’ μέρους, με την βροχή να δυναμώνει, έδειχναν να είχαν μείνει στα αποδυτήρια, ο κόσμος στις κερκίδες άρχισε να δυσφορεί, να ανησυχεί με βάση την εικόνα και την απόδοση των παικτών του Φερέιρα, δίχως πάντως η ΑΕΛ να απειλεί, με εξαίρεση ένα σουτ του Νούνιτς (64’) στην εστία του Ζίβκοβιτς. Μια ανησυχία, πάντως, συνέχιζε να υπάρχει έντονη στην ατμόσφαιρα της Τούμπας…<br/> <br/>Στο 77’, ο Κρίστινσον ενήργησε και πάλι εντυπωσιακά (στην κεφαλιά του Μάτος), με το ρευστό 1-0 να παραμένει και τις δύο ομάδες να μπαίνουν στην τελική ευθεία. Ο Φερέιρα ρίχνοντας Άκπομ, Λημνιό και Μαουρίσιο θέλησε να φρεσκάρει την ομάδα του, η αλήθεια ήταν ότι δεν ένιωθε πίεση από την ΑΕΛ, όμως το 1-0 δεν έκανε τους ΠΑΟΚτσήδες να κάθονται αναπαυτικά στις θέσεις τους.<br/> <br/>MVP: Ο Κάρολ Σφιντέρσκι υπέγραψε την ένατη νίκη του ΠΑΟΚ, φτάνοντας τα επτά γκολ στο πρωτάθλημα. Πάντως, αν ο Πολωνός ήταν πιο εύστοχος θα μπορούσε να έχει ένα τουλάχιστον ακόμη γκολ στο ενεργητικό του.<br/> </p>
    </article>
  </body>
</html>