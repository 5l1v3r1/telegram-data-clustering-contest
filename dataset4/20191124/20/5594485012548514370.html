<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/stolitsa/zeleni-i-desni-polzvat-vitosha-za-kasichka_news711210.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-24T20:40:00+00:00"/>
    <meta property="og:title" content="„Зелени“ и „десни“ ползват Витоша за касичка"/>
    <meta property="og:description" content="Общинските съветници на „Демократична България“ саботират съживяването на планината като туристически рай за София"/>
  </head>
  <body>
    <article>
      <h1>„Зелени“ и „десни“ ползват Витоша за касичка</h1>
      <h2>Общинските съветници на „Демократична България“ саботират съживяването на планината като туристически рай за София</h2>
      <address>
        <time datetime="2019-11-24T20:40:00+00:00">24 Nov 2019, 20:40</time>
      </address>
      <p>https://blitz.bg/obshtestvo/stolitsa/zeleni-i-desni-polzvat-vitosha-za-kasichka_news711210.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574620712-1-12-360x244.jpg"/>
      </figure>
      <p><b>Повече от десетилетие Витоша е превърната в касичка от „зелените“. Те усвояват милиони за проекти уж за опазване на биоразнообразието в планината, опитвайки се да я превърнат в резерват. Затова продължават да се противопоставят срещу всеки опит за съживяване на планината като туристически рай за София. </b><br/><br/>Сега към тях се включват и „десните“, пише "<a href="https://trud.bg/%d0%b7%d0%b5%d0%bb%d0%b5%d0%bd%d0%b8-%d0%b8-%d0%b4%d0%b5%d1%81%d0%bd%d0%b8-%d0%bf%d0%be%d0%bb%d0%b7%d0%b2%d0%b0%d1%82-%d0%b2%d0%b8%d1%82%d0%be%d1%88%d0%b0-%d0%b7/">Труд</a>". <br/><br/>Формациите „Да, България, „Зелено движение“ и ДСБ, които са в коалицията „Демократична България“ не искат преобразяване на планината, с ремонтирани хотели, хижи, лифтове, писти, пътеки, заслони, защото това ще покаже несъстоятелността тезите им.<br/><br/>Защото ще проличи много ясно как в продължение на години умишлено са блокирали развитието на Природния парк, като лицемерно са проявявали загриженост.<br/><br/>Лицемерието им продължи и по време на предизборната кампания, когато кандидатът за кмет на „Демократична България“ Борислав Игнатов каза, че щял „върне планината на хората“.<br/><br/>Но голяма част от мерките, които Игнатов предложи, са записани в новия План за управление на Витоша, който трябваше да влезе в сила през 2015 година. А той още не е действащ именно заради безсмислените протести на „зелените“, които са част от „Демократична България“.<br/><br/>След местния вот новите общински съветници от ДБ показаха, че не желаят възраждането на Витоша. От тяхна позиция в СОС се разбра, че „зелените“ и „десните“ нямат никакво намерение да работят за съживяването на Парка.<br/><br/>Така че линията на поведение на „Демократична България“ е ясна – уж „за“ подобряване на достъпа до Витоша и нейното развитие, но реално против всяка промяна, която може да доведе до това.<br/><br/><b>„Експертът“</b><br/>Като основен „експерт“ за Витоша „Демократична България“ представя лесовъда Тома Белев, въпреки провала му като директор на Природния парк. За 13 години Белев докарва планината до невиждана разруха. По негово време е приет и безумният План за управление на парка, който действа и до днес.<br/><br/>В него умишлено са вкарани тежки забрани, които не позволяват никакво развитие.<br/>Белев е назначен на поста през 1999 г. при правителството на Иван Костов с протекциите на синята депутатка Свободка Стефанова.<br/><br/>През 2009 г., поради „преразход на средства за гориво“, Белев е уволнен. Впоследствие, със застъпничеството лично на тогавашния премиер Сергей Станишев, е възстановен на работа. През 2012 г. се провежда конкурс за нов директор, а Тома Белев остава трети.<br/><br/>При неговото дългогодишно управление на Витоша нищо не се случва. Единствено се усвояват пари уж за запазване на биоразнообразието. Един от фрапантните случай е поръчката за мушмуловидната скоруша и пеперудата червен аполон, която е на стойност 1 900 000 лева. <br/><br/>Отделяни са и хиляди левове за броене и разселване на лалугери, като по никакъв начин не е доказан ефектът от тези действия. Тоест паркът се използва от Белев и приближените му „еколози“ единствено за усвояване на пари чрез дейности с изключително съмнителен ефект.<br/><br/>Това е причината, поради която сега „зелените“ и „десните“ искат да си остане съществуващото положение – Витоша отново да стане касичка за проектите, от които „еколозите“ печелят.<br/><br/><b>Унищожение</b><br/>Белев е отговорен и за унищожаването на огромна част от смърчовите гори, заради чието опазване през 1934 година е създаден паркът. След ветровала през 2001 година в „Бистришко бранище“ са повалени 600 декара смърчова гора. <br/><br/>Отказът на Тома Белев и компания да се изнесат падналите дървета, въпреки предупрежденията на учените от БАН, води до разпространение на корояд на 12 000 декара, в резултат на което сега са унищожени почти всички смърчови гори на Витоша.<br/><br/>Заради неговото управление цялата инфраструктура в планината – пътища, пътеки, хижи, чайни, заслони, хотели, лифтове, е съсипана и продължава да се руши.<br/><br/>Сега от „Демократична България“ имат нахалството да пробутват виновника за сегашното състояние на Витоша като „експерт“ в ролята му на общински съветник. Факт, доказващ, че общинарите от обединението ще продължат да саботират всякакво съживяване на планината.<br/><br/><b>Политика</b><br/>Политиката на „Демократична България“ е да запазят статуквото на Витоша, вместо тя да се превърне в модерно място за туризъм. Защото единствено формациите от обединението имат полза от сегашното състояние на планината.<br/><br/>Докато Природният парк е ограничен за хората, „Да, България“, ДСБ и „Зелено движение“ ще могат да обвиняват някой друг за ситуацията. Също да обещават пред избирателите как работят усилено за промяна, а реално да са против такава. А през това време да припечелват от многомилионните проекти, които реализират в недостъпната планина.</p>
    </article>
  </body>
</html>