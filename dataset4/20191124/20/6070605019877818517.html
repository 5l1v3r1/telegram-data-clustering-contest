<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/hora-veritat-Griezmann-triomfara-Barca_0_2350564947.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T20:07:48+00:00"/>
    <meta property="og:title" content="L’hora de la veritat per saber si Griezmann triomfarà al Barça"/>
    <meta property="og:description" content="El francès es va passar la pilota amb Messi tres vegades a Leganés, on Valverde el va tornar a enviar a la banqueta"/>
  </head>
  <body>
    <article>
      <h1>L’hora de la veritat per saber si Griezmann triomfarà al Barça</h1>
      <h2>El francès es va passar la pilota amb Messi tres vegades a Leganés, on Valverde el va tornar a enviar a la banqueta</h2>
      <address>
        <time datetime="2019-11-24T20:07:48+00:00">24 Nov 2019, 20:07</time>
      </address>
      <p>Antoine Griezmann va aprofitar el cap de setmana sense clàssic contra el Madrid per fer negocis i visitar la seu central de la marca Puma, i per anar a veure en directe un partit de l’NBA a Nova York. Però quan va tornar a Barcelona va descobrir que aquest viatge no havia acabat d’agradar ni a directius del club ni a companys d’equip. “Encara no has guanyat res aquí”, el van avisar per fer-li veure que no podia actuar igual que Piqué o Messi. Griezmann va entendre el missatge i va seguir entrenant-se durament. Però passen els mesos i el fitxatge estrella de la temporada segueix sense trobar el seu lloc al Camp Nou. Als despatxos de l’estadi s’ha passat de la preocupació a la resignació.</p>
      <p>Contra el Leganés, Griezmann tampoc va poder marcar la diferència malgrat que Valverde va apostar per un sistema amb quatre davanters. La seva tasca era obrir el camp a un extrem, amb Ousmane Dembélé per l’altra banda. Però si el seu compatriota va ser un dels jugadors més actius i va tocar moltes pilotes -que després perdia-, Griezmann va tenir poc pes en el joc i es va passar la pilota només tres vegades amb un Messi que segueix prioritzant altres línies de passada. “És una qüestió de <i>feeling</i> futbolístic”, expliquen des del vestidor sobre la relació entre l’argentí i Griezmann. És a dir, que Messi s’entén millor amb altres jugadors. El mateix Griezmann ha admès en unes quantes entrevistes que no es relaciona gaire amb els pesos pesants del vestidor, que preferia el fitxatge de Neymar. A Leganés tampoc es van crear diàlegs futbolístics entre els dos jugadors. I Valverde va decidir sacrificar l’exfutbolista de l’Atlètic de Madrid als primers minuts de la segona part. Griezmann se’n va anar amb cara de pocs amics al vestidor, conscient que de mica en mica s’acosta l’hora de la veritat per saber si triomfarà al Barça. Si no aconsegueix ser un dels jugadors més destacats aquest any, la direcció esportiva tindrà més raons que abans per intentar, de nou, el fitxatge d’un Neymar que apareix per tot arreu: sortint de festa amb Arthur Melo per Barcelona o mirant partits de tenis a Madrid amb Gerard Piqué. L’ombra del brasiler plana cada vegada més sobre Griezmann.</p>
      <h3>Una adaptació complicada</h3>
      <p>L’entorn del francès defineix els primers mesos del jugador al Barcelona com una època similar a la que va passar quan va abandonar França, encara menor d’edat, per jugar a la Reial Societat. Una època per aprendre. “El Barça és un club diferent dels altres. T’has d’acostumar a la seva manera de ser. I l’estil de joc també és diferent”, va explicar fa poc en declaracions a una televisió francesa el jugador, que va demanar paciència. “Si el Barça creu en mi els resultats arribaran”, va explicar un futbolista, que ha limitat bastant les seves aparicions en públic, a diferència del que feia abans a Madrid. Aquesta última setmana va ser en un acte de presentació de les noves botes de Puma, acompanyat de Suárez i Umtiti, entre d’altres. Hi va explicar que no sabia com “driblar” rivals. Una frase que no el va ajudar en un equip, el Barça, en què no sempre apareixen els espais que ell necessita.</p>
      <p>Valverde ja l’ha deixat aquesta temporada a la banqueta en dues ocasions, contra el Sevilla i contra el Valladolid, i ha prioritzat un extrem pur com Ansu Fati, un jovenet sense por d’intentar desfer-se dels rivals. I en uns quants partits, com el de l’Slavia i el del Leganés, ha sigut el sacrificat en la primera substitució. “Griezmann s’ha de buscar la vida”, va dir el tècnic ja durant les primeres jornades sobre un futbolista que té ben present l’exemple de Philippe Coutinho. El brasiler també va arribar com un fitxatge estrella per més de 100 milions, però després de no trobar el seu lloc al terreny de joc va acabar marxant al Bayern Munic.</p>
      <p>Griezmann sap que s’ha quedat sense gaire marge de maniobra abans de rebre el Borussia de Dortmund en un partit clau perquè, en cas de no guanyar, el Barça es podria trobar jugant una final a vida o mort l’última jornada de la fase de grups a Milà. El futbolista ha jugat dos partits prou bons (contra el Betis el dia que no hi eren ni Messi ni Suárez, i contra l’Eibar fora de casa) i poc més. Arturo Vidal, de fet, ja suma tants gols com ell aquesta temporada. Griezmann, com el Barça, encara una setmana clau que s’acabarà amb el seu retorn al Wanda Metropolitano. La seva antiga casa. I no hi serà rebut amb amor.</p>
    </article>
  </body>
</html>