<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/tenis/Nadal-donio-Spaniji-sestu-titulu-u-Dejvis-kupu/570303?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T20:38:01+00:00"/>
    <meta property="og:title" content="Nadal donio Španiji šestu titulu u Dejvis kupu"/>
    <meta property="og:description" content="Najbolji teniser sveta Rafael Nadal je pobjedom nad Denisom Šapovalovim doneo Španiji šesti trofej u Dejvis kupu."/>
  </head>
  <body>
    <article>
      <h1>Nadal donio Španiji šestu titulu u Dejvis kupu</h1>
      <address><time datetime="2019-11-24T20:38:01+00:00">24 Nov 2019, 20:38</time> by <a rel="author">N.N.</a></address>
      <p>Najbolji teniser sveta Rafael Nadal je pobjedom nad Denisom Šapovalovim doneo Španiji šesti trofej u Dejvis kupu.</p>
      <p>Meč je trajao nešto manje od dva sata i pripao je Nadalu sa 6:3, 7:6 (9:7).</p>
      <p>Prvoplasirani igrač na ATP listi je na taj način okončao sjajnu godinu za sebe i potvrdio da se trenutno nalazi u najboljoj formi.</p>
      <p>Lider španskog tima je u sjajnom stilu započeo meč, u svoja uvodna tri servis gema je protivniku dozvolio da osvoji samo dva poena, a u momentima kada je Šapovalov otvarao poene imao je dvije brejk prilike.</p>
      <p>Kanađanin je uspjevao da odoli napadima Nadala, ali sve do šestog gema, u kom je najbolji igrač svijeta iskoristio šansu da napravi brejk i povede sa 4:2.</p>
      <p>Naredna dva gema su protekla veoma brzo, bez poena za riternere, da bi u devetom Nadal pojačao ritam i realizovao drugu priliku da okonča prvi set.</p>
      <p>Velike zasluge za titulu idu na račun Roberta Bautiste Aguta, koji je u prvom meču finala savladao Feliksa Ože-Alijasima sa 2:0 (7:6, 6:3) i tako donio prvi poen svojoj selekciji.</p>
      <p>Velika borba je vođena u drugom setu, koji je Šapovalov otvorio svojim servisom.</p>
      <p>Trenutno 15. teniser na svijetu je u drugom gemu najavio da bi mogao da zaprijeti protivniku, ali nije uspeo da stigne do prilike za brejk.</p>
      <p>U trećem je Nadal propustio dve šanse da osvoji gem na servis protivnika, poslije čega je bez izgubljenog poena izjednačio na 2:2, ali Šapovalov u nastavku nije dozvolio da mu bude ugrožen servis-gem.</p>
      <p>Kanađanin se potpuno opustio u šestom gemu drugog seta, igrao je veoma agresivno, tjerao je Nadala da se pomuči za poene, a posle gotovo deset minuta igre je stekao i prvu brejk priliku.</p>
      <p>Ipak, Nadal je spriječio iznenađenje, izjednačio na 3:3, poslije čega su sledeća dva gema protekla u nešto blažem ritmu, sve do devetog u kome je Nadal imao brejk priliku, ali mu Šapovalov nije dozvolio da dođe na gem do pobjede.</p>
      <p>U devetom gemu je mladi Kanađanin rođen 1999. godine imao 30:15, ali su usledila tri spektakularna poena Nadala za izjednačenje od 5:5 u drugom setu, da bi zatim i pokušao da napadne Šapovalova, koji je uspio da se odbrani i sebi obezbijedi bar taj-brejk.</p>
      <p>Poslije 66 minuta odigranih u drugom setu ušlo se u odlučujući gem, pošto je prethodno Nadal "šetao" Šapovalova sa jedne na drugu stranu terena i na kraju uspio da izjednači na 6:6.</p>
      <p>Dva uvodna poena su pripala Kanađaninu, ali je veoma brzo Nadal poravnao rezultat. Šapovalov se nije predavao, održao je rezultat do 4:4, ali je potom napravio veliku grešku i donio protivniku prednost od 5:4, uoči njegovog servisa.</p>
      <p>Direktnim poenom iz servisa je Nadal stigao do dvije vezane prilike da osvajanje titule, ali je Šapovalov odigrao spektakularno, pročitao "zicer" Nadala, stigao sve i potom poslao pasing-šot paralelu u nebranjeni dio terena.</p>
      <p>Fantastičnim servisom je Šapovalov izbacio Nadala iz ritma i uspio da izjednači na 6:6, udarcem koji je išao brzinom od 150 kilometara na sat.</p>
      <p>Uslijedio je novi poen, čime je Kanada stigla do set lopte, ali je španski teniser uspio da na lak način izjednači i da potom dođe do treće meč lopte, koju je i iskoristio, pošto je Šapovalov ispucao loptu u mrežu.</p>
      <p>
        <i>
          <a href="https://www.b92.net/sport/daviscup2019/vesti.php?nav_id=1622116">(b92)</a>
        </i>
      </p>
    </article>
  </body>
</html>