<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/teniss/spanijas-tenisisti-sesto-reizi-triumfe-deivisa-kausa-izcina.d?id=51664245"/>
    <meta property="og:site_name" content="DELFI"/>
    <meta property="article:published_time" content="2019-11-24T20:53:45+00:00"/>
    <meta property="og:title" content="Spānijas tenisisti sesto reizi triumfē Deivisa kausa izcīņā "/>
    <meta property="og:description" content="Spānijas vīriešu tenisa izlase svētdien Madridē triumfēja Deivisa kausa izcīņā."/>
  </head>
  <body>
    <article>
      <h1>Spānijas tenisisti sesto reizi triumfē Deivisa kausa izcīņā </h1>
      <address><time datetime="2019-11-24T20:53:45+00:00">24 Nov 2019, 20:53</time> by <a rel="author">LETA</a></address>
      <p>
        <b>Spānijas vīriešu tenisa izlase svētdien Madridē triumfēja Deivisa kausa izcīņā.</b>
      </p>
      <p><a href="https://www.delfi.lv/temas/spanija">Spānija</a> finālā sērijā līdz divām uzvarām panākusi 2-0 pret Kanādu, tādējādi tā jau nodrošinājusi sev titulu.</p>
      <p>Diena pirmajā duelī ranga devītais numurs Roverto Bautista-Aguts ar rezultātu 7-6 (7:3), 6-3 pārspēja Fēliksu Ožjē-Aljasimu, kurš reitingā ir 21. pozīcijā.</p>
      <p>Bautistam-Agutam šonedēļ mūžībā aizgāja tēvs. Spāņu tenisists bija atstājis komandu, taču atgriezās tajā, lai palīdzētu izcīnīt titulu.</p>
      <p>Otrajā mačā planētas pirmā rakete <a href="https://www.delfi.lv/temas/rafaels-nadals">Rafaels Nadals</a> ar rezultātu 6-3, 7-6 (9:7) guva virsroku pār Denisu Šapovalovu, kurš rangā ieņem 15. vietu, pielikdams punktu spāņu uzvarai.</p>
      <p>Spānija Deivisa kausā triumfējusi 2000., 2004., 2008., 2009., 2011. un tagad arī 2019. gadā. Tāpat tā četras reizes cietusi zaudējumu finālā, iepriekšējo reizi titula cīņās spēlējot 2012. gadā.</p>
      <p>Savukārt Kanādai tas bija pirmais fināls vēsturē.</p>
      <p>Piecas no sešām trofejām spāņiem palīdzējuši izcīnīt Nadals un Felisiano Lopess, bet trīs uzvaras ir Marselam Granoljeram. Tāpat šogad komandas sastāvā bija Pavlo Karreno Busta, bet vienības kapteinis bija divkārtējais "French Open" čempions Serhi Brugera.</p>
      <p>Jau ziņots, ka pusfinālā Spānija pārspēja Lielbritāniju, bet Kanāda uzvarēja Krieviju.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar "Barcelona" futbolistam Žerāram Pikē piederošo investīciju kompāniju "Kosmos", kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties "La Caja Magica" tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem - Francijai, Horvātijai, ASV un Spānijai, kā arī tika piešķirti divi īpašie ielūgumi jeb "wild card", kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
      <p>Deivisa kausa titulētākā komanda ar 32 trofejām ir ASV, kurai ar 28 uzvarām seko Austrālija.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/teniss/spanija-klust-par-kanadas-pretinieci-deivisa-kausa-finala.d?id=51663495"/>
        <a href="https://www.delfi.lv/sports/news/other_kinds/teniss/zverevs-uzvar-un-aizskerso-nadalam-celu-uz-atp-finalturnira-pusfinalu.d?id=51645607"/>
      </related>
    </article>
  </body>
</html>