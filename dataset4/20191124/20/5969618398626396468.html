<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Milan/milan-oi-fwtografies-twn-paiktwn-apo-ta-apodythria-poy-eginan-viral.5645637.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-24T20:24:00+00:00"/>
    <meta property="og:title" content="Μίλαν: Οι φωτογραφίες των παικτών από τα αποδυτήρια που έγιναν viral"/>
    <meta property="og:description" content="Δεν έφτανε στους τιφόζι της Μίλαν το 1-1 με την Νάπολι, ήρθαν να τους εξαγριώσουν και κάποια τηλεοπτικά πλάνα πριν την έναρξη του ματς με παίκτες των ροσονέρι να ασχολούνται με τα κινητά τους στα αποδυτήρια (PHOTOS)."/>
  </head>
  <body>
    <article>
      <h1>Μίλαν: Οι φωτογραφίες των παικτών από τα αποδυτήρια που έγιναν viral</h1>
      <h2>Δεν έφτανε στους τιφόζι της Μίλαν το 1-1 με την Νάπολι, ήρθαν να τους εξαγριώσουν και κάποια τηλεοπτικά πλάνα πριν την έναρξη του ματς με παίκτες των ροσονέρι να ασχολούνται με τα κινητά τους στα αποδυτήρια (PHOTOS).</h2>
      <address><time datetime="2019-11-24T20:24:00+00:00">24 Nov 2019, 20:24</time> by <a rel="author">Βαγγέλης Σταματόπουλος</a></address>
      <p>Ενός κακού μύρια έπονται! Μετά από την <a href="https://www.sport24.gr/football/Italy/SerieA/milan-napoli-1-1-synexeia-ston-efialth-gia-rosoneri-kai-partenopei.5645184.html">ισοπαλία με 1-1 που έφερε με την Νάπολι στο Σαν Σίρο</a> και την άφησε στην 13η θέση της βαθμολογίας (έχοντας 7 ήττες στα πρώτα 13 ματς της Serie A) ήρθε ένα ακόμα χτύπημα για την <a href="https://www.sport24.gr/football/omades/Milan/">Μίλαν</a>, αυτή τη φορά μέσω των social media.</p>
      <p>Αιτία τα πλάνα που έκαναν την εμφάνισή τους μέσω του ιταλικού τηλεοπτικού σταθμού "Sky" λίγο πριν από την έναρξη του αγώνα, και τα οποία εμφάνισαν τους Άντε Ρέμπιτς, Λούκας Μπίγλια και Φρανκ Κεσιέ να είναι απασχολημένοι με τα κινητά τους στα αποδυτήρια.</p>
      <p>Μπορεί τα συγκεκριμένα πλάνα να τραβήχτηκαν περίπου μία ώρα πριν την έναρξη του αγώνα, όμως το γεγονός πως οι φίλοι των ροσονέρι τα είδαν λίγα λεπτά πριν τη σέντρα είχε ως αποτέλεσμα να ξεσπάσει... θύελλα στα social media.</p>
      <figure>
        <img src="https://www.sport24.gr/podcast/article5645634.ece/BINARY/w620/milan2.jpg"/>
      </figure>
      <figure>
        <img src="https://www.sport24.gr/podcast/article5645633.ece/BINARY/w620/milan.jpg"/>
      </figure>
      <p>Εξοργισμένοι φανς της Μίλαν έκαναν λόγο για παίκτες που έδειχναν έλλειψη επαγγελματισμού και μηδενική αυτοσυγκέντρωση σε μία δύσκολη περίοδο της ομάδας, με το φινάλε μάλιστα του αγώνα να δικαιώνει τους αγανακτισμένους τιφόζι.</p>
      <p>Όχι μόνο για το αρνητικό αποτέλεσμα (1-1) και την προβληματική εικόνα για ένα ακόμα παιχνίδι αλλά και για την άσχημη εμφάνιση των Ρέμπιτς και Μπίγλια, οι οποίοι βρήκαν θέση βασικού ελέω της απουσίας των Σούσο και Μπενασέρ και έγιναν αμφότεροι αλλαγή από τον Πιόλι.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/Italy/SerieA/milan-napoli-1-1-synexeia-ston-efialth-gia-rosoneri-kai-partenopei.5645184.html">Μίλαν - Νάπολι 1-1: Συνέχεια στον εφιάλτη για ροσονέρι και παρτενοπέι</a>
      </h4>
    </article>
  </body>
</html>