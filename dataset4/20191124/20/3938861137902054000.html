<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_mourinjo-vzyali-v-barselonu-za-garne-znannya-anglijskoyi/939656"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T20:11:00+00:00"/>
    <meta property="og:title" content="Моуріньйо взяли в &quot;Барселону&quot; за гарне знання англійської"/>
    <meta property="og:description" content="Жозе Моуріньйо знову отримав роботу. Він став новим тренером &quot;Тоттенгема&quot;. У першому матчі в новому клубі &quot;Особливий&quot; здолав на виїзді &quot;Вест Гем&quot;. Жозе Моуріньйо на прізвисько &quot;Особливий&quot; народився 26 січня 1963 року в португальському місті Сетубал у родині футбольного воротаря та ..."/>
  </head>
  <body>
    <article>
      <h1>Моуріньйо взяли в "Барселону" за гарне знання англійської</h1>
      <address><time datetime="2019-11-24T20:11:00+00:00">24 Nov 2019, 20:11</time> by <a rel="author">Gazeta.ua</a></address>
      <p>Жозе Моуріньйо знову отримав роботу. Він став новим тренером "Тоттенгема". У першому матчі в новому клубі "Особливий" здолав на виїзді "Вест Гем".</p>
      <p>Жозе Моуріньйо на прізвисько "Особливий" народився 26 січня 1963 року в португальському місті Сетубал у родині футбольного воротаря та вчительки молодших класів. Дід по матері був багатою людиною, але збанкрутував.</p>
      <p>Жозе марив футболом і вмовляв батька взяти його на тренування. За це обіцяв гарно вчитися. Саме наука вивела Моуріньйо в люди, бо талантів на футбольному полі він не мав. Хлопець мріяв про тренерську кар'єру. Ще в юності сміливо змішував традиційну тренерську роботу з новаторськими мотиваційними та психологічними методами.</p>
      <p>Завдяки доброму знанню англійської Жозе запросили бути помічником Боббі Робсона в лісабонському "Спортингу". 1996‑го тренера покликали до "Барселони" і він узяв Моуріньйо із собою. Невдовзі Робсона змінив голландець Луї ван Ґаал. Він поблажливо дозволяв молодому португальцю покерувати командою в другорядних турнірах і матчах.</p>
      <figure>
        <img src="https://static2.gazeta.ua/img2/cache/gallery/939/939656_1_w_1200.jpg?v=0"/>
      </figure>
      <p>Зрештою Жозе набридло виконувати роль хлопчика на побігеньках. Він повертається в Португалію, де виборює п'яте місце на чолі скромної "Лейрії". Успіхи молодого тренера помічають боси "Порту" й доручають очолити команду. Португальський період завершується навесні 2004 року перемогою в Лізі чемпіонів. У фіналі "Порту" трощить "Монако" — 3:0. Жозе стає наймолодшим тренером, якому вдалося виграти турнір.</p>
      <p>Російський олігарх ­Роман Абра­мович запрошує його очолити "Челсі". І не жалкує: з першої спроби Моуріньйо робить команду чемпіоном — титулу вона не мала 50 років. Наступного року повторює успіх. Проте виграти Лігу чемпіонів із лондонським клубом йому не вдається.</p>
      <p>Влітку 2008-го Моуріньйо стає тренером італійського "Інтера". Це його зоряний час. Двічі поспіль — чемпіон країни. А в сезоні 2009/10 "Інтер" виграє всі найголовніші титули світового фут­болу.</p>
      <figure>
        <iframe src="https://www.youtube.com/embed/Ezo3yCYbAiE" width="590" height="332" data-service="Youtube" scrolling="no"/>
      </figure>
      <p>Моуріньйо — найбажаніший тренер Європи. Його кличуть до іспанського "Реала". Уже тут проявляються перші ознаки того, що удача покидає Моуріньйо. Попри титанічні зусилля й плеяду зірок, усе закінчилося одним чемпіонським титулом за три роки й двома півфіналами Ліги чемпіонів.</p>
      <figure>
        <img src="https://static2.gazeta.ua/img2/cache/gallery/939/939656_2_w_1200.jpg?v=0"/>
      </figure>
      <p>Жозе звільняють за три роки після початку роботи в "Реалі". Він знову йде до "Челсі". Грає у півфіналі Ліги чемпіонів 2013/14. Наступного року — чемпіон Англії. Однак 2016-го все йде шкереберть — дев'ять поразок у 16 матчах і ганебне 16 місце. Відставка.</p>
      <p>Португалець недовго чекає роботи. "Манчестер Юнайтед" кличе його до себе і в перший рік колишній перекладач виграє з клубом Лігу Європи. Однак гравці довго не витримали сеу Жозе.</p>
      <blockquote>В грудні 2018 його звільнили, щоби менш ніж за рік призначити тренером "Тоттенгема".</blockquote>
    </article>
  </body>
</html>