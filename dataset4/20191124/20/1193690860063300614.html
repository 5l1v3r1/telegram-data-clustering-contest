<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/na-prykladi-istorii-aktoriv-dramteatru-shcho-robyty-iakshcho-vas-teroryzuiut-kolektory-siuzhet-203399.html"/>
    <meta property="og:site_name" content="5 канал"/>
    <meta property="article:published_time" content="2019-11-24T20:59:00+00:00"/>
    <meta property="og:title" content="На прикладі історії акторів драмтеатру: що робити, якщо вас тероризують колектори – сюжет"/>
    <meta property="og:description" content="У кредитну пастку потрапила одна із працівниць театру, яка взяла 8 тисяч на навчання сина, а потім потрапила до лікарні"/>
  </head>
  <body>
    <article>
      <h1>На прикладі історії акторів драмтеатру: що робити, якщо вас тероризують колектори – сюжет</h1>
      <address>
        <time datetime="2019-11-24T20:59:00+00:00">24 Nov 2019, 20:59</time>
      </address>
      <p>Непристойні повідомлення, тиск та погрози. Працівників черкаського драмтеатру тероризують колектори. Дзвінки та нецензурні коментарі у соцмережах отримують через колегу, яка взяла кредит у банку і не повернула. Актори називають це психологічною атакою. Що робити, якщо вас тероризує колектор - у юристів розпитувала Яна Лимаренко.</p>
      <figure>
        <iframe src="https://www.youtube.com/embed/FypJtxZYtPQ" width="745" height="451" data-service="Youtube" scrolling="no"/>
      </figure>
      <p>Родину актора Павла Гончарова  тероризують невідомі: два тижні тому, на його сторінці у соцмережі з’явилися непристойні повідомлення. У такий спосіб колектори намагаються змусити його колегу погасити борг банку.</p>
      <blockquote>"Під коментарями в соцмережах з’являються особисті дані причому з брудними наклепами. У мене дружина працює у виші, вона не має відношення до театру, теж почали проти неї вести цю боротьбу. Погрози телефоном, образливі повідомлення", - розповідає Павло Гончаров, актор.</blockquote>
      <p>Схожі повідомлення та дзвінки майже одночасно почали отримувати понад сотню працівників Черкаського драматичного театру. </p>
      <p>"Це називається психологічна атака, при чому на всіх. Настрій не той, постійно нервуєш, боїшся брати той телефон, до тебе прийде на якийсь сайт, на нервову систему це впливає", - пояснює Олена Брехаря, акторка.</p>
      <p>У кредитну пастку потрапила одна із працівниць театру, яка взяла 8 тисяч на навчання сина, а потім потрапила до лікарні. Жінка завинила фінустанові виплати за два місяці. Колеги її не засуджують, більшість нарікає на безпринципність колекторів, через яких страждає робота театру.</p>
      <blockquote>"Негативно впливає на сам імідж театру, на імідж акторів, повністю деморалізує і стан самих акторів, і глядача. На офіційній сторінці театру в фейсбуці є доступ до всіх і якщо дитина читає таку брань, таку гидоту, то у батьків складається про театр зовсім не позитивне враження", - пояснює Роман Бурлаков, заступник директора театру.</blockquote>
      <p>Юрист Олекса Чубин пояснює, банки передають право вимагати гроші у боржників колекторським фірмам, а вже ті - змушують людину платити через суд та виконавчу службу. Але колектори часто обходять закон і обирають шлях погроз та шантажу.</p>
      <p>"У разі, якщо колектори вживають протиправні дії в розумінні загальному, то особа саме першою повинна звернутися до правоохоронних органів, як то поліції, інших, щодо вжиття заходів, якщо це супроводжується розповсюдженням персональних даних, то можна звертатись до суду про захист честі, гідності та ділової репутації", - пояснює юрист Олекса Чубин.</p>
      <p>Працівники театру не бажають терпіти психологічний тиск, тож уже написали колективну заяву до прокуратури.</p>
      <p>"Внесено вказану заяву до єдиного реєстру досудових розслідувань за ознаками правопорушення, передбаченого статтею 89 ККУ, тобто вимагання. Санкція даної статті передбачає до 5 років обмеження волі або позбавлення волі на той самий строк", - пояснює Ірина Кожушко, прокурор.</p>
      <p>У театрі зараз готують прем'єру дитячої вистави "Снігова королева". Але тепер трупа побоюється - чи прийдуть до них глядачі після ганебних коментарів у соцмережах та чи встигнуть оговтатись актори після психологічного тиску.</p>
      <p>
        <i>
          <b>Яна Лимаренко, В'ячеслав Ромодан, "5 канал"</b>
        </i>
      </p>
    </article>
  </body>
</html>