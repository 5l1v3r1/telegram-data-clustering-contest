<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903138.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T20:30:00+00:00"/>
    <meta property="og:title" content="رئیسی درباره اجرای طرح افزایش قیمت بنزین چه نظری داشت؟/ پرسش باهنر از نهادهای امنیتی درباره اغتشاشات/ جزئیات جدید از بازداشت پسر وزیر سابق"/>
    <meta property="og:description" content="جلسه کدخدایی با روزنامه‌نگاران اصلاح‌طلب"/>
  </head>
  <body>
    <article>
      <h1>رئیسی درباره اجرای طرح افزایش قیمت بنزین چه نظری داشت؟/ پرسش باهنر از نهادهای امنیتی درباره اغتشاشات/ جزئیات جدید از بازداشت پسر وزیر سابق</h1>
      <address>
        <time datetime="2019-11-24T20:30:00+00:00">24 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>جلسه کدخدایی با روزنامه‌نگاران اصلاح‌طلب</b>
      </p>
      <p>سیدعلی میرفتاح سردبیر اعتماد در این رونامه نوشت: «چند هفته قبل، از دفتر آقاي كدخدايي، زنگ زدند و گفتند ايشان مايل است با شما و چند روزنامه‌نگار ديگر جلسه بگذارد. فكر كردم از همين جلسات متداول است كه مقامي بالا مي‌نشيند و ديگران را رهنمود مي‌دهد. اما اشتباه كردم. آقاي كدخدايي صميمي و دوستانه در حلقه روزنامه‌نگاران نشست و با آنها گفت‌وگو كرد.</p>
      <p>بيشتر شنيد و كمتر حرف زد. شكل جلسه و نوع برخورد ايشان طوري بود كه ما را به گفتن بعضي حرف‌هاي مگو گستاخ كرد. درباره انتخابات، اوضاع سياسي، حتي نحوه نظارت شوراي نگهبان بحث كرديم و بسياري از سوءتفاهم‌ها را كنار گذاشتيم. از خاصيت‌هاي گفت‌وگوي مستقيم همين است كه سوءتفاهم‌ها را رفع و فاصله‌ها را كوتاه مي‌كند.</p>
      <p>آقاي كدخدايي نمي‌خواست ما مثل او فكر كنيم ما هم در صرافت آن نبوديم تا او را از موضعش برگردانيم. هم او مي‌دانست ما چطور مي‌انديشيم، هم ما مواضع سياسي و عقيدتي او را مي‌دانستيم. مع‌ذلك گفت‌وگوي ما با ايشان فرصتي فراهم كرد كه يكديگر را بهتر بشناسيم و دغدغه‌هاي ملي‌مان را به اشتراك بگذاريم.</p>
      <p>به عنوان روزنامه‌نگار قدر چنين جلسه‌اي را مي‌دانم و براي تداومش دعا مي‌كنم. شوراي نگهبان نمي‌دانم قبلا هم آيا چنين جلساتي با روزنامه‌نگاران غير اصولگرا مي‌گذاشته يا نه اما هرچه هست به نظرم اين شورا رويكرد رسانه‌اي‌اش را به شكل جدي عوض كرده و كشتي‌بان را سياستي دگر آمده است. اين را از برخورد روابط‌عمومي شورا هم مي‌شود فهميد.»</p>
      <p>***</p>
      <p>
        <b>رئیسی درباره اجرای طرح افزایش بنزین چه نظری داشت؟</b>
      </p>
      <p>با عدم انتشار صورت‌جلسه و مشروح مذاکرات جلسه شورای عالی سران قوا اخبار ضد و نقیض درباره نظر متفاوت برخی از اعضا ادامه دارد. برخی منابع می‌گویند آیت‌الله رئیسی به عنوان رئیس قوه قضائیه در جلسه مربوط به تصمیم‌گیری درباره بنزین به صورت مشروط با این طرح موافقت کرده است.</p>
      <p> قاضی‌زاده هاشمی عضو هیئت رئیسه مجلس در همین رابطه به خبرنگار مهر گفت: «بر اساس شنیده‌ها رئیس قوه قضائیه رسما با دولت مکاتبه کرده و اعلام کرده است که پیش از افزایش قیمت باید تمهیدات رسانه‌ای برای اقناع سازی افکار عمومی انجام شود و با مردم صحبت شود تا مردم مطلع باشند.»  </p>
      <p>محمدجواد ابطحی نماینده مردم خمینی‌شهر نیز در گفتگویی با خبرنگار مهر با اشاره به جزئیات جلسه سران قوا درباره سهمیه بندی بنزین گفت: «بنده از منابع موثق اطلاع دارم که آیت‌الله رئیسی زیر صورت جلسه سران قوا مبنی بر افزایش قیمت و تعیین میزان بنزین را به صورت مشروط امضا کرده است.»</p>
      <p>به گفته ابطحی، رئیس قوه قضائیه در صورت جلسه سران قوا نوشته است: «به شرط تمهید مقدمات لازم»، یعنی وی با این سازوکار مخالف بوده است.</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980903085.html">رئیس قوه قضائیه: با سازوکار اجرایی طرح «سهمیه‌بندی بنزین» مخالفم/ جزئیات نامه مهم رئیسی به روحانی</a>
        </b>
      </p>
      <p>
        <b>***</b>
      </p>
      <p>
        <b>نامه رهبری به مجلس درباره طرح افزایش قیمت بنزین</b>
      </p>
      <p>محمود صادقی، نماینده تهران در مجلس، در مطلبی از نامه رهبری به مجلس در صبح یکشنبه ۲۶ آبان ماه خبر داد. صادقی در در کانال خود نوشت: </p>
      <p>«دو روز پس از اجرای طرح افزایش قیمت بنزین و متعاقب بروز اعتراض‌های گسترده در سطح کشور و ارائه‌ی طرح‌هایی برای لغو یا تعدیل این طرح از سوی نمایندگان مجلس شورای اسلامی، مقام معظم رهبری در روز یکشنبه ۲۶ آبان ۹۸ صریحا حمایت خود را از این طرح اعلام کردند و با ارسال یادداشتی خطاب به رییس مجلس شورای اسلامی، نمایندگان را از مخالفت با آن برحذر داشتند. اعلام حمایت رهبری از این تصمیم موجب کاهش التهابات و بازگشت آرامش شد.»</p>
      <p>***</p>
      <p>
        <b>دولت کدام طرح بنزینی را نپذیرفت؟</b>
      </p>
      <p>محمدحسین صفار هرندی در گفت‌وگوی تلویزیونی با ابراز اینکه "اگر با روند کنونی بنزین مصرف می‌کردیم در آینده نزدیک به واردکننده این فراورده تبدیل می‌شدیم" اضافه کرد: بر این اساس، دشمنی که ملت ایران را از عادی‌ترین کالا‌ها محروم کرده است به‌طور قطع تحریم بنزین را در اولویت قرار می‌داد و این مسأله مشکلات بیشتری را برای کشور ایجاد می‌کرد.</p>
      <p>عضو مجمع تشخیص مصلحت نظام با اشاره به اینکه رهبر معظم انقلاب اسلامی بر مدیریت مصرف تأکید می‌کردند نه گرانی بنزین، گفت: دولت و مجلس شورای اسلامی چند سال برای مدیریت مصرف زمان داشتند، اما این کار را نکردند.</p>
      <p>وی ادامه داد: از رهبر معظم انقلاب اسلامی می‌خواستند درباره این موضوع دستور دهند، اما ایشان فرمودند نباید در همه اموری که وظیفه دستگاه‌هاست دخالت شود و بر این اساس شورای‌عالی هماهنگی سران سه قوه را برای تصمیم‌گیری درباره مسائل مهم ایجاد کردند که در مدت تشکیل این شورا یکی از تصمیمات خوب آن دادن اختیار به بانک مرکزی برای کنترل نرخ ارز بود.</p>
      <p>آقای صفار هرندی افزود: برای کنترل مصرف بنزین طرحی مطرح شد که طرفداران زیادی داشت و قرار بود به هر ایرانی روزی هشت‌دهم لیتر تا یک لیتر سهمیه بنزین داده شود و اگر کسی خودرو نداشت پول آن به حساب هر فرد واریز شود، اما این طرح کنار گذاشته شد و طرح کنونی اجرا شد.</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980903021.html">افشای طرح بنزینی که دولت نپذیرفت</a>
        </b>
      </p>
      <p>
        <b>***</b>
      </p>
      <p>
        <a href="https://www.alef.ir/news/3980903111.html">
          <b>چگونه امنیتی‌ترین دولت متوجه تبعات افزایش قیمت بنزین نبود؟</b>
        </a>
      </p>
      <p>محمد مهدی زاهدی، نماینده کرمان در نطق میان دستور خود در نشست علنی مجلس در روز یکشنبه گفت: آقای روحانی شما که امنیتی‌ترین دولت پس از انقلاب را تشکیل دادید چگونه متوجه مسائل امنیتی ناشی از تبعات اجرای این طرح آن هم به این شیوه نبودید جای تعجب و تاسف است. دیگران در خارج از کشور و از جمله رئیس جمهور ترکیه قبل از هفته بروز حادثه آن را حتی به صورت علنی اعلام کرده بود اما شما و تیم شما آن را جدی نگرفتید و تعجب‌برانگیزتر اینکه جای سوال اساسی دارد آن است که در آن روز مجمع تقریب مذاهب اسلامی به مناسبت هفته وحدت از کشورهای مختلف اسلامی میهمان داشت و آن میهمانان به حضور مقام معظم رهبری رسیدند تا پیام وحدت را به دنیا صادر کنند اما در همان روز ما شاهد این اغتشاشات بودیم تا به دنیا موضوع دیگری، اغتشاش و عدم وحدت در کشور است را صادر کنند آیا فکر نمی‌کنید که نفوذی‌هایی باعث شدند چنین اقدامی در آن روز انجام شود. امیدوارم بتوانید جواب دهید و از قوه قضاییه انتظار دارم که حتما به این موضوع رسیدگی کند. </p>
      <p>***</p>
      <p>
        <b>پرسش باهنر از نهادهای امنیتی درباره اغتشاشات بنزینی</b>
      </p>
      <p>محمدرضا باهنر نماینده ادوار مجلس در نشست ماهانه جامعه اسلامی مهندسین از سیستم های اطلاعاتی و امنیتی کشور خواست تا نتایج بررسی ها درباره عوامل اغتشاشات را هرچه زودتر به اطلاع مردم برسانند و این سووال را مطرح کرد که چرا سیستم اطلاعاتی کشور، افراد معدودی که صحنه گردان حوادث بودند را پیش از اقدام، رصد و مهار نکرده بود.</p>
      <p>وی با بیان این موضوع که گروه های چهار تا پنج نفره آموزش دیده پشت ناآرامی های تهران و شهرستان ها بودند، ادامه داد: طراح اغتشاشات، یک گروه حرفه ای و آموزش دیده بودند که دوربین ها را خاموش می کردند، اطلاعات سیستم ها را بر می داشتند و بعد هم همه را آتش می زدند.</p>
      <p>باهنر، افزایش قیمت بنزین را یک جرقه برای اغتشاشات ارزیابی کرد و افزود: مسأله بنزین یک جرقه بود و بعد هم افرادی که به هر دلیل از شرایط خود ناراضی بودند به اینها پیوستند و اغتشاشات به این ترتیب شکل گرفت.</p>
      <p>***</p>
      <p>
        <b>اسامی هفت دانشجو که مشمول عفو اخیر شدند</b>
      </p>
      <p>امیر رئیسیان، وکیل پایه یک دادگستری در گفت­ وگو با ایرناپلاس اعلام کرد: هفت نفر از دانشجویانی که محکومیت قضایی داشتند، شامل عفو شدند که برخی از آنان عفو کامل شدند و برخی تخفیف خوردند.</p>
      <p>رئیسیان در ادامه خبر داد: فرشته طوسی فارغ‌التحصیل علوم اجتماعی دانشگاه علامه طباطبایی، پدرام پذیره دانشجوی  مطالعات فرهنگی دانشگاه تهران، علی مظفری دانشجوی علوم اجتماعی دانشگاه تهران، هادی کیانی فارغ‌التحصیل جغرافیای دانشگاه تهران شامل عفو کامل شدند. همچنین ادامه حبس محسن حق شناس دانشجوی دانشگاه تهران و روح الله مردانی دانشجوی ادبیات فارسی دانشگاه تهران شامل عفو شد.</p>
      <p>این وکیل دادگستری همچنین می ­گوید: حکم پریسا رفیعی دانشجوی هنرهای دانشگاه تهران نیز به یک سال حبس کاهش یافت.</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980903110.html">۷ دانشجو در میان عفو شدگان اخیر</a>
        </b>
      </p>
      <p>
        <b>***</b>
      </p>
      <p>
        <a href="https://www.alef.ir/news/3980903094.html">
          <b>سعید جلیلی کاندیدای انتخابات مجلس نخواهد شد</b>
        </a>
      </p>
      <p>حمیدرضا ترقی مسئول هماهنگی شورای ائتلاف نیروهای انقلاب در استان خراسان رضوی در پاسخ به این سؤال که گفته می‌شود سعید جلیلی از شهر مشهد کاندیدای انتخابات مجلس شورای اسلامی خواهد شد، به تسنیم توضیح داد: وی در ابتدا به‌عنوان گزینه مطرح بود اما بعد از گفت‌وگوهایی که با دوستان ایشان داشتیم به این نتیجه رسیدیم که آقای جلیلی برنامه‌ای برای شرکت در انتخابات مجلس ندارد.</p>
      <p>ترقی گفت: البته آقای جلیلی برای کاندیداتوری در حوزه انتخابیه مشهد مطرح بودند اما اکنون مشخص شده که خود ایشان تمایلی برای کاندیداتوری ندارد.</p>
      <p>***</p>
      <p>
        <a href="https://www.alef.ir/news/3980903133.html">
          <b>جزئیات جدید از بازداشت پسر وزیر سابق</b>
        </a>
      </p>
      <p>فارس نوشت: به تازگی خبر بازداشت پسر یکی از وزرای سابق دولت‌های یازدهم و دوازدهم منتشر شده است.</p>
      <p>پیگیری‌ها اطلاعات جدیدی درباره این پرونده را روشن کرد. بر اساس پیگیری فارس، مهدی آخوندی به همراه شهرام اجتهادی به اتهام کارچاق‌کنی و تخلفات مالی بازداشت شده‌اند.</p>
      <p>بر این اساس، شهرام اجتهادی که با مهدی آخوندی و یکی دیگر از مسئولان ارشد دولتی نیز نسبت فامیلی دارد مدت‌ها به عنوان مشاور وزیر سابق و دست راست وی فعالیت می‌کرده است.</p>
      <p>این فرد و پسر وزیر متهم هستند که با دریافت مبالغی از بعضی پیمانکاران برای آنها در وزارتخانه دستور گرفته یا کارسازی کرده‌اند.</p>
      <p>این گزارش حاکی‌ست فشارهای شدیدی به پیگیری‌کنندگان این پرونده و قوه قضائیه برای آزاد کردن این دو نفر و پیگیری نشدن این پرونده وارد می‌شود.</p>
    </article>
  </body>
</html>