<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321914/Het-beste-bokbiertje-van-Oost-Nederland-wordt-gebrouwen-in-Deventer"/>
    <meta property="og:site_name" content="RTV Oost"/>
    <meta property="article:published_time" content="2019-11-24T20:44:56+00:00"/>
    <meta property="og:title" content="Het beste bokbiertje van Oost-Nederland wordt gebrouwen in Deventer"/>
    <meta property="og:description" content="Het beste bokbiertje van Oost-Nederland wordt gebrouwen door Davo bier uit Deventer. De brouwer heeft de strijd om de titel Beste Bok van het Oosten gewonnen, een wedstrijd die was uitgeschreven door RTV Oost en Omroep Gelderland. De regionale omroepen gingen dit najaar samen op zoek naar het beste bokbiertje in de twee provincies."/>
  </head>
  <body>
    <article>
      <h1>Het beste bokbiertje van Oost-Nederland wordt gebrouwen in Deventer</h1>
      <address>
        <time datetime="2019-11-24T20:44:56+00:00">24 Nov 2019, 20:44</time>
      </address>
      <slideshow>
        <figure>
          <img src="https://imgo.rgcdn.nl/7bff3c3099d34c018daf852bd851b9e6/opener/Winnaar-Marijn-Kroon-uit-Deventer-met-presentatoren-Bert-Eeftink-en-Lisanne-Halleriet-Foto-Omroep-Gelderland.jpg?v=e1_qQVAoK5EE9JaHOrN9XQ2"/>
        </figure>
        <figure>
          <img src="https://imgo.rgcdn.nl/7bff3c3099d34c018daf852bd851b9e6/opener/Winnaar-Marijn-Kroon-uit-Deventer-met-presentatoren-Bert-Eeftink-en-Lisanne-Halleriet-Foto-Omroep-Gelderland.jpg?v=e1_qQVAoK5EE9JaHOrN9XQ2"/>
        </figure>
        <figcaption>Winnaar Marijn Kroon uit Deventer met presentatoren Bert Eeftink en Lisanne Halleriet (Foto: Omroep Gelderland)</figcaption>
      </slideshow>
      <p>Het beste bokbiertje van Oost-Nederland wordt gebrouwen door Davo bier uit Deventer. De brouwer heeft de strijd om de titel Beste Bok van het Oosten gewonnen, een wedstrijd die was uitgeschreven door RTV Oost en Omroep Gelderland. De regionale omroepen gingen dit najaar samen op zoek naar het beste bokbiertje in de twee provincies. </p>
      <p>In oktober en november bezochten de regionale omroepen in hun regio's diverse brouwers en bierfanaten om ze te portretteren. Die portretten zijn te zien bij RTV Oost op de vrijdag.</p>
      <p>Davo Bier van Marijn Kroon won met zijn Davo Weizenbock de titel Beste Bok van het Oosten. Het biertje werd onder meer beoordeeld op smaak, kleur en afdronk. </p>
      <p>
        <b>Eigen bokbiertje</b>
      </p>
      <p>Ook presentatoren Bert Eeftink van RTV Oost en zijn collega Lisanne Halleriet van Omroep Gelderland gingen de strijd met elkaar aan: zij leerden hun eigen bokbiertje maken. Ze hoopten tips en tricks te ontfutselen aan de brouwers en andere deskundigen. Lisanne Halleriet maakte haar eigen “Misboksel” en Berts biertje werd "Bokkige Batse" gedoopt. </p>
      <p>Ook die biertjes werden gekeurd door de kenners. Bert Eeftink heeft de strijd gewonnen.</p>
      <p>
        <b>Oudejaarsavond</b>
      </p>
      <p>De regionale omroepen werkten op ‘biergebied’ al eerder samen. Dat was  in 2015, toen RTV Oost en Omroep Gelderland in de Bier Battle op zoek gingen naar de grootste bierkenners van het oosten. Dit keer was de zoektocht dus gericht op het beste en lekkerste bokbier.</p>
      <p>De finale van de Beste Bok van het Oosten is te zien op Oudejaarsavond om 19.00 uur op RTV Oost. De uitzending wordt deze avond nog herhaald. Je kunt de uitzending ook terugkijken via www.rtvoost.nl/tv/gemist</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Het+beste+bokbiertje+van+Oost-Nederland+wordt+gebrouwen+in+Deventer">06 - 57 03 33 33</a>.</aside>
    </article>
  </body>
</html>