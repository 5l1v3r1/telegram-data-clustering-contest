<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/cantareata-k-pop-goo-hara-in-varsta-de-28-de-ani-a-fost-gasita-decedata-in-locuinta-ei-din-seul-1922400524122019112019179410"/>
    <meta property="og:site_name" content="News.ro"/>
    <meta property="article:published_time" content="2019-11-24T20:05:12+00:00"/>
    <meta property="og:title" content="Cântăreaţă K-pop Goo Hara, în vârstă de 28 de ani, a fost găsită decedată în locuinţa ei din Seul"/>
    <meta property="og:description" content="Cântăreaţa sud-coreeană Goo Hara a fost găsită decedată, duminică, în apartamentul ei din Seul iar anchetatorii au în vedere ipoteza sinuciderii."/>
  </head>
  <body>
    <article>
      <h1>Cântăreaţă K-pop Goo Hara, în vârstă de 28 de ani, a fost găsită decedată în locuinţa ei din Seul</h1>
      <address><time datetime="2019-11-24T20:05:12+00:00">24 Nov 2019, 20:05</time> by <a rel="author">News.ro</a></address>
      <p>
        <b>Cântăreaţa sud-coreeană Goo Hara a fost găsită decedată, duminică, în apartamentul ei din Seul iar anchetatorii au în vedere ipoteza sinuciderii.</b>
      </p>
      <p>Potrivit agenţiei de presă sud-coreană Yonhap, Poliţia a deschis o anchetă pentru a determina cauza dispariţiei sale.</p>
      <p>Cunoscută şi sub numele Hara, cântăreaţa a devenit cunoscută în 2008 cu grupul feminin de succes Kara. Ea a urmat o carieră solo după destrămarea grupului în 2015. În acelaşi timp actriţă, ea a apărut în mai multe producţii de televiziune.</p>
      <p>Conform Yonhap, cântăreaţa a încercat să se sinucidă în luna mai. Cu puţin timp înainte de această tentativă, Goo Hara a fost victima unui fost prieten care a ameninţat-o că va difuza o înregistrare cu caracter sexual, potrivit Variety.</p>
      <p>Goo Hara semnase un nou contract cu o agenţie japoneză în iunie. Ultima ei melodie, "Midnight Queen", a fost lansată pe 13 noiembrie.</p>
      <p>Moartea lui Goo Hara vine după cea a lui Sulli, luna trecută, cântăreaţă şi actriţă cu care era bună prietenă. Atunci, tot sinuciderea a fost luată în calcul de Poliţie.</p>
      <p>În decembrie 2017, sinuciderea cântăreţului Kim Jong-Hyun, star al grupului Shinee, a emoţionat fanii din lumea întreagă. El a lăsat un bilet de adio în care spunea că este "devastat" şi "cuprins" de depresie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>