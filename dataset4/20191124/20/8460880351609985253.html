<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/klaus-iohannis-nyerte-a-romaniai-elnokvalasztast-2141319/"/>
    <meta property="og:site_name" content="BAMA"/>
    <meta property="article:published_time" content="2019-11-24T20:13:00+00:00"/>
    <meta property="og:title" content="Klaus Iohannis nyerte a romániai elnökválasztást"/>
    <meta property="og:description" content="Ő maradhat hivatalban újabb öt évig."/>
  </head>
  <body>
    <article>
      <h6 class="kicker">NAGY TÖBBSÉGGEL</h6>
      <h1>Klaus Iohannis nyerte a romániai elnökválasztást</h1>
      <address>
        <time datetime="2019-11-24T20:13:00+00:00">24 Nov 2019, 20:13</time>
      </address>
      <h4>Klaus Iohannis román államfő az európai, modern és normális Románia győzelmeként értékelte vasárnap este azt, hogy az exit poll-becslések szerint az elnökválasztás második fordulójában a voksok kétharmadát megszerezve legyőzte szociáldemokrata ellenfelét, Viorica Dancila volt miniszterelnököt.</h4>
      <p>A belföldi szavazóhelyiségek zárása után közzétett exit poll-becslések szerint a tisztségben lévő Klaus Iohannis jobboldali államfő vasárnap magabiztos győzelmet aratott a romániai elnökválasztás második fordulójában szociáldemokrata ellenfele, Viorica Dancila exminiszterelnök felett, és így a következő öt évben is ő lesz Románia elnöke.</p>
      <p>A román hírtelevíziók helyi idő szerint vasárnap 21 órakor (magyar idő szerint 20 órakor) ismertették a belföldi szavazókörökből távozó választók megkérdezése alapján készült becsléseiket, amelyek szerint Iohannis az érvényes voksok több mint 65 százalékával nyert. A részvétel magasabb volt, mint az első fordulóban, a milliós nagyságrendben voksoló román diaszpóra újabb részvételi rekordot döntött, a romániai magyarok többsége azonban tüntetően távol maradt az urnáktól.</p>
      <p>Iohannis az előzetes eredményeket látva úgy értékelt: az európai, modern, normális Románia győzött. Kijelentette: a Szociáldemokrata Párt (PSD) az utóbbi harminc év egyetlen elnökválasztásán sem szenvedett ilyen súlyos vereséget. Ugyanakkor felhívta a figyelmet, hogy a jobboldal csak egy csatát nyert, a „háborút” csak akkor fogja megnyerni, ha a jövő évi önkormányzati és parlamenti választásokon ellenzékbe küldi a PSD-t.</p>
      <p>Iohannis azt ígérte, hogy újabb ötéves mandátuma idején valamennyi román választópolgár elnöke lesz, azoké is, akik nem rá szavaztak, vagy távol maradtak az urnáktól.</p>
      <h3>Kelemen Hunor: a várt eredmény született</h3>
      <p>Kelemen Hunor szerint a romániai elnökválasztás második fordulója után közzétett exit poll felmérések azt az eredményt jelzik, amelyre mindenki számított. Kelemen Hunor maga és a Romániai Magyar Demokrata Szövetség (RMDSZ) nevében is gratulált Klaus Iohannisnak a második mandátumához, és reményét fejezte ki, hogy elnöksége következő öt éve változást fog hozni a korábbi öthöz képest, mert immár nem szorítja az újabb mandátum megszerzésének a kényszere. A román alkotmány szerint ugyanis az elnök egyszer választható újra a tisztségbe.</p>
      <p>Kelemen Hunor kijelentette: reményei szerint az elnök „többet fordul a jövő felé, a polgárok felé, a közösségek felé, több tiszteletet kapnak tőle az emberek és a magyar közösség is”.</p>
      <p>Az RMDSZ elnöke megjegyezte: a tízmillió leadott szavazat nem kiemelkedő a romániai elnökválasztásokon, de a Iohannisra leadott szavazatok aránya azt jelzi, hogy az elnök erős legitimitással kezdi második mandátumát.</p>
      <blockquote>Azt a tényt, hogy a magyar többségű megyékben volt a legalacsonyabb a részvételi arány azzal magyarázta, hogy Iohannis elmúlt öt éves teljesítménye elmaradt attól, amit a magyarok elvártak tőle, és egyik jelölt sem szólította meg igazán a magyar választókat, csak a kampány végén kérte a szavazataikat.</blockquote>
      <p>„Amikor nincs üzenet a magyar közösség felé, amikor nincs koherens program, akkor ez a reakciója a magyar közösségnek. Ezt is előre lehetett tudni. Nem ért meglepetés” – jelentette ki Kelemen Hunor, az RMDSZ elnöke.</p>
    </article>
  </body>
</html>