<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348149.html"/>
    <meta property="og:site_name" content="סימניאן: רוצים שטכנולוגיית ה-VAR תגיע ללאומית"/>
    <meta property="article:published_time" content="2019-11-24T20:45:00+00:00"/>
    <meta property="og:title" content="סימניאן: רוצים שטכנולוגיית ה-VAR תגיע ללאומית"/>
    <meta property="og:description" content="שופט העבר ומייסד מרכז החדשנות &quot;קולוסיאום ספורט&quot; דיבר בערב הגאלה: &quot;המטרה - שהטכנולוגיה תגיע להמונים&quot;. וגם: גל נבו על העבודה בעולם הסטארט אפ"/>
  </head>
  <body>
    <article>
      <h1>סימניאן: רוצים שטכנולוגיית ה-VAR תגיע ללאומית</h1>
      <h2>שופט העבר ומייסד מרכז החדשנות "קולוסיאום ספורט" דיבר בערב הגאלה: "המטרה - שהטכנולוגיה תגיע להמונים". וגם: גל נבו על העבודה בעולם הסטארט אפ </h2>
      <address><time datetime="2019-11-24T20:45:00+00:00">24 Nov 2019, 20:45</time> by <a rel="author">מאת עמית קרקו</a></address>
      <figure>
        <img src="https://images.one.co.il/images/d/dmain/ms/gg1443639.jpg"/>
        <figcaption>לירן ליאני ואורן סימניאן (רדאד ג'בארה)</figcaption>
      </figure>
      <p>ערב הגאלה של מרכז החדשנות "קולוסיאום ספורט" התקיים הערב (ראשון) במרכז הכנסים החדש באצטדיון בלומפילד המחודש, שנה השנייה ברציפות. ועידת החדשנות הבין לאומית בספורט וטכנולוגיה - Sports Tech Nation 2019 תיפרס למשך ארבעה ימים. </p>
      <p>מחר בבוקר ימשיך הכנס בבורסה לניירות ערך בתל אביב עם פתיחת יום המסחר על ידי נשים מובילות מהספורט הישראלי, לאחר מכן ביום שלישי עם סמינרים מקצועיים וביום רביעי יתקיים כנס בו יערך אירוח של בכירים מאופ״א, פיפ״א ונציגים בכירים מהליגות שונות בעולם. אל האירוע הערב הגיעו אנשי ספורט וטכנולוגיה שהציגו טכנולוגיות שונות כשבין האורחים היו, מנכ״ל מכבי ישראל נאור גלילי, מתעמלת העבר נטע ריבקין, שחיין העבר והיזם בהווה גל נבו ושופט ליגת העל לירן ליאני.</p>
      <figure>
        <img src="https://images.one.co.il/images/one/450_250/gg1443653.jpg"/>
        <figcaption>נטע ריבקין ונאור גלילי (רדאד ג'בארה)</figcaption>
      </figure>
      <p>מייסד מרכז החדשנות "קולוסיאום ספורט" ושופט העבר, <b>אורן סימניאן</b> סיפר על האירוע ועל הענף המתפתח: ״המטרה של הוועדה הזו היא בעצם לכנס את כל המובילים הבין לאומיים בעולם הספורט והטכנולוגיה, יש פה למעלה מ-300 אורחים מעשרים מדינות עם יתרון יחסי לטכנולוגיות הישראליות הנהדרות. זה היום הראשון של הפיק השנתי מבחינתנו והמטרה שלו זה הצגת הטכנולוגיה הישראלית כדי למצב את ישראל כ-sport tech nation. יש כאן שילוב של קהל גזרות שונות, מעולם הטכנולוגיה, עולם הספורט ומעולם הניהול ואנחנו שמחים שזה קורה. אפשר לדבר הרבה אבל אם אין תוכן טוב אז כלום לא שווה ויש פה תוכן טוב שזה הסטארט אפים המדהימים שיש לנו בישראל כשהמטרה שלנו זה להמשיך ולתת גב לתחום הטכנולוגיה בארץ״.</p>
      <p>עוד הוסיף סימניאן: ״כשהתחלתי לפני שנתיים בחזון שלי היו 100 חברות והיום יש למעלה מ-220 וזה גדל. כיף לראות ספורטאים נכנסים לעולם הזה, זה מדהים מבחינתי. אנחנו רוצים לאפשר טכנולוגיה שתהיה לא רק VAR בליגת העל או בליגת האלופות, אלא גם בליגה הלאומית ואיך עושים את זה? באמצעות טכנולוגיה. לירן ליאני שנמצא פה היה שופט רחבה שלי לפני שנתיים אומנם בצד השני אבל באותו משחק נבעט כדור למשקוף ויצא החוצה, בני יהודה טענו כמובן שזה גול וכפר סבא והשופט רחבה אמרו שלא והדבר היחידי שעבר לי בראש ׳כמה מטומטמים אנחנו שאין פתרון לנושא הזה, למה רק בפלייאוף העליון ולא התחתון? למה זה לא קיים כבר?׳ הבעיה היא שהטכנולוגיה לא מגיעה להמונים וזו אחת המטרות שלנו, לתת לכל ילד בשכונה את הנעל הטובה ביותר, החולצה הטובה ביותר והכדור המשוכלל ביותר״.</p>
      <figure>
        <img src="https://images.one.co.il/images/one/450_250/gg1443644.jpg"/>
        <figcaption>אורן סימניאן (רדאד ג'בארה)</figcaption>
      </figure>
      <p>״זה עולם שיש בו דמיון לעולם הספורט אבל אני תמיד אומר שאימון נגמר מתישהו אבל עבודה בסטארט אפ יכולה להיות גם בשלוש בלילה״, שיתף שחיין העבר, <b>גל נבו</b> שנכנס לעולם היזמות קצת לפני פרישתו, ״הפרויקט שלנו זה שאנחנו מערכת וידאו לשחייה, היחידים בעולם שיודעים לעשות אנליזות לשחייה בזמן אמת בלי לשים. שום דבר על השחיין כמו שעונים או דברים שמודדים אותך שזו הייתה המטרה מההתחלה, השחיין יבוא כמו שהוא רגיל, יקפוץ למים ויקבל את התוצאות וכל מה שחשוב לו לדעת בזמן אמת על ידי וידאו. זה כבר מותקן בווינגייט ומתחילים להשתמש בזה ממש עוד מעט. זה היה מאוד חסר לי כשחיין, שחיתי המון בלי לדעת כלום וזה מה שגרם לי להיכנס לזה. היו הרבה שאלות בלי תשובות וכל העולם הולך ל-Data Analysis שקיים כמעט בכל הענפים אבל בשחייה עוד לא והם שוחים בלי לדעת הרבה״.</p>
      <figure>
        <img src="https://images.one.co.il/images/one/450_250/gg1443650.jpg"/>
        <figcaption>גל נבו (רדאד ג'בארה)</figcaption>
      </figure>
    </article>
  </body>
</html>