<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204842-z-poyavoyu-v-misti-uber-meshkanci-pochinayut-piti-bilshe-alkogolyu-doslidzhennya"/>
    <meta property="og:site_name" content="Mind UA"/>
    <meta property="article:published_time" content="2019-11-24T20:51:00+00:00"/>
    <meta property="og:title" content="З появою в місті Uber мешканці починають пити більше алкоголю – дослідження"/>
    <meta property="og:description" content="Однак при цьому цифри показують, що скорочується кількість аварій через нетверезе водіння"/>
  </head>
  <body>
    <article>
      <h1>З появою в місті Uber мешканці починають пити більше алкоголю – дослідження</h1>
      <h2>Однак при цьому цифри показують, що скорочується кількість аварій через нетверезе водіння</h2>
      <address>
        <time datetime="2019-11-24T20:51:00+00:00">24 Nov 2019, 20:51</time>
      </address>
      <p>Економісти <b>Джейкоб Бургдорф </b>і <b>Конор Леннон</b> з Луісвіллского університету і Кіт Тельцер з Університету штату Джорджія вирішили з'ясувати, чи є зв'язок між появою в місті таксі-сервісу Uber зі збільшенням споживання алкоголю місцевими жителями, пише <a href="https://www.economist.com/graphic-detail/2019/11/19/after-uber-arrives-heavy-drinking-increases">The Economist</a>.</p>
      <p>Дослідники порівняли дані про появу в місті Uber з даними американського Центру з контролю і профілактики захворювань. Протягом двох років після того, як в місті з'являвся сервіс, вживання алкоголю в середньому зростало на 3%. Це пояснюється тим, що людина частіше дозволяє собі випити, знаючи, що вона не буде за кермом, зазначає видання.</p>
      <p>Надмірне вживання алкоголю (коли людина випиває чотири-п'ять напоїв за дві години) збільшилося на 8%, а випадки пияцтва (три і більше випадків алкогольного сп'яніння за місяць) – на 9%.</p>
      <p>У містах, де немає громадського транспорту, поява Uber призвела до зростання споживання алкоголю в середньому на 5%.</p>
      <p>Видання зазначає, що є категорія людей, яка виграє від присутності Uber, Lyft та інших подібних сервісів, – це бармени. Дослідники підрахували, що зайнятість у барах і ресторанах в середньому збільшується на 2%, коли в місті з'являється Uber.</p>
      <p>Серед іншого, Uber значно полегшив тусовщикам безпечно повернутися додому. Видання нагадує, що у 2017 році було опубліковано ще одне дослідження щодо впливу Uber на життя міста. Автори роботи з'ясували, що після появи Uber в Портленді, штат Орегон, кількість аварій, учасниками яких були нетверезі водії, скоротилася на 62%.</p>
      <p>Сьогодні сервіс Uber присутній в понад 700 містах світу.</p>
      <related>
        <h4>Також читайте</h4>
        <a href="https://mind.ua/news/20204511-rada-prijnyala-za-osnovu-zakon-pro-liberalizaciyu-rinku-spirtu"/>
        <a href="https://mind.ua/news/20204350-eksglava-uber-trevis-kalanik-prodav-20-svoeyi-doli-v-kompaniyi-za-550-mln"/>
        <a href="https://mind.ua/news/20204338-gendirektor-uber-viznav-shcho-pomilyavsya-nazvavshi-vbivstvo-hashoggi-vipadkovoyu-pomilkoyu"/>
      </related>
    </article>
  </body>
</html>