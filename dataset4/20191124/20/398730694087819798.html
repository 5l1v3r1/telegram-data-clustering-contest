<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/c-kommuner-oroliga-for-forandring-av-arbetsformedlingen/"/>
    <meta property="og:site_name" content="DN.SE"/>
    <meta property="article:published_time" content="2019-11-24T20:13:43+00:00"/>
    <meta property="og:title" content="C-kommuner oroliga för förändring av Arbetsförmedlingen"/>
    <meta property="og:description" content="Oron växer även i Centerstyrda kommuner för förändringarna av Arbetsförmedlingen. Enligt DN:s enkät är oron störst i mindre kommuner."/>
  </head>
  <body>
    <article>
      <h1>C-kommuner oroliga för förändring av Arbetsförmedlingen</h1>
      <address><time datetime="2019-11-24T20:13:43+00:00">24 Nov 2019, 20:13</time> by <a rel="author" href="https://www.dn.se/av/hans-olsson/" target="_blank">Hans Olsson</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/24/a763645c-f5d2-4cbc-80eb-5aa03a7a4911/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Huvudarkitekt bakom planerna på att reformera Arbetsförmedlingen är Centerns arbetsmarknadspolitiska talesperson Martin Ådahl.<cite>Foto: Ali Lorestani</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/50c9c4ee-4cf0-42e8-9e7f-5a987891200c/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: Thomas Karlsson</cite>
          </figcaption>
        </figure>
      </slideshow>
      <p>
        <b>Oron växer även i Centerstyrda kommuner för förändringarna av Arbetsförmedlingen. Enligt DN:s enkät är oron störst i mindre kommuner.<br/>– Det är självklart att våra kommunalråd är oroliga eftersom Arbetsförmedlingen har retirerat från landsbygden under så många år, säger Martin Ådahl (C).</b>
      </p>
      <p>Som DN berättat i flera artiklar är oron stor i många kommuner över vad som ska hända i och med den stora förändringen av Arbetsförmedlingen. Enligt Sveriges kommuner och landsting, SKL, ökar också kommunernas kostnader för ekonomiskt bistånd, något som kopplas direkt till att Arbetsförmedlingen dragit sig tillbaka på många orter. I torsdags spetsades läget till ytterligare när <a href="https://www.dn.se/nyheter/politik/v-hotar-med-misstroende-mot-arbetsmarknadsministern/">Vänsterpartiet hotade med att rikta misstroende mot arbetsmarknadsminister Eva Nordmark</a> (S) om inte regeringen stoppar den pågående privatiseringen.</p>
      <p>
        <a href="https://www.dn.se/nyheter/politik/nordmark-kritisk-mot-vs-utspel/">Läs mer: Eva Nordmark kritisk mot V:s utspel</a>
      </p>
      <p><b>Huvudarkitekt till reformeringen </b>av Arbetsförmedlingen är Centerpartiet, som fick med det som en av partiets viktigaste punkter i januariavtalet. DN har frågat 32 C-styrda kommuner hur de ser på förändringarna och även där är oron stor över utvecklingen på den lokala arbetsmarknaden. Det handlar både om en oro för hur Arbetsförmedlingen ska utformas i framtiden och för vad som sker när kontor nu läggs ned på många orter.</p>
      <p>– Vi ser att fler personer faller in under kommunens försörjningsstöd och vår arbetsmarknadsenhet får ta över en stor del av arbetsförmedlingens tidigare arbetsuppgifter, kommenterar Kajsa E Larsson, kommunchef i Karlsborg.</p>
      <p>Fredrik Johansson, kommunchef i Mönsterås, är inne på samma spår:</p>
      <p>– Genom att AF:s lokalkontor försvinner kommer ett ökat tryck på kommunens arbetsmarknadsenhet och därmed ökade kostnader. Genom ett sådant beslut skjuts kostnader över från stat till kommun.</p>
      <p>
        <a href="https://www.dn.se/ekonomi/kommuner-larmar-efter-arbetsformedlingens-nedskarningar/">Läs mer: Kommuner larmar efter Arbetsförmedlingens nedskärningar</a>
      </p>
      <p><b>En bärande del i reformeringen</b> av Arbetsförmedlingen är att privata utförare ska stå för att rusta och matcha arbetssökande till nya jobb. Arbetsförmedlingen ska i huvudsak ägna sig åt kontroll av arbetssökande och utförare samt statistik och analys.</p>
      <p>Många kommuner är oroliga för att det inte ska finnas några privata utförare som vill etablera sig hos dem. Bara en av de tillfrågade kommunerna, Östersund, känner sig säker på att det finns tillräckligt många privata utförare. Övriga är antingen skeptiska eller direkt främmande för att det ska finnas förutsättningar för privata arbetsförmedlare.</p>
      <p>– Vi kommer att få svårt att hitta privata alternativ, kommenterar Annette Riesbeck (C), kommunstyrelsens ordförande i Rättvik.</p>
      <p>Det är framför allt mindre kommuner som tvivlar på att det finns en privat marknad.</p>
      <p>– I dagsläget finns det ingen privat utförare i kommunen. Vi tror att privata utförare kommer utgå från en större stad i närheten och på så sätt kunna erbjuda coachnings- och matchningstjänster även i mindre kommuner, svarar Johanna Larsson, arbetsmarknadssamordnare i Herrljunga.</p>
      <p><b>Regeringen tillsatte nyligen </b>en utredning för att se över möjligheterna för kommunerna att själva bli en utförare av arbetsförmedlingstjänster. Enligt DN:s enkät kan nästan samtliga tänka sig att göra det. Flera pekar på att det sannolikt blir nödvändigt.</p>
      <p>– Jag ser det snarare som en risk att vi tvingas ta över statens ansvar även för detta och med hänsyn till behoven kommer vi att göra det, främst för de utsatta grupperna, kommenterar John-Erik Jansson (C), ordförande i kommunstyrelsen i Söderhamn.</p>
      <p>Morgan E Andersson (C), kommunstyrelsens ordförande i Mellerud, pekar på att det finns flera skäl för kommunerna att ta på sig arbetsförmedlingsuppdrag:</p>
      <p>– I den mån privata aktörer inte finns är det ett rimligt alternativ. Kommunen har i dagsläget bäst kunskap om den lokala arbetsmarknaden.</p>
      <p>
        <a href="https://www.dn.se/nyheter/politik/livsfarligt-for-oss-nar-arbetsformedlingen-lamnar/">Kommunchef i Robertsfors: Livsfarligt för oss när Arbetsförmedlingen lämnar</a>
      </p>
      <p><b>Huvudarkitekt bakom planerna </b>på att reformera Arbetsförmedlingen är Centerns arbetsmarknadspolitiska talesperson Martin Ådahl. Han menar att mycket av kritiken och oron som nu framförs baseras på något som ännu inte har hänt.</p>
      <p>– Det viktiga är att vi inte ens har påbörjat reformeringen som ska ske 2021. De som kritiserar reformen utifrån vad som händer i dag kunde åtminstone ha tålamod att vänta på att reformen utformas först, säger Martin Ådahl.</p>
      <p>Han har samtidigt förståelse för att det som händer inom Arbetsförmedlingen skapar oro.</p>
      <p>– Det är självklart att våra kommunalråd är oroliga eftersom Arbetsförmedlingen har retirerat från landsbygden under så många år. Och att man mot vår och regeringens vilja har accelererat den här reträtten det senaste året. Det är just utifrån den här oron som vi nu försöker göra förändringar, säger Martin Ådahl. </p>
    </article>
  </body>
</html>