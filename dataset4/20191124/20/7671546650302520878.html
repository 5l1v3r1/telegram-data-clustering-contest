<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914999"/>
    <meta property="og:site_name" content="Dnevnik"/>
    <meta property="article:published_time" content="2019-11-24T20:27:00+00:00"/>
    <meta property="og:title" content="Zmaga ljudske stranke, zeleni podvojili izid"/>
    <meta property="og:description" content="Izidi predčasnih deželnih volitev na avstrijskem Štajerskem so danes&amp;nbsp;prinesli dva zmagovalca. Po 14 letih je največ glasov spet dosegla ljudska stranka, socialdemokrati pa so se odrezali še slabše kot pred štirimi leti."/>
  </head>
  <body>
    <article>
      <h1>Zmaga ljudske stranke, zeleni podvojili izid</h1>
      <address><time datetime="2019-11-24T20:27:00+00:00">24 Nov 2019, 20:27</time> by <a rel="author">Vesna Vaupotič</a></address>
      <p>
        <b>Izidi predčasnih deželnih volitev na avstrijskem Štajerskem so danes prinesli dva zmagovalca. Po 14 letih je največ glasov spet dosegla ljudska stranka, socialdemokrati pa so se odrezali še slabše kot pred štirimi leti.</b>
      </p>
      <p>Socialdemokrati, ki so na zadnjih volitvah dosegli 29,3 odstotka glasov, so tokrat uspeli prepričati le še nekaj manj kot 23 odstotkov volilcev, medtem ko je ljudska stranka rezultat zadnjih volitev izboljšala za 7,6 odstotnih točk in se s 36 odstotki povzpela na mesto zmagovalca volitev.</p>
      <p>Čeprav so se v volilnem taboru štajerske ljudske stranke prešerno veselili volilnega izida, so se z njim le vrnili na rezultat iz leta 2010. Na deželnih volitvah leta 2015 so namreč uspeli prepričati le okoli 28,5 odstotka volilcev in s tem dosegli najslabši izid dotlej. Kljub temu se je na sedež deželnega glavarja zavihtel njihov glavni kandidat, <b>Hermann Schützenhöfer</b>, zatem ko je <b>Franz Woves</b>, socialdemokrat, ki je deset let stal na čelu štajerske deželne vlade, držal svojo predvolilno obljubo in odstopil z vseh svojih funkcij, ker je stranka, ki jo je vodil v predvolilni boj, dosegla manj kot 30 odstotkov volilnih glasov.</p>
      <p>Prve analize, ki jih je inštitut SORA izvedel na osnovi volilne javnomnenjske ankete, kažejo, da so volilci svoj glas ljudski stranki zaupali predvsem zaradi glavnega kandidata, dosedanjega deželnega glavarja Hermanna Schützenhöferja in zadovoljstva z dosedanjim delom deželne vlade. Glavni kandidat socialdemokratov, <b>Michael Schickhofer</b>, očitno ni uspel prepričati niti volilcev njegove stranke, saj so jo ti volili predvsem zaradi vsebine njenega volilnega programa in manj zaradi glavnega kandidata.</p>
      <h3>Svobodnjaki v prostem padu</h3>
      <p>Glede na to, da so svobodnjaki – tudi na deželni ravni še vedno pod vplivom turbulenc in afer vodstva na Dunaju – svoj izid iz leta 2015 poslabšali za kar 9,5 odstotnih točk in dosegli le 17,3 odstotka glasov, se jim očitno ni izplačala poteza iz letošnjega avgusta, ko so predlagali in z ljudsko stranko in zelenimi izglasovali predčasne volitve. Res je, da so te mikale tudi ljudsko stranko, a je bila ta vsaj na papirju zavezana socialdemokratskemu koalicijskemu partnerju, da mandat izpelje do konca, zato predčasnega razpusta deželnega zbora ni mogla predlagati.</p>
      <p>Predčasne volitve so se obrestovale zelenim, ki so podvojili svoj izid iz zadnjih volitev. V prihodnjem deželnem zboru bo glede na to, da jih je volilo 12 odstotkov volilcev, kar 6 njihovih poslancev, še enkrat več kot doslej. V prihodnji sestavi deželnega zbora so se obdržali tudi komunisti, ki jih je leta 2005 <b>Ernest Kaltenegger</b> po 40 letih vrnil v deželni parlament. Tokrat so dobili nekaj več kot 6 odstotkov glasov, v prihodnje bodo v deželnem parlamentu sedeli štirje komunisti. Vanj so se znova vrnili tudi liberalci, Neos je volilo 5,4 odstotka volilcev, v prihodnjem sklicu bodo zasedli 2 poslanski mesti. Na tokratnih deželnih volitvah je po pošti volilo rekordnih 80.400 volilcev, kar 13,6 odstotka glasov bodo prešteli šele danes. Kljub temu so prvi neuradni rezultati precej zanesljivi, saj na osnovi dosedanjih izkušenj že vsebujejo napovedi teh glasovnic.</p>
      <blockquote><b>V Gradcu zeleni dohiteli ljudsko stranko<br/></b>Volilni rezultat se v štajerskem glavnem mestu precej razlikuje od povprečja v deželi. Zeleni so v Gradcu dosegli kar 24,7 odstotka glasov in s tem za zmagovalno ljudsko stranko zaostali le za o,4 odstotne točke. Da prestolnica voli drugače, se vidi tudi v volilnem rezultatu komunistov, tem so volilci v Gradcu namenili 13,2 odstotka glasov, še enkrat več, kot so jih dosegli na deželni ravni. Tudi liberalni Neos je dosegel za 3 odstotne točke boljši izid, zato pa sta obe največji stranki v urbanem okolju dosegli precej slabši rezultat kot na deželni ravni.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042913673/svet/kurz-v-pogajanja-z-zelenimi"/>
        <a href="https://www.dnevnik.si/1042913294/svet/drzave-srednje-in-vzhodne-evrope-budno-spremljajo-migracijske-razmere-na-balkanu"/>
      </related>
    </article>
  </body>
</html>