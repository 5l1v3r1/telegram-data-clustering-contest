<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/crimenews/naxals-torch-vehicles-machines-in-dantewada-district-1-1-10610533.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T20:42:00+00:00"/>
    <meta property="og:title" content="దంతెవాడలో మావోయిస్టుల విధ్వంసం"/>
    <meta property="og:description" content="చర్ల రూరల్‌: ఛత్తీస్‌గఢ్‌లో మావోయిస్టులు రెచ్చిపోయారు. మావోయిస్టులు మరోసారి విధ్వంసానికి పాల్పడ్డారు. ఆదివారం పట్టపగలు దంతెవాడ జిల్లాలో ఎనిమిది, నారాయణపూర్‌"/>
  </head>
  <body>
    <article>
      <h1>దంతెవాడలో మావోయిస్టుల విధ్వంసం</h1>
      <address>
        <time datetime="2019-11-24T20:42:00+00:00">24 Nov 2019, 20:42</time>
      </address>
      <p>చర్ల రూరల్‌: ఛత్తీస్‌గఢ్‌లో మావోయిస్టులు రెచ్చిపోయారు. మావోయిస్టులు మరోసారి విధ్వంసానికి పాల్పడ్డారు. ఆదివారం పట్టపగలు దంతెవాడ జిల్లాలో ఎనిమిది, నారాయణపూర్‌ జిల్లాలో ఐదు వాహనాలకు నిప్పంటించి అలజడి సృష్టించారు. దంతెవాడ జిల్లా కిరండల్‌ సమీపంలో ఎన్‌ఎండీసీ స్క్రీనింగ్‌ ప్లాంట్‌లో మట్టి పనులు జరుగుతుండగా సాయుధంగా వచ్చిన కొందరు మావోయిస్టులు అక్కడ ఉన్న జేసీబీతో సహా ఎనిమిది వాహనాలకు నిప్పు పెట్టారు. ప్లాంట్‌ పనులను వ్యతిరేకిస్తూ మావోయిస్టులు నినాదాలు చేసుకుంటూ వెళ్లినట్లు సమాచారం. ఈ వాహనాలన్నీ ప్లాంట్‌ పనులు చేయిస్తున్న కాంట్రాక్టరవని తెలిసింది.<br/><br/>ఇదిలా ఉండగా శనివారం సాయంత్రం నారాయణపూర్‌ జిల్లాలో చిన్న డోంగార్‌ పోలీస్‌స్టేషన్‌ పరిధిలోని మార్హోనార్‌ వద్ద రోడ్డు నిర్మాణ పనులు జరుగుతున్నాయి. ఈ క్రమంలో 300 మంది సాయుధ మావోయిస్టులు అక్కడికి వచ్చి రోడ్డు పనులను అడ్డుకొన్నారు. నిర్మాణ పనులను నిలిపివేయాలని నినాదాలు చేశారు. నిరసనగా మావోయిస్టులు ఆ ప్రాంతంలోని చెట్లకు కరపత్రాలు అతికించారు. ఇటీవల సుకుమా జిల్లాలోని రెండు వేర్వేరు ప్రాంతాల్లో ఇటీవల రెండు ఎన్‌కౌంటర్లు జరిగాయి. ఘటనల్లో ముగ్గురు మావోయిస్టులు మృతిచెందారు. ఘటనలకు ప్రతీకారంగా ఈ విధ్వంసానికి పాల్పడట్టు తెలుస్తోంది.</p>
    </article>
  </body>
</html>