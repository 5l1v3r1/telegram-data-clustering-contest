<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/aziende-dei-piccoli-comuni-vero-motore-di-crescita-del-pil-italia/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-24T20:03:09+00:00"/>
    <meta property="og:title" content="Aziende dei piccoli comuni, vero motore di crescita del Pil Italia"/>
    <meta property="og:description" content="Non sono le grandi città, bensì i comuni più piccoli il vero motore di crescita dell’Azienda Italia: fabbriche, uffici, negozi e botteghe dei paesi con meno di 20 mila abitanti producono il 38 per cento del Pil generato da tutto il comparto economico privato presente nel Paese (industria e servizi). Ben 3 punti percentuali in più rispetto alle aziende ubicate nelle grandi città, ovvero quelle con più di 100 mila abitanti, che generano il 35%. E’ questo il principale risultato emerso da una elaborazione realizzata dall’Ufficio studi della CGIA per conto di ASMEL, l’Associazione per la Sussidiarietà e la Modernizzazione degli Enti Locali, che rappresenta 2 oltre 2.800 Comuni in tutt’Italia . “A differenza delle grandi città – afferma il coordinatore dell’Ufficio studi Paolo Zabeo – i piccoli Comuni hanno pochi mezzi a disposizione e tanti problemi di dimensione sovracomunale da affrontare. La forte concentrazione delle attività produttive nelle realtà territoriali minori impone a questi Sindaci risposte importanti…"/>
  </head>
  <body>
    <article>
      <h1>Aziende dei piccoli comuni, vero motore di crescita del Pil Italia</h1>
      <address><time datetime="2019-11-24T20:03:09+00:00">24 Nov 2019, 20:03</time> by <a rel="author">Mariangela Tessa</a></address>
      <p>Non sono le grandi città, bensì i comuni più piccoli il vero motore di crescita dell’Azienda Italia: fabbriche, uffici, negozi e botteghe dei paesi con meno di 20 mila abitanti producono<b> il 38 per cento del <a href="https://www.wallstreetitalia.com/trend/pil/">Pil</a> generato da tutto il comparto economico privato presente nel Paese</b> (industria e servizi). Ben 3 punti percentuali in più rispetto alle aziende ubicate nelle grandi città, ovvero quelle con più di 100 mila abitanti, che generano il 35%.</p>
      <p>E’ questo il principale risultato emerso da una e<b>laborazione realizzata dall’Ufficio studi della CGIA per conto di ASMEL,</b> l’Associazione per la Sussidiarietà e la Modernizzazione degli Enti Locali, che rappresenta<br/>2 oltre 2.800 Comuni in tutt’Italia .</p>
      <blockquote>“A differenza delle grandi città – afferma i<b>l coordinatore dell’Ufficio studi Paolo Zabeo</b> – i piccoli Comuni hanno pochi mezzi a disposizione e tanti problemi di dimensione sovracomunale da affrontare. La forte concentrazione delle attività produttive nelle realtà territoriali minori impone a questi Sindaci risposte importanti su temi come la tutela dell’ambiente, la sicurezza stradale, la mobilità, l’adeguatezza delle infrastrutture viarie e la necessità di avere un trasporto pubblico locale efficiente. Sono criticità che richiedono un approccio pianificatorio su larga scala che, spesso, non si può attivare a causa delle poche risorse umane e finanziarie a disposizione”.</blockquote>
      <figure>
        <img src="https://www.wallstreetitalia.com/app/uploads/2019/11/schermata-2019-11-24-alle-173443.png"/>
      </figure>
      <p>Dei 750 miliardi di euro di valore aggiunto prodotto da tutte le aziende private presenti nel Paese (pari a poco meno della metà del Pil nazionale)<b>, 286,6 miliardi sono generati nelle piccole Amministrazioni comunali</b> e 261,2 miliardi nelle grandi. Nei medi Comuni (quelli tra i 20 e i 100 mila abitanti), il valore aggiunto ammonta a 202,2 miliardi (il 27 per cento del totale del Pil in capo al settore industriale).</p>
      <blockquote>“I Comuni con meno di 20 mila abitanti – segnala il segretario Renato Mason – sono importanti non solo perché ospitano tantissime imprese private e generano tanto Pil, ma anche perché <b>costituiscono il 93 per cento del totale delle amministrazioni comunali presenti nel Paese</b>, ci abita il 46 per cento di tutta la popolazione nazionale e ci lavora il 41 per cento degli addetti italiani presenti nelle aziende private. Assieme ai Comuni di media dimensione sono i principali soggetti economico/ istituzionali che la politica romana dovrebbe guardare con maggiore attenzione”.</blockquote>
      <h3>Vocazione manifatturiera, ma non solo…</h3>
      <p>Disaggregando il valore aggiunto totale prodotto dalle imprese private nelle due branche che lo compongono, industria e servizi, emerge la <b>grandissima vocazione manifatturiera dei Comuni</b> con meno di 20 mila abitanti.</p>
      <p>In questi piccoli enti locali risultano insediate<b> il 54 per cento delle unità operanti nel settore dell’industria (pari a 533.410 imprese)</b> il 56 per cento degli addetti (poco più di 2.944.200 lavoratori) e addirittura il 52 per cento del valore aggiunto (163,9 miliardi di euro).</p>
      <blockquote>“Come era facilmente prevedibile – dichiara Daniele Nicolai ricercatore dell’Ufficio studi – il settore dei servizi è concentrato in particolar modo nelle grandi realtà urbane: nelle città con più di 100 mila abitanti, infatti, scorgiamo il 32 per cento delle unità locali di questo settore, il 37 per cento degli addetti e il 45 per cento del valore<br/>aggiunto”.</blockquote>
      <p>I piccoli Comuni con meno di 20 mila abitanti, tuttavia, si ritagliano <b>anche nei servizi</b> un ruolo per nulla marginale, rappresentando il 38 per cento delle imprese (1.370.462 unità), il 33 per cento degli addetti (3.585.139 addetti) e il 28 per cento del valore aggiunto (122,7 miliardi di euro)</p>
    </article>
  </body>
</html>