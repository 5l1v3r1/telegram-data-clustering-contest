<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549799.html/%D8%B3%D9%81%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D9%84%D8%BA%D9%88-%D8%B4%D8%AF--%D8%B1%D9%88%D8%AD%D8%A7%D9%86%DB%8C-%DA%86%D9%87%D8%A7%D8%B1%D8%B4%D9%86%D8%A8%D9%87-%D8%A8%D9%87--%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%B3%D9%81%D8%B1-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T20:42:00+00:00"/>
    <meta property="og:title" content="سفر رئیس‌جمهور به آذربایجان‌شرقی لغو شد/ روحانی چهارشنبه به ‌آذربایجان‌شرقی سفر می‌کند"/>
    <meta property="og:description" content="استاندار آذربایجان‌شرقی گفت: سفر فردای رئیس‌جمهور به استان لغو و به زمان دیگری موکول شد."/>
  </head>
  <body>
    <article>
      <h1>سفر رئیس‌جمهور به آذربایجان‌شرقی لغو شد/ روحانی چهارشنبه به ‌آذربایجان‌شرقی سفر می‌کند</h1>
      <address>
        <time datetime="2019-11-24T20:42:00+00:00">24 Nov 2019, 20:42</time>
      </address>
      <p>استاندار آذربایجان‌شرقی گفت: سفر فردای رئیس‌جمهور به استان لغو و به زمان دیگری موکول شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدرضا پورمحمدی با بیان اینکه خبر درگذشت مرحومه «صدیقه فریدون» همشیره مکرمه حجت‌الاسلام‌ والمسلمین دکتر حسن روحانی موجب تأثر و تألم فراوان شد، اظهار داشت: اینجانب به نمایندگی از مردم قدرشناس آذربایجان شرقی، خانواده‌های معظم شهدا و ایثارگران و مسئولان استان، این مصیبت را به رئیس جمهور محترم و خانواده معزز آن مرحومه، تسلیت می‌گویم و برای بازماندگان از درگاه باری‌تعالی صبر و اجر خواستارم.</p>
      <p>وی افزود: سفر رئیس جمهور که قرار بود روز دوشنبه چهارم آذر به استان انجام شود، به زمان دیگری موکول شده است.<br/><br/>پورمحمدی اظهار امیدواری کرد که سفر رئیس جمهور و اعضای هیأت محترم دولت که طی روزهای آینده انجام خواهد شد، موجب تسریع در روند توسعه و پیشرفت استان شود.</p>
      <p>وی خاطرنشان کرد: رئیس جمهور در جریان این سفر از روند بازسازی مناطق زلزله‌زده شهرستان‌های سراب و میانه در استان بازدید و با آسیب‌دیدگان این حادثه دیدار می‌کند.<br/><br/>استاندار آذربایجان شرقی از افتتاح پروژه خط‌آهن میانه- بستان‌آباد با حضور رئیس جمهور خبر داد و گفت: مراسم بهره‌برداری رسمی از این پروژه با حضور و سخنرانی دکتر روحانی در شهرستان بستان‌آباد برگزار می‌شود.<br/><br/>پورمحمدی اضافه کرد: همزمان با افتتاح این پروژه، بیش از 107 پروژه عمرانی، خدماتی، کشاورزی و صنعتی با اشتغال‌زایی 6 هزار و 500  نفر مهم در نقاط مختلف استان به بهره‌برداری می‌رسد.<br/><br/>وی با بیان اینکه این پروژه‌ها در حوزه انرژی، بهداشت و درمان، راه، کشاورزی و صنایع غذایی و همچنین منطقه آزاد ارس اجرا شده‌اند، افزود: همزمان با سفر رئیس جمهور به استان، عملیات اجرایی 12 پروژه جدید با اشتغال‌زایی 4 هزار و 500 نفر نیز آغاز می شود.<br/><br/>استاندار آذربایجان شرقی همچنین گفت: رئیس جمهور با حضور در جلسه شورای اداری استان، مسائل و مشکلات استان را بررسی و در خصوص سیاست‌های کلان اجرایی و برنامه‌های دولت برای توسعه استان آذربایجان شرقی سخنرانی خواهد کرد.<br/><br/> گزار ش فارس حاکی است، علی‌اصغر احمدی معاون هماهنگی و پیگیری امور استان‌های دفتر ریاست جمهوری در گفت‌وگو با خبرنگار حوزه دولت خبرگزاری فارس در مورد وضعیت سفر حجت‌الاسلام حسن روحانی رئیس‌جمهور به استان آذربایجان شرقی پس از درگذشت خواهرش، صدیقه فریدون گفت: به دلیل فوت خواهر رئیس‌جمهور سفر ایشان به استان آذربایجان که قرار بود فردا دوشنبه صورت گیرد، لغو و به صبح روز چهارشنبه موکول شد.</p>
      <p>انتهای پیام</p>
    </article>
  </body>
</html>