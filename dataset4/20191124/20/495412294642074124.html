<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/diretta-canada-spagna-finale-coppa-davis-2019-streaming-video-tv-si-gioca-a-madrid/1952829/"/>
    <meta property="og:site_name" content="IlSussidiario"/>
    <meta property="article:published_time" content="2019-11-24T20:22:57+00:00"/>
    <meta property="og:title" content="Diretta/ Canada Spagna (0-2): Nadal batte Shapovalov, la Coppa Davis 2019 è iberica!"/>
    <meta property="og:description" content="Diretta Canada Spagna, risultato finale 0-2: Nadal batte Shapovalov e consegna alle Furie Rosse la Coppa Davis 2019, sesto titolo e quinto per Rafa."/>
  </head>
  <body>
    <article>
      <h1>Diretta/ Canada Spagna (0-2): Nadal batte Shapovalov, la Coppa Davis 2019 è iberica!</h1>
      <h2>Diretta Canada Spagna, risultato finale 0-2: Rafa Nadal batte Denis Shapovalov e consegna alle Furie Rosse la Coppa Davis 2019, sesto titolo e quinto personale per il numero 1 Atp.</h2>
      <address><time datetime="2019-11-24T20:22:57+00:00">24 Nov 2019, 20:22</time> by <a rel="author" href="https://www.ilsussidiario.net/autori/claudio-franceschini/" target="_blank">Claudio Franceschini</a></address>
      <h4>DIRETTA CANADA SPAGNA (0-2): NADAL SHAPOVALOV 2-0 (6-3 7-6)</h4>
      <p>La <b>Spagna</b> ha vinto la <b>Coppa Davis 2019</b>. La vittoria di <b>Rafa Nadal</b> su <b>Denis Shapovalov</b>, risultato <b>6-3 7-6</b>, vale la sesta insalatiera per la sua nazionale e la quinta personale. Ancora una volta è stato il numero 1 Atp a fare la differenza, piegando la resistenza di un encomiabile Shapovalov che sulla terra rossa della Caja Magica di Madrid potrebbe aver trovato la sua definitiva consacrazione. Il giovane canadese ha sfiorato il miracolo, avendo a disposizione una palla break sul 3-2 nel terzo set e poi un set point sul 7-6 nel tie break. Avrebbe potuto cambiare la storia della partita, ma Nadal non ha tremato quando si è trovato con le spalle al muro: anzi, ha elevato ancor più il suo livello di gioco ed è riuscito a prendersi vittoria e titolo. La Spagna vince con pieno merito, ma il Canada è la squadra che in questa settimana ha impressionato maggiormente: la Coppa Davis 2019 va dunque in archivio con la sua vena di polemiche per la nuova formula. Ci sarà tempo per assimilare tutto e riparlarne, intanto questa sera si è conclusa ufficialmente la stagione del tennis maschile. (agg. di Claudio Franceschini)</p>
      <h4>CANADA SPAGNA (0-1): NADAL SHAPOVALOV 1-0 (6-3)</h4>
      <p><b>Denis Shapovalov</b> deve provare a tenere in vita <b>Canada Spagna</b>: nella seconda partita della finale di <b>Coppa Davis 2019</b> il giovane mancino dimostra la sua straordinaria condizione di questi giorni, ma purtroppo <b>Rafa Nadal</b> è stato migliore di lui e si è preso il primo set con il risultato di <b>6-3</b>, ottenendo un break rapido e poi gestendo la situazione. Il numero 1 Atp ha fretta di vincere la sua quinta Coppa Davis e lo sta dimostrando: Shapovalov, ripetiamo, sta giocando bene ma per il momento c’è poco da fare contro il signore e padrone della terra rossa. Staremo a vedere allora quello che succederà, perchè il giovane mancino canadese potrebbe ancora ribaltare le sorti di questa finale della Caja Magica di Madrid ma sappiamo bene che quando Nadal sente vicino l’obiettivo diventa ancora più imbattibile. La Spagna è pronta a festeggiare, il Canada non vuole mollare di un centimetro e questo potrebbe regalarci una fine serata spettacolare…</p>
      <h4>DIRETTA STREAMING VIDEO E TV: COME VEDERE LA FINALE</h4>
      <p>Come sempre la <b>diretta tv</b> di <b>Canada Spagna</b>, finale di Coppa Davis 2019, sarà trasmessa da SuperTennis: trovate la web-tv federale al numero 64 del vostro telecomando oppure, in caso siate abbonati alla televisione satellitare, al 224 del decoder di Sky. Ad ogni modo potrete seguire le partite di Madrid anche in <b>diretta streaming video</b>, semplicemente visitando il portale www.supertennis.tvc con dispositivi mobili quali PC, tablet e smartphone, senza costi.</p>
      <h4>CANADA SPAGNA (0-1): NADAL SHAPOVALOV 0-0</h4>
      <p><b>Canada Spagna 0-1</b>: la finale di <b>Coppa Davis 2019</b> pende dalla parte della nazionale padrona di casa, che alla Caja Magica di Madrid ottiene il primo punto grazie a <b>Roberto Bautista Agut</b>. L’iberico, che ha partecipato alle Atp Finals senza però giocare (era riserva), ha battuto il giovane <b>Felix Auger-Aliassime</b> con il risultato di <b>7-6 6-3</b>: il capitano canadese ha deciso di dare fiducia al classe 2000 rinunciando a Vasek Pospisil che era stato grande protagonista nei giorni scorsi, ma Bautista Agut ha fatto valere la sua maggiore esperienza e l’abitudine a giocare sulla terra rossa. Il pubblico della capitale ha fatto il resto, e così lo spagnolo dopo aver vinto il tie break del primo set ha immediatamente strappato il servizio all’avversario andando poi a chiudere appena ne ha avuta l’occasione. Adesso la palla passa a <b>Rafa Nadal</b>: il numero 1 Atp ha il match point per consegnare alla Spagna la Coppa Davis 2019, che per lui sarebbe la quinta insalatiera in carriera. Sulla sua strada si frappone il ventenne <b>Denis Shapovalov</b>, che lo aveva battuto due anni fa a Montréal: il mancino di origini israeliane ha fatto benissimo sulla terra di Madrid in queste Finali, ma il rosso è il regno incontrastato di Nadal, che parte nettamente favorito e ha tutte le intenzioni di chiudere subito i conti. (agg. di Claudio Franceschini)</p>
      <h4>CANADA SPAGNA (0-0): SI COMINCIA!</h4>
      <p>Finalmente è tutto pronto per vivere <b>Canada Spagna</b>, la finale di Coppa Davis 2019: alla Caja Magica di Madrid, comunque vada, la nazionale che vincerà il titolo passerà alla storia perché sarà la prima ad essersi laureata campione con la nuova formula. Un regolamento che ha stravolto parecchie delle abitudini legate a questo torneo, prima e più importante tra tutte quella dei cinque set come durata massima delle sfide; è stato sicuramente un processo “coraggioso”, certamente necessario per sistemare alcune cose ma magari non fatto nel migliore dei modi. Chiaramente ci sarà sempre il tempo per apportare ulteriori ed eventuali migliorie al sistema; intanto però siamo fortemente interessati al lato sportivo e guardiamo con interesse alla diretta di Canada Spagna, per scoprire finalmente quale delle due nazionali riuscirà a sollevare la Coppa Davis 2019. La parola passa dunque al campo centrale della Caja Magica di Madrid, perché finalmente è arrivato il momento di giocare! (agg. di Claudio Franceschini)</p>
      <h4>ORARIO E PRESENTAZIONE</h4>
      <p><b>Canada Spagna</b> è la finale di <b>Coppa Davis 2019</b>: alla Caja Magica di Madrid si gioca una sfida che, come abbiamo imparato secondo il nuovo regolamento, sarà sulla base di tre sfide. Bisognerà vincerne due per laurearsi campioni; avremo due singolari e un doppio a partire dalle ore 16:00. La Spagna parte nettamente favorita per almeno tre aspetti: <a href="https://www.ilsussidiario.net/news/diretta-coppa-davis-2019-streaming-video-tv-orario-semifinali-23-novembre/1952390/"><b>la presenza dello straripante Rafa Nadal</b></a> che ancora una volta chiuderà da numero 1 Atp la sua stagione, il fatto di essere in casa (e dunque con il supporto del pubblico) e poi ovviamente la superficie, che è l’amata terra rossa (soprattutto dal mancino maiorchino). Il Canada però ha saputo gestire la situazione, qualificandosi alla finale con una serie di vittorie sorprendenti; sarà allora un match davvero intenso, e non resta che stare a vedere quello che succederà nella finale di Coppa Davis 2019 con la diretta di Canada Spagna.</p>
      <h4>DIRETTA CANADA SPAGNA: RISULTATI E CONTESTO</h4>
      <p>La diretta di Canada Spagna ci presenta dunque una sfida interessante: la nazionale del Nord America ha stupito tutti gli addetti ai lavori fin dal primo turno, <a href="https://www.ilsussidiario.net/news/diretta-italia-canada-fognini-auger-aliassime-streaming-video-tv-coppa-davis/1950545/"><b>eliminando l’Italia con due vittorie nei singolari</b></a>. Denis Shapovalov e Vasek Pospisil, che ha preso il posto di Felix Auger-Aliassime (che aveva dovuto dare forfait già alle Atp NextGen) si sono comportati nel migliore dei modi riuscendo a battere avversari sulla carta anche superiori. Fatta fuori l’Australia nei quarti, in semifinale è stato il turno della Russia; i padroni di casa invece hanno eliminato l’Argentina e poi hanno guadagnato l’accesso alla finale piegando la Gran Bretagna, che sperava di ripetere il grande colpo del 2015 quando aveva sollevato il trofeo. Adesso sarà appunto interessante scoprire quello che succederà alla Caja Magica: il pubblico potrebbe fare la differenza nello spingere la nazionale iberica, ma sicuramente il Canada non parte battuto e speriamo di assistere a sfide incandescenti ricordando che, per la prima volta da quest’anno, anche i singoli match saranno al meglio dei tre set e non più di cinque.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/diretta-venezia-trento-streaming-video-tv-chi-si-riscattera-basket-a1/1951437/"/>
        <a href="https://www.ilsussidiario.net/news/diretta-spezia-frosinone-streaming-video-dazn-bianchi-ancora-in-crisi-serie-b/1950813/"/>
        <a href="https://www.ilsussidiario.net/news/risultati-serie-a-classifica-diretta-gol-live-score-dei-match-13-giornata/1951130/"/>
        <a href="https://www.ilsussidiario.net/news/diretta-roma-treviso-streaming-video-tv-grande-classica-nella-capitale-basket-a1/1951426/"/>
        <a href="https://www.ilsussidiario.net/news/diretta-cantu-fortitudo-bologna-streaming-video-rai-grande-fascino-basket-a1/1951449/"/>
        <a href="https://www.ilsussidiario.net/news/diretta-lecce-cagliari-streaming-video-tv-continua-la-favola-isolana-serie-a/1950937/"/>
      </related>
    </article>
  </body>
</html>