<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-consulta-Catalunya-negociacio-PSOE-Podem_0_2349965122.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T20:10:44+00:00"/>
    <meta property="og:title" content="ERC proposa una consulta sobre el que pacti la taula de diàleg"/>
    <meta property="og:description" content="Condiciona la investidura també a una reunió entre executius abans de la votació"/>
  </head>
  <body>
    <article>
      <h1>ERC proposa una consulta sobre el que pacti la taula de diàleg</h1>
      <h2>Condiciona la investidura també a una reunió entre executius abans de la votació</h2>
      <address>
        <time datetime="2019-11-24T20:10:44+00:00">24 Nov 2019, 20:10</time>
      </address>
      <p>Esquerra ha posat sobre la taula les condicions per facilitar el govern del PSOE i Podem a Espanya. En un article ahir a la nit a <i>La Vanguardia</i>, el vicepresident, Pere Aragonès, va obrir-se a una abstenció a Pedro Sánchez si hi ha una taula de negociació que tingui quatre potes: un diàleg entre governs, que cadascuna de les parts pugui proposar el que vulgui (ERC planteja l’amnistia i l’autodeterminació), una primera reunió entre la Moncloa i la Generalitat abans de la investidura com a “gest” de bona voluntat, i finalment “sotmetre a validació del poble català” el que siguin “capaços de pactar” en la taula de negociació. És a dir, una consulta a Catalunya sobre l’acord a què arribin els actors catalans i estatals.</p>
      <p>Aragonès, que admet que el seu plantejament està “molt lluny” dels objectius polítics que defensa ERC “des de fa 88 anys”, assegura que es tracta d’una proposta “raonable” i que pot ser “el primer pas cap a la solució democràtica” del conflicte.</p>
      <p>Per al vicepresident del Govern, la taula de negociació és una “condició imprescindible” per replantejar-se el seu vot en contra de la investidura, que avui se sotmet a votació de la militància republicana. “Avanço que serà un <i>no</i> sense aquesta proposta”, assegura Aragonès, que afegeix que en aquesta taula de negociació el govern espanyol també hauria de fer una proposta per a la ciutadania de Catalunya.</p>
      <p>
        <a href="https://www.ara.cat/politica/investidura-pedro-sanchez-pablo-iglesias-erc-jxcat-psc-eleccions-novembre-2019_0_2349965061.html">El trencaclosques de la investidura</a>
      </p>
      <p>Fonts d’ERC explicaven ahir a l’ARA que es tracta de posar sobre la taula una “metodologia de manual” per entaular una negociació “seriosa” amb el govern espanyol. “[El mètode] deixa totalment oberts els continguts, s’hi ha de poder parlar de tot”, insistien. Fonts de la direcció afegien que la validació a les urnes és una “garantia de compliment” dels punts de la negociació. “No ens fiem del PSOE”, asseguraven altres fonts republicanes.</p>
      <h3>Iceta diu ‘no’ a l’autodeterminació</h3>
      <p>Malgrat la proposta d’ERC a última hora, ahir els socialistes ja van avançar quina seria la seva resposta a l’autodeterminació. El líder del PSC, Miquel Iceta, va acceptar que es pugui parlar de tot però ja va assegurar, en una entrevista a RAC1, que la resposta a una votació sobre la independència serà que no. El primer secretari dels socialistes se sumava així a l’avís que ja havia llançat dissabte a la nit l’exministre socialista José Bono en una entrevista al <i>Preguntes freqüents</i>. Tot i mostrar-se favorable al diàleg, va avisar que encara que els republicans s’abstinguin no hi haurà referèndum a Catalunya sobre l’estat propi. “Aquí el PSOE hi té una línia vermella, s’abstinguin, votin que sí o votin que no. Mai acceptarem que uns quants decideixin pel conjunt dels espanyols”, va deixar clar.</p>
      <p>Al seu torn, JxCat, exclòs de la negociació amb el PSOE, reuneix avui el seu espai de coordinació per fixar posicionament amb membres de la direcció del PDECat, els independents, el president Quim Torra -que ahir va carregar contra Iceta pel qüestionament de la immersió lingüística- i l’expresident Carles Puigdemont des de Bèlgica. Albert Batet (JxCat), des d’<i> El suplement</i>, va dir que seria un pas endavant reconèixer Torra i Puigdemont “com a interlocutors”, però va reiterar que el suport a la investidura no pot ser “a canvi de res”.</p>
      <p>I des de Lleida, la cap de llista al Congrés, Laura Borràs -que tindrà un rol clau per decidir el vot-, hi va afegir que la situació de “regressió i repressió” actuals amb el PSOE deixa “poc espai per a l’esperança”. “Tots els senyals”, va dir, allunyen els socialistes de l’aval de JxCat.</p>
    </article>
  </body>
</html>