<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778354/afto-kritiki-apo-martins-aftos-den-ine-o-olybiakos-fteme-oli/"/>
    <meta property="og:site_name" content="to10.gr"/>
    <meta property="article:published_time" content="2019-11-24T20:00:37+00:00"/>
    <meta property="og:title" content="Αυτο-κριτική από Μαρτίνς: «Αυτός δεν είναι ο Ολυμπιακός – Φταίμε όλοι»"/>
    <meta property="og:description" content="Ο Ολυμπιακός στραβοπάτησε στη Νέα Σμύρνη, κάτι που έκανε τον Μαρτίνς να ανεβάσει τους τόνους. To10.gr γράφει για όσα συνέβησαν / ειπώθηκαν σε Νέα Σμύρνη και Ρέντη."/>
  </head>
  <body>
    <article>
      <h1>Αυτο-κριτική από Μαρτίνς: «Αυτός δεν είναι ο Ολυμπιακός – Φταίμε όλοι»</h1>
      <h2>Ο Ολυμπιακός στραβοπάτησε στη Νέα Σμύρνη, κάτι που έκανε τον Μαρτίνς να ανεβάσει τους τόνους. To10.gr γράφει για όσα συνέβησαν / ειπώθηκαν σε Νέα Σμύρνη και Ρέντη.</h2>
      <address><time datetime="2019-11-24T20:00:37+00:00">24 Nov 2019, 20:00</time> by <a rel="author">Νίκος Κώτσης</a></address>
      <p>Μόλις λίγες ώρες μετά το σοκ της ισοπαλίας με τον Πανιώνιο, οι ποδοσφαιριστές του Ολυμπιακού επέστρεψαν στις εγκαταστάσεις του Ρέντη. Ξεκινώντας την προετοιμασία για την αναμέτρηση της Τρίτης, κόντρα στην Τότεναμ. Οι υποχρεώσεις των Ερυθρόλευκων δεν επιτρέπουν χάσιμο χρόνου. Με τον Πέδρο Μαρτίνς να προσπαθεί να βρει τρόπο να ετοιμάσει με τον καλύτερο δυνατό τρόπο την ομάδα του για τη μονομαχία με τους παίκτες του Ζοσέ Μουρίνιο.</p>
      <p>Πριν την έναρξη της προπόνησης, ο Μαρτίνς δεν θέλησε να πολλά για ό,τι συνέβη την Κυριακή. Το παιχνίδι με τον Πανιώνιο αποτελεί «τροφή για σκέψη», αλλά παράλληλα αποτελεί και μια πρώτης τάξεως ευκαιρία για όλους, παίκτες και προπονητή: Να αλλάξουν τον τρόπο σκέψης, να αλλάξουν τον τρόπο παιχνιδιού, να βρουν ξανά τον ρυθμό που είχε ο Ολυμπιακός στην αρχή της χρονιάς. Και να παίξουν το ποδόσφαιρο που χαρακτηρίζει τον Ολυμπιακό.</p>
      <p>
        <a href="https://www.to10.gr/podosfero/superleague/778354/afto-kritiki-apo-martins-aftos-den-ine-o-olybiakos-fteme-oli/">
          <i>Αυτο-κριτική από Μαρτίνς: «Αυτός δεν είναι ο Ολυμπιακός – Φταίμε όλοι»</i>
        </a>
      </p>
      <p>Ο ίδιος ο Πέδρο Μαρτίνς, αμέσως μετά το τέλος του αγώνα με τον Πανιώνιο, ήταν φανερά εκνευρισμένος για όσα είδε από τους ποδοσφαιριστές του και το τελικό αποτέλεσμα. Η ένταση ήταν μεγάλη, οι φωνές πολλές, αλλά η ουσία αποτυπώθηκε στα λόγια του Πορτογάλου τεχνικού. Ο οποίος αποφάσισε να κάνει αυτοκριτική και κριτική στους παίκτες του στα αποδυτήρια του γηπέδου της Νέας Σμύρνης.</p>
      <p><b><i>«Αυτός δεν είναι ο Ολυμπιακός. Δεν είναι αυτή η ομάδα μας. Αυτό που έγινε σήμερα, είναι απαράδεκτο. Φταίμε όλοι για αυτό το αποτέλεσμα και για το σημείο που φέραμε την ομάδα. Είναι απαράδεκτο ό,τι κάναμε»</i></b>, είπε μεταξύ άλλων στους παίκτες του ο Μαρτίνς. Μην κρύβοντας τον εκνευρισμό και τη φόρτισή του για την ισοπαλία. Και κυρίως τη νοοτροπία και τον τρόπο που αντιμετώπισαν το παιχνίδι οι παίκτες του μετά το 1-0.</p>
      <p>Στο ημίχρονο της αναμέτρησης ο τεχνικός του Ολυμπιακού ήταν πιο ήρεμος, αλλά είχε παράπονα από τη… φλυαρία των ποδοσφαιριστών του. Και το γεγονός ότι δεν ολοκλήρωναν σωστά τις τελικές προσπάθειες. Ενημέρωσε τον Λοβέρα ότι θα αντικατασταθεί από τον Βαλμπουενά, αλλάζοντας παράλληλα τον σχηματισμό, ενώ ζήτησε περισσότερες επιθετικές ενέργειες από τον Γκασπάρ, στον οποίο έκανε παρατηρήσεις.</p>
      <p>Λίγες ώρες μετά το κακό αποτέλεσμα της Νέας Σμύρνης ο Μαρτίνς περίμενε τους ποδοσφαιριστές του στις εγκαταστάσεις του Ρέντη, το πρωί της Κυριακής. Αυτή τη φορά, όχι για να τους μιλήσει, αλλά για να ξεκινήσει η προετοιμασία για την αναμέτρηση με την Τότεναμ.</p>
      <p><b><i>«Θέλω να αφήσουμε πίσω μας ό,τι έγινε χθες. Εχουμε μπροστά μας ένα σημαντικό παιχνίδι και στον λίγο χρόνο που έχουμε πρέπει να προετοιμαστούμε όσο καλύτερα γίνεται»</i></b>, ανέφερε σχετικά με την αναμέτρηση κόντρα στους Αγγλους και έδωσε το έναυσμα για την έναρξη της προπόνησης. Προπόνηση που διεξήχθη με όσους δεν συμμετείχαν στο χθεσινό παιχνίδι.</p>
      <p>Σε ό,τι έχει να κάνει με την αποστολή των Ερυθρόλευκων, τώρα, η επιλογή του Μαρτίνς να αφήσει εκτός τον Μάξι Λοβέρα ήταν ένα σαφές μήνυμα ότι δεν έμεινε ικανοποιημένος με όσα είδε από τον νεαρό μεσοεπιθετικό στη Νέα Σμύρνη. Αντίθετα, στην 20άδα συμπεριέλαβε τους Ραντζέλοβιτς και Μπενζιά, οι οποίοι ήταν εκτός αποστολής στο ματς με τον Πανιώνιο. Με τον δεύτερο, ωστόσο, να μένει εκτός επειδή απουσίασε με ίωση, από την προπόνηση της Παρασκευής. Πλέον, όμως, είναι καλά.</p>
      <p>
        <b>
          <a href="https://www.to10.gr/podosfero/superleague/778354/afto-kritiki-apo-martins-aftos-den-ine-o-olybiakos-fteme-oli/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>