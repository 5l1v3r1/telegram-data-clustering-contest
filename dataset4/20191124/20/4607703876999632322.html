<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/oneplus-confirms-data-breach-yet-again/"/>
    <meta property="og:site_name" content="TGspot"/>
    <meta property="article:published_time" content="2019-11-24T20:20:07+00:00"/>
    <meta property="og:title" content="וואן פלוס מודה: המערכת שלנו נפרצה, חשש לדליפת פרטים אישיים"/>
    <meta property="og:description" content="כשנתיים אחר הפרצה הקודמת, שוב וואן פלוס מסתבכת עם דלפת מידע של משתמשים שרכשו את מכשיריה"/>
  </head>
  <body>
    <article>
      <h1>וואן פלוס מודה: המערכת שלנו נפרצה, חשש לדליפת פרטים אישיים</h1>
      <address><time datetime="2019-11-24T20:20:07+00:00">24 Nov 2019, 20:20</time> by <a rel="author" href="https://www.tgspot.co.il/author/ilang/" target="_blank">אילן גלר</a></address>
      <p>וואן פלוס (OnePlus) <a href="https://forums.oneplus.com/threads/security-notification.1144088/">עדכנה את משתמשיה</a> אודות פרצה שנתגלתה במאגרי המידע של החברה. הפרצה חשפה פרטים אישיים של משתמשים שרכשו מכשירי טלפון ישירות מוואן פלוס: שמות, דואר אלקטרוני, מספרי טלפון ואף הכתובת שניתנה למשלוח המוצר.</p>
      <p>בוואן פלוס מסבירים כי הפריצה אינה רלוונטית לכל לקוחות החברה, אך לכמות מוגבלת של משתמשים שפרטיהם נחשפו. החברה תדאג ליידע כל אחד מאותם משתמשים בפנייה אישית לכתובת הדואר האלקטרוני המעודכנת במערכת, כך שמשתמשים שלא קיבלו פנייה כזו מטעם וואן פלוס, אינם צריכים לחשוש. כמו כן, בחברה מסבירים כי בשום שלב לא השיגו התוקפים גישה למספרי כרטיס אשראי, חשבונות בנק או סיסמאות.</p>
      <p>בוואן פלוס גילו את הפרצה במערכת במהלך בדיקה שגרתית, וחסמו אותה מייד עם הגילוי. החברה גם פנתה לרשויות הרלוונטיות בתקווה ללכוד את הפורצים ולהביאם לדין. כמו כן, בחברה עורכים כעת בדיקה בכדי לוודא שאף מערכת אחרת איננה חשופה לאותה הפרצה, ומבטיחים כי בחודש הבא יחל שיתוף פעולה עם "פלטפורמת אבטחה בין-לאומית". כמו כן, בחודש דצמבר תפרסם וואן פלוס את פרטיה של תכנית חדשה שתתגמל דיווחים על בעיות אבטחה במערכותיה, בדומה לתכניות המוצעות על ידי חברות ענק כדוגמת אפל (Apple) וגוגל (Google).</p>
      <p>לא מדובר בפעם הראשונה בה שרתי החברה נפרצו. בינואר 2018 החברה הודתה כי נגנבו פרטי אשראי של 40,000 איש, זאת מלבד חשד <a href="https://www.tgspot.co.il/oneplus-found-to-be-collecting-data/">על איסוף נתונים שלא לצורך</a> לצד הודעות <a href="https://www.tgspot.co.il/oneplus-owners-received-bizarre-spam-notifications/">ספאם שהתקבלו במכשירי המשתמשים</a>.</p>
    </article>
  </body>
</html>