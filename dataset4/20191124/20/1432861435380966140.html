<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/shefild-yunajted-i-manchestyr-yunajted-podeliha-tochkite-v-strahoten-mach-s-markata-%e2%80%9evissha-liga%e2%80%9c-1409330.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-24T20:42:00+00:00"/>
    <meta property="og:title" content="Шефилд Юнайтед и Манчестър Юнайтед поделиха точките в страхотен мач с марката „Висша лига“"/>
    <meta property="og:description" content="Шефилд Юнайтед и Манчестър Юнайтед завършиха при резултат 3:3 в един от най-интересните мачове от началото на сезона в Премиър лийг Домакините откриха резултата чрез Джон Флек, а Лис Мусе добави втори гол в началото на второто полувреме"/>
  </head>
  <body>
    <article>
      <h1>Шефилд Юнайтед и Манчестър Юнайтед поделиха точките в страхотен мач с марката „Висша лига“</h1>
      <address><time datetime="2019-11-24T20:42:00+00:00">24 Nov 2019, 20:42</time> by <a rel="author">Sportlive.bg</a></address>
      <p><a href="https://www.sportlive.bg/tags/69457">Шефилд Юнайтед</a> и Манчестър Юнайтед завършиха при резултат 3:3 в един от най-интересните мачове от началото на сезона в Премиър лийг. Домакините откриха резултата чрез Джон Флек, а Лис Мусе добави втори гол в началото на второто полувреме. „Червените дяволи“ направиха пълен обрат след попадения на Брендън Уилямс, Мейсън Грийнууд и Маркъс Рашфорд, но Оливър МакБърни донесе равенството за домакините в самия край на срещата. Това бе първият случай през този сезон, в който Шефилд Юнайтед не печели среща, след като е вкарал първия гол в мача. „Червените дяволи“ пък остават с едва една победа като гост във Висшата лига през настоящата кампания.</p>
      <p>Първата част започна по-активно за домакините, които още в началните минути обориха очакванията за защитен футбол и тръгнаха в предни позиции в търсене на гол. След няколко по-опасни ситуации попадението за домакините не закъсня. В 19-тата минута Лис Мусе навлезе отдясно в наказателното поле на „червените дяволи“ и подаде към Джон Лундстрам, който стреля, но Давид Де Хеа спаси удара му. При добавката обаче Джон Флек засече топката и откри резултата – 1:0! До края на първата част „остриетата“ бяха по-активният тим и можеха дори да достигнат до втори гол в мача. Играчите на Оле Гунар Солскяер пък отправиха едва един точен удар към вратата на Шефилд през първото полувреме, дело на Антони Марсиал.</p>
      <p>В началото на втората част като че ли изглеждаше, че <a href="https://www.sportlive.bg/tags/4689">Манчестър Юнайтед</a> заиграха малко по-добре. Но точно в този момент домакините нанесоха нов удар по амбициите поне за точка на „червените дяволи“. В 52-рата минута голмайсторът Флек изведе по отличен начин Лис Мусе, който навлезе в половината на Юнайтед и с плътен удар от границата на наказателното поле вкара за втори път топката в мрежата на Давид де Хеа – 2:0! И точно когато мачът изглежаше приключил, Солскяер направи промяна, с която обърна развоя на срещата, вкарвайки Мейсън Грийнууд. В 72-рата минута Даниел Джеймс центрира отдясно, топката бе отклонена от бранител на домакините, а след това Брендън Уилямс я засече и я прати в мрежата на Саймън Муур – 2:1! Пет минути по-късно Маркъс Рашфорд центрира в наказателното поле и влезлият няколко минути по-рано Мейсън Грийнууд отбеляза първия си гол във Висшата лига – 2:2! Само две минути по-късно „червените дяволи“ стигнаха до пълен обрат, след като Даниел Джеймс намери Маркъс Рашфорд и нападателят разстреля Муур – 2:3! И точно когато изглежаше, че Оле Гунар Солскяер и компания ще си тръгнат с трите точки влезлият като резерва Оливър МакБърни отбеляза изравнителен гол след центриране на Калъм Робинсън – 3:3!</p>
      <p>Така Шефилд Юнайтед събира актив от 18 точки и се намира на 6-тото място в класирането в <a href="https://www.sportlive.bg/tags/5101">Премиър лийг</a>. Равенството означава, че Манчестър Юнайтед са със 17 пункта и са на 9-тото място в подреждането.</p>
      <p> </p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Solskqer-obqvi-kakvi-transferi-shte-pravi-Yunajted-prez-zimata-1409246.html"/>
        <a href="https://www.sportlive.bg/worldfootball/england/Ispanski-grand-vyzrazhda-karierata-na-zabraven-as-na-Manchestyr-Yunajted-1409043.html"/>
        <a href="https://www.sportlive.bg/worldfootball/england/Manchestyr-Yunajted-zagubi-vazhen-igrach-za-nqkolko-sedmici-1408776.html"/>
        <a href="https://www.sportlive.bg/worldfootball/england/Atletiko-izprevarva-Milan-za-nenuzhen-v-Man-Yunajted-1408529.html"/>
        <a href="https://www.sportlive.bg/worldfootball/england/Rashford-Nqma-po-dobyr-ot-Solskqer-za-trenxor-na-Manchestyr-Yunajted-1408442.html"/>
      </related>
    </article>
  </body>
</html>