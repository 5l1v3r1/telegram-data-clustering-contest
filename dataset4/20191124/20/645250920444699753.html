<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/koinonia/entona-kairika-fainomena-stin-attiki-apo-ta-mesanychta/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-24T20:19:04+00:00"/>
    <meta property="og:title" content="Έντονα καιρικά φαινόμενα στην Αττική από τα μεσάνυχτα"/>
    <meta property="og:description" content="Δύσκολο βράδυ αναμένεται να είναι το αποψινό, με την κακοκαιρία «Γηρυόνης» να έχει «εισβάλλει» ήδη στη χώρα από τα δυτικά, ενώ από τα μεσάνυχτα αναμένεται"/>
  </head>
  <body>
    <article>
      <h1>Έντονα καιρικά φαινόμενα στην Αττική από τα μεσάνυχτα</h1>
      <address><time datetime="2019-11-24T20:19:04+00:00">24 Nov 2019, 20:19</time> by <a rel="author">Παναγιώτης Θεoδωρόπουλος</a></address>
      <p>Δύσκολο βράδυ αναμένεται να είναι το αποψινό, με την κακοκαιρία «Γηρυόνης» να έχει «εισβάλλει» ήδη στη χώρα από τα δυτικά, ενώ από τα μεσάνυχτα αναμένεται να πλήξει την Αττική.</p>
      <p>Όλος ο κρατικός μηχανισμός βρίσκεται σε επιφυλακή, καθώς ο «Γηρυόνης» προελαύνει από τα δυτικά στη χώρα.</p>
      <p>Η κακοκαιρία έχει, ήδη, φτάσει, ξεκινώντας από τη δυτική Ελλάδα, ενώ από τα μεσάνυχτα αναμένεται να πλήξει την Αττική.</p>
      <p>Σύμφωνα με τις προβλέψεις της ΕΜΥ, έρχονται ισχυρές βροχές και καταιγίδες, οι οποίες θα συνοδεύονται από χαλαζοπτώσεις και ισχυρούς ανέμους.</p>
      <p>Το meteo του Εθνικού Αστεροσκοπείου Αθηνών, μάλιστα, προειδοποιεί ότι η μεγάλη ένταση των φαινομένων και οι σημαντικές ποσότητες βροχής, καθιστούν την κακοκαιρία Γηρυόνη δυνητικά επικίνδυνη και ικανή να προκαλέσει προβλήματα. Η έντονη κακοκαιρία αναμένεται να πλήξει τη χώρα με καταιγίδες και θυελλώδεις ανέμους μέχρι την Τρίτη.</p>
      <p>Έντονη, δε, φαίνεται να είναι και η ηλεκτρική δραστηριότητα, αφού, σύμφωνα με το σύστημα ανίχνευσης κεραυνών «ΖΕΥΣ», μέχρι τις 19:30 περίπου είχαν καταγραφεί περισσότεροι από 14.700 κεραυνοί.</p>
      <p>Δεμένα, εξάλλου, στα λιμάνια της Κεφαλλονιάς είναι τα πλοία που εκτελούν τα δρομολόγια Πόρος-Κυλλήνη και Σάμη-Πάτρα, λόγω των θυελλωδών ανέμων που πνέουν στο Ιόνιο. Νωρίς το απόγευμα, οι ριπές των ανέμων έφταναν έως και τα 9 μποφόρ. Στη Ζάκυνθο πραγματοποιήθηκε το δρομολόγιο των 17:00 από Κυλλήνη, αλλά στη συνέχεια δόθηκε επίσης απαγορευτικό.</p>
      <p>Στην ενημέρωση, δε, του Γενικού Γραμματέα Πολιτικής Προστασίας, Νίκου Χαρδαλιά, που έγινε στο Κέντρο Επιχειρήσεων της Πολιτικής Προστασίας, τονίστηκε ότι οι πολίτες θα πρέπει να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <p>Παράλληλα, από τη Γενική Γραμματεία Πολιτικής Προστασίας έχουν ενημερωθεί όλες οι αρμόδιες κρατικές υπηρεσίες, καθώς και οι Περιφέρειες και Δήμοι της Χώρας, ώστε να βρίσκονται σε ετοιμότητα για τη λήψη μέτρων αρμοδιότητάς τους».</p>
      <p>
        <b>Καταιγίδες και χαλάζι φέρνει τη Δευτέρα ο «Γηρυόνης»</b>
      </p>
      <p>Δύσκολα θα είναι τα πράγματα και αύριο Δευτέρα, με την κακοκαιρία «Γηρυόνης» να βρίσκεται σε… φουλ εξέλιξη. Πιο συγκεκριμένα, αναμένονται ισχυρές βροχές και καταιγίδες, που κατά τόπους θα συνοδεύονται από χαλαζοπτώσεις.</p>
      <p>Περισσότερο θα επηρεαστούν, τις πρωινές ώρες, τα νησιά του Ιονίου, η δυτική Στερεά, η δυτική Πελοπόννησος και πιθανώς η Ήπειρος, μέχρι τις προμεσημβρινές ώρες η ανατολική Στερεά, η ανατολική Πελοπόννησος, η Εύβοια, η Κρήτη, μέχρι το απόγευμα η Θεσσαλία, οι Σποράδες, οι Κυκλάδες, τα νησιά του βορείου και του ανατολικού Αιγαίου και μέχρι τις βραδινές ώρες η δυτική και κεντρική Μακεδονία και τα Δωδεκάνησα.</p>
      <p>Οι άνεμοι θα πνέουν ανατολικοί νοτιοανατολικοί 5 με 7 και στο Αιγαίο τοπικά 8 με 9 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς και θα εξασθενήσουν.</p>
      <p>Η θερμοκρασία θα σημειώσει πτώση ως προς τις μέγιστες τιμές κυρίως στα βόρεια.</p>
      <p>
        <b>Αναλυτικά η πρόγνωση του καιρού για αύριο Δευτέρα από την ΕΜΥ</b>
      </p>
      <p>Μακεδονία, Θράκη<br/>Καιρός: Νεφώσεις με βροχές και καταιγίδες, οι οποίες στη δυτική και κεντρική Μακεδονία, θα είναι κατά τόπους ισχυρές μέχρι τις βραδινές ώρες.<br/>Άνεμοι: Από ανατολικές διευθύνσεις 5 με 7 και τοπικά 8 μποφόρ. Τις βραδινές ώρες θα εξασθενήσουν και θα στραφούν στα δυτικά σε βόρειους βορειοδυτικούς.<br/>Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>Νησιά Ιονίου, Ήπειρος, Δυτική Στερεά, Δυτική Πελοπόννησος<br/>Καιρός: Νεφώσεις με βροχές και καταιγίδες, οι οποίες τις πρωινές ώρες θα είναι κατά τόπους ισχυρές στα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/>Άνεμοι: Στα βόρεια νότιοι νοτιοανατολικοί 5 με 7 που γρήγορα θα εξασθενήσουν. Στα νότια δυτικοί νοτιοδυτικοί 4 με 6 μποφόρ.<br/>Θερμοκρασία: Από 10 έως 18 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>Θεσσαλία, Ανατολική Στερεά, Εύβοια, Ανατολική Πελοπόννησος<br/>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις προμεσημβρινές ώρες στην ανατολική Πελοπόννησο, την ανατολική Στερεά, την Εύβοια και μέχρι το απόγευμα στη Θεσσαλία και τις Σποράδες. Τα φαινόμενα από αργά το απόγευμα θα σταματήσουν.<br/>Άνεμοι: Ανατολικοί νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία από τα νότια θα στραφούν σε δυτικούς νοτιοδυτικούς 4 με 6 μποφόρ.<br/>Θερμοκρασία: Από 10 έως 20 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>Κυκλάδες, Κρήτη<br/>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη και μέχρι το απόγευμα στις Κυκλάδες. Τα φαινόμενα τις βραδινές ώρες θα εξασθενήσουν.<br/>Άνεμοι: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ.<br/>Θερμοκρασία: Από 14 έως 22 βαθμούς Κελσίου.</p>
      <p>Νησιά Ανατολικού Αιγαίου, Δωδεκάνησα<br/>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι το απόγευμα στα νησιά του ανατολικού Αιγαίου και μέχρι τις βραδινές ώρες στα Δωδεκάνησα.<br/>Άνεμοι: Ανατολικοί νοτιοανατολικοί 5 με 7 και τοπικά 8 με 9 μποφόρ. Βαθμιαία εξασθένηση από το απόγευμα.<br/>Θερμοκρασία: Από 14 έως 22 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>Αττική<br/>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές τις πρωινές ώρες και βαθμιαία βελτίωση.<br/>Άνεμοι: Νότιοι νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία θα στραφούν σε δυτικούς νοτιοδυτικούς 4 με 6 μποφόρ.<br/>Θερμοκρασία: Από 12 έως 20 βαθμούς Κελσίου.</p>
      <p>Θεσσαλονίκη<br/>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές μέχρι τις βραδινές ώρες.<br/>Άνεμοι: Από ανατολικές διευθύνσεις 5 με 7 μποφόρ. Τις βραδινές ώρες θα εξασθενήσουν και θα στραφούν σε βόρειους βορειοδυτικούς 4 με 6 μποφόρ.<br/>Θερμοκρασία: Από 12 έως 16 βαθμούς Κελσίου.</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
        <a href="https://www.aftodioikisi.gr/oikonomia/epidoma-paidioy-katavoli-me-ekplixeis-sta-atm-ti-ginetai-stis-trapezes/"/>
        <a href="https://www.aftodioikisi.gr/proslipseis/proslipseis-anoichtes-550-theseis-se-ota-prokiryxeis/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/oikonomia/oaed-i-aitisi-gia-to-epidoma-ton-1-150-eyro-oi-dikaioychoi/"/>
        <a href="https://www.aftodioikisi.gr/dimosio/pos-mporoyn-na-symmetaschoyn-se-diagonismo-asep-apolymenoi-toy-dimosioy/"/>
        <a href="https://www.aftodioikisi.gr/dimosio/dimosio-poia-epidomata-metrane-sti-syntaxi/"/>
      </related>
    </article>
  </body>
</html>