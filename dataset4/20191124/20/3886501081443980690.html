<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119741-izlazna-anketa-ubedljiva-pobeda-johanisa-na-predsednickim-izborima-u-rumuniji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T20:00:08+00:00"/>
    <meta property="og:title" content="Izlazna anketa: Ubedljiva pobeda Johanisa na predsedničkim izborima u Rumuniji"/>
    <meta property="og:description" content="Predsednik Rumunije Klaus Johanis ubedljivo je danas pobedio u drugom krugu predsedničkih izbora u toj zemlji, pokazuju rezultati na osnovu izlazne ankete.Konzervativac Johanis osvojio je 66,5 odsto glasova, a doskorašnja premijerka, kandidatkinja Socijaldemokratske partije Vijorika Dančila 33,5 odsto, objavila je organizacija IRES koja je sprovela izlaznu anketu.U prvom krugu izbora pre dve nedelje, Johanis je osvojio 37,8 odsto glasova, a Dančila 22,2 odsto.Zvanični preliminarni rezultati izbora očekuju se kasnije večeras.Rezultati na osnovu izlaznih anketa zasnivaju se na ispitivanju birača za koga su glasali, neposredno po izlasku s biračkog mesta.Johanis je obećao nastavak borbe protiv korupcije i jačanje vladavine prava u zemlji sa 19,4 miliona stanovnika.On je danas kazao da je glasao &quot;za modernu, evropsku, normalnu Rumuniju&quot;, dok je Dančila obećala &quot;više angažmana, rada i posvećenosti rumunskom narodu&quot;.Parlament je 10. oktobra izglasao nepoverenje Dančilinoj vladi, koja se našla pod teretom optužbi za…"/>
  </head>
  <body>
    <article>
      <h1>Izlazna anketa: Ubedljiva pobeda Johanisa na predsedničkim izborima u Rumuniji</h1>
      <address>
        <time datetime="2019-11-24T20:00:08+00:00">24 Nov 2019, 20:00</time>
      </address>
      <slideshow>
        <figure>
          <img src="https://static.beta.rs/thumbs/58703850.556x371.jpg"/>
        </figure>
        <figure>
          <img src="https://static.beta.rs/thumbs/76ee1b72.556x371.jpg"/>
        </figure>
        <figure>
          <img src="https://static.beta.rs/thumbs/ca4355d7.556x371.jpg"/>
        </figure>
        <figure>
          <img src="https://static.beta.rs/thumbs/f13fcef7.556x371.jpg"/>
        </figure>
        <figure>
          <img src="https://static.beta.rs/thumbs/e6c16c8a.536x371.jpg"/>
        </figure>
        <figure>
          <img src="https://static.beta.rs/thumbs/e164ae71.556x371.jpg"/>
        </figure>
      </slideshow>
      <p>Predsednik Rumunije Klaus Johanis ubedljivo je danas pobedio u drugom krugu predsedničkih izbora u toj zemlji, pokazuju rezultati na osnovu izlazne ankete.<br/><br/>Konzervativac Johanis osvojio je 66,5 odsto glasova, a doskorašnja premijerka, kandidatkinja Socijaldemokratske partije Vijorika Dančila 33,5 odsto, objavila je organizacija IRES koja je sprovela izlaznu anketu.<br/><br/>U prvom krugu izbora pre dve nedelje, Johanis je osvojio 37,8 odsto glasova, a Dančila 22,2 odsto.<br/><br/>Zvanični preliminarni rezultati izbora očekuju se kasnije večeras.<br/><br/>Rezultati na osnovu izlaznih anketa zasnivaju se na ispitivanju birača za koga su glasali, neposredno po izlasku s biračkog mesta.<br/><br/>Johanis je obećao nastavak borbe protiv korupcije i jačanje vladavine prava u zemlji sa 19,4 miliona stanovnika.<br/><br/>On je danas kazao da je glasao "za modernu, evropsku, normalnu Rumuniju", dok je Dančila obećala "više angažmana, rada i posvećenosti rumunskom narodu".<br/><br/>Parlament je 10. oktobra izglasao nepoverenje Dančilinoj vladi, koja se našla pod teretom optužbi za korupciju i kritika Evropske unije zbog pravosudnih reformi, koje se tumače kao ugrožavanje vladavine prava i nezavisnosti sudija.<br/><br/>Poslanici su 4. novembra izglasali novu, manjinsku vladu na čelu s Ludovikom Orbanom iz Nacionalne liberalne stranke, na čijem je čelu ranije bio Johanis.<br/><br/>Johanis se često sukobljavao s Dančilom i njenom partijom zbog pravosudnih reformi i drugih zakona. Opozicija i kritičari vlade brinu zbog ublažavanja antikorupcijskih zakona, zahvaljujući kojima su prethodnih godina podignute optužnice protiv nekoliko desetina osoba, medju kojima su članovi vlade, poslanici i jedan rumunski član Evropskog parlamenta.<br/><br/>Gnev javnosti rezultirao je i čestim, masovnim antikorupcijskim protestima u Bukureštu i drugim gradovima.<br/><br/>Očekuje se da bi Johanis i Orban, koji imaju iste ideološke korene i vrednosti, zajedno radili na jačanju mera u borbi protiv korupcije.<br/><br/>Iako je članica EU od 2007. godine, u Rumuniji je rašireno siromaštvo, a više od 25 odsto stanovništva živi s manje od 5,5 dolara na dan, pokazala je prošlogodišnja studija Svetske banke.</p>
    </article>
  </body>
</html>