<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/victorie-la-13-goluri-diferenta-pentru-handbalistii-de-la-csm-oradea-duminica-in-fata-timisorenilor-de-la-csu-politehnica-153019.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T20:11:00+00:00"/>
    <meta property="og:title" content="Victorie la 13 goluri diferenţă pentru handbaliştii de la CSM Oradea, duminică, în faţa timişorenilor de la CSU Politehnica"/>
    <meta property="og:description" content="Handbaliştii de la CSM Oradea au repurtat o victorie la 13 goluri diferenţă, duminică, în etapa a 11-a a campionatului Diviziei A. Elevii antrenorului George Tăutu au primit, la Arena Antonio Alexe, replica ultimei clasate, CSU Politehnica Timişoara, formaţie pe care au întrecut-o cu scorul de 36-23. CSM a totalizat, astfel, 25 de puncte, şi rămâne pe primul loc al clasamentului."/>
  </head>
  <body>
    <article>
      <h1>Victorie la 13 goluri diferenţă pentru handbaliştii de la CSM Oradea, duminică, în faţa timişorenilor de la CSU Politehnica</h1>
      <address><time datetime="2019-11-24T20:11:00+00:00">24 Nov 2019, 20:11</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/mingedehandbal24112019.JPG"/>
      </figure>
      <p>
        <b>Aşa cum era de aşteptat, handbaliştii de la CSM Oradea au obţinut, duminică, cea de-a opta victorie din actuala ediţie de campionat a Diviziei A, Seria D.</b>
      </p>
      <p>Elevii antrenorului George Tăutu au primit, la Arena Antonio Alexe, replica ultimei clasate, formaţia CSU Politehnica Timişoara. Meciul care a contat pentru etapa a 11-a a fost adjudecat de orădeni la o diferenţă de 13 goluri, cu scorul de 36-23, după ce la pauză "roş-albaştrii" conduceau cu doar două goluri, scor 15-13.</p>
      <p>Surprinzător, prima repriză a fost ceva mai echilibrată, cel mai mult conducând gazdele cu patru goluri, 13-9 şi 14-10. S-a intrat în pauză cu o diferenţă de doar două goluri, scor 15-13, dar în repriza secundă bihorenii s-au dezlănţuit, ajungând să conducă la o diferenţă de zece goluri, cu 26-16, în minutul 46.</p>
      <p>Chiar dacă i-au trimis pe teren pe cei mai tineri jucători şi cei care au fost mai puţin utilizaţi până acum în campionat, orădenii au continuat să-şi crească diferenţa pe tabelă, iar în final să câştige cu scorul de 36-23.</p>
      <p>Benjamin Szabo a fost cel mai eficace jucător al CSM-ului în partida de duminică, cu 7 goluri marcate. El a fost urmat de Ghiţă Mateaş, autor a 6 goluri, Paul Oarga şi Szasz Csongor, cu câte 4 goluri, Adrian Mihăilescu şi Andrei Teodorescu, cu câte 3 reuşite, Petru Pomian, Georgel Costea şi portarul George Duma, cu câte 2 goluri, şi de Răzvan Radu, Claudiu Chioean şi Alexandru Potera, care au marcat câte un gol.</p>
      <p>De partea cealaltă, de departe, cel mai eficace jucător de la timişoreni a fost Victor Ionuţ Niţă, cu 13 goluri marcate.</p>
      <p>Acesta a fost cel de-al optulea succes din cele zece partide pentru formaţia orădeană în actualul sezon al Diviziei A. În urma lui, CSM-ul are 25 puncte şi se menţine pe prima poziţie a clasamentului. </p>
      <p>În următoarea etapă, handbaliştii orădeni vor evolua joi, 28 noiembrie, de la ora 17, în deplasare, la Arad, cu HC Beldiman din localitate.</p>
    </article>
  </body>
</html>