<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/24/sedmicata-zapochva-s-oblaci-i-dyjd-gradusite-do-16-c.430656"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T20:10:00+00:00"/>
    <meta property="og:title" content="Седмицата започва с облаци и дъжд, градусите до 16 °C"/>
    <meta property="og:description" content="В сряда температури ще се повишат, но сутринта ще около 0°C | Dnes.bg"/>
  </head>
  <body>
    <article>
      <h1>Седмицата започва с облаци и дъжд, градусите до 16 °C</h1>
      <h2>В сряда температури ще се повишат, но сутринта ще около 0°C</h2>
      <address><time datetime="2019-11-24T20:10:00+00:00">24 Nov 2019, 20:10</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Атмосферното налягане ще се понижи и ще е по-ниско от средното за месеца. През нощта облачността ще е значителна, но ще е почти без валежи. Почти тихо. Минималните температури ще са предимно между 3 и 8 градуса, прогнозират синоптиците от НИМХ.</p>
      <p>Утре, под влияние на преминаващ южно от страната средиземноморски циклон, ще бъде предимно облачно и следобед на много места ще има валежи от дъжд. Значителни ще са количествата в южните и планинските райони от страната.</p>
      <p>През нощта срещу вторник валежите ще продължат. Вятърът ще бъде предимно от изток, умерен, в източните райони - временно силен. Максималните температури ще са между 9 и 14 градуса.</p>
      <p>По Черноморието ще преобладава облачно време. Следобед по южното крайбрежие ще има валежи от дъжд, които ще продължат и през нощта срещу вторник. Ще духа умерен източен вятър. Максималните температури ще са между 13 и 16 градуса. Температурата на морската вода е 16-17 градуса. Вълнението на морето ще бъде 2-3 бала.</p>
      <p>В планините ще бъде облачно, ветровито и с валежи от сняг. Под около 1700 метра надморска височина валежите ще са от дъжд. Ще духа умерен и силен югоизточен вятър. Максималната температура на височина 1200 метра ще е около 8 градуса, на 2000 метра - около 2 градуса.</p>
      <p>И във вторник ще преобладава облачно време. На много места в страната ще има валежи от дъжд, значителни по количество през нощта срещу вторник в южните, а през деня - на места в източните райони. Покрай Дунав ще преръмява, а от югозапад ще започне процес на спиране на валежите и разкъсване на облачността. В районите с надморска височина над 1300-1400 метра ще вали сняг. В източната половина от страната вятърът ще бъде от североизток, по Черноморието, привечер, от север - предимно умерен. Преобладаващите температури ще са: минимални - между 4 и 9 градуса, максимални - между 8 и 13 градуса.</p>
      <p>В сряда вятърът ще отслабне, по-късно ще се ориентира от югозапад. Облачността ще се разкъса и ще намалее.</p>
      <p>Дневните температури ще се повишат, сутрешните ще се понижат, в отделни райони - до 0 градуса и до минус 1 градус. Ще е без валежи. <br/> </p>
    </article>
  </body>
</html>