<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90449"/>
    <meta property="og:site_name" content="Denník politika"/>
    <meta property="article:published_time" content="2019-11-24T20:35:01+00:00"/>
    <meta property="og:title" content="Hokejisti Slovana nestačili na „kamzíkov“, Košice využili zaváhanie Detvy a zvíťazil aj Trenčín"/>
    <meta property="og:description" content="24.11.2019 (Webnoviny.sk) – V nedeľu sa v Tipsport lige hralo 24. kolo základnej časti, v ktorom hokejisti Slovana Bratislava podľahli Popradčanom a o predĺžení rozhodol aj gól tesne pred treťou sirénou."/>
  </head>
  <body>
    <article>
      <h1>Hokejisti Slovana nestačili na „kamzíkov“, Košice využili zaváhanie Detvy a zvíťazil aj Trenčín</h1>
      <address><time datetime="2019-11-24T20:35:01+00:00">24 Nov 2019, 20:35</time> by <a rel="author">Webnoviny</a></address>
      <p>24.11.2019 (Webnoviny.sk) – V nedeľu sa v Tipsport lige hralo 24. kolo základnej časti, v ktorom hokejisti Slovana Bratislava podľahli Popradčanom a o predĺžení rozhodol aj gól tesne pred treťou sirénou.</p>
      <h3>Trimufy „kamzíkov“ a „vojakov“</h3>
      <p>Hokejisti Slovana Bratislava prehrali druhýkrát v rade slovenskej najvyššej súťaži Tipsport lige. V nedeľňajšom zápase 24. kola podľahli Popradčanom na ich ľade 1:2. „<i>Kamzíci</i>“ si v úvodných dvoch tretinách vypracovali dvojgólový náskok, keď sa presadili bývalý hráč Slovana Michael Vandas a popradský odchovanec Peter Bjalončík.</p>
      <p>Hostia kontrovali šiestym tohtosezónnym gólom Martina Štajnocha v 43. min počas presilovky, ale ich záverečná snaha o vyrovnanie nebola úspešná a 4038 divákov na tribúnach sa radovalo z víťazstva východniarov. Slovan napriek prehre nepríde o líderské postavenie v tabuľke.</p>
      <p>V súboji dvoch tímov s odlišnou formou dosiahli hráči Dukly Trenčín piate víťazstvo v rade, keď triumfovali nad Nitrou 3:2 po predĺžení. „<i>Vojaci</i>“ pod Zoborom dvakrát viedli, ale domáci v oboch prípadoch dokázali vyrovnať a tesne pred treťou sirénou poslal duel do predĺženia Judd Blackwater.</p>
      <p>Nitre však stačil jeho zásah iba na bod a nezabránil štvrtej ligovej prehre „<i>corgoňov</i>“ v sérii. V 63. min o tom rozhodol dvojgólový kanadský legionár Brandon Alderson.</p>
      <h3>Košice využili zaváhanie Detvy</h3>
      <p>Zaváhanie vedúceho tímu tabuľky využili hokejisti Košíc. V Detve mali počas celého stretnutia jasnú streleckú prevahu, ale dlho prehrávali, keď na gól Michala Chovana odpovedali Ján Sýkora s Petrom Valentom.</p>
      <p>„<i>Oceliari</i>“ napokon lepšie zvládli poslednú tretiu tretinu, v ktorej strelil dva góly Branislav Rapáč, a ich strata na prvý Slovan je štvorbodová.</p>
      <p>V nedeľu sa predstavili pred vlastnými fanúšikmi obaja maďarskí účastníci Tipsport ligy. Na domácej pôde sa im darilo rozdielne. Zatiaľ čo Miškovec zdolal Nové Zámky 4:1, hráči MAC Budapešť prehrali so Zvolenčanmi tesne 3:4.</p>
      <h3>Tipsport liga 2019/2020</h3>
      <p>24. kolo základnej časti – nedeľa:</p>
      <p><b>HK Nitra – HK Dukla Trenčín 2:3 po predĺžení (1:1, 0:0, 1:1 – 0:1)</b><br/><b>Góly</b>: 20. Fominych (Hrušík, J. Minárik), 60. Blackwater (Schiedl) – 9. Bezúch (Mikyska), 47. Alderson (Bezúch), 63. Alderson (McCormack, Mikyska)</p>
      <p><b>HK Poprad – HC Slovan Bratislava 2:1 (1:0, 1:0, 0:1)</b><br/><b>Góly</b>: 6. Vandas (Handlovský, Preisinger), 40. Bjalončík (Leclerc, Karterud) – 43. Štajnoch (Kytnár, Abdul)</p>
      <p><b>HC 07 WPC Koliba Detva – HC Košice 2:3 (1:1, 1:0, 0:2)</b><br/><b>Góly</b>: 15. J. Sýkora (V. Čacho ml, P. Zuzin), 28. Valent (Ľupták) – 6. Michal Chovan (D. Růžička), 48. B. Rapáč (Michal Chovan), 57. B. Rapáč (Skokan, Repe)</p>
      <p><b>DVTK Jegesmedvék Miškovec – HC Mikron Nové Zámky 4:1 (1:0, 2:1, 1:0)</b><br/><b>Góly:</b> 3. St. Pierre (Ross, Beach), 22. Galanisz (Miskolczi), 31. Rodman (Ross), 41. Galanisz (Ross, St. Pierre) – 37. Stupka (T. Pospíšil, Hatala)</p>
      <p><b>MAC Budapešť – HKM Zvolen 3:4 (2:3, 0:1, 1:0)</b><br/><b>Góly:</b> 14. Langkow (Bodó), 17. Orban (Langkow, Bodó), 58. Langkow (McNally) – 1. Bonis (McPherson), 6. Bonis (Drgoň, Trotter), 12. Špirko (Thompson), 39. Trotter</p>
      <p><b>HK Dukla Ingema Michalovce – HC ’05 iClinic Banská Bystrica 3:1 (0:0, 0:0, 3:1)</b><br/><b>Góly:</b> 41. Dalhuisen (Korhonen), 46. Toma (Mesikämmen, Hvila), 54. Hvila – 43. Kabáč (Gabor, Nemčík)</p>
      <p>Viac k témam: <a href="https://www.webnoviny.sk/tag/tipsport-liga/"><u>Tipsport liga</u></a><br/>Zdroj: Webnoviny.sk – <a href="https://www.webnoviny.sk/hokejisti-slovana-nestacili-na-kamzikov-kosice-vyuzili-zavahanie-detvy-a-zvitazil-aj-trencin/"><u>Hokejisti Slovana nestačili na „kamzíkov“, Košice využili zaváhanie Detvy a zvíťazil aj Trenčín</u></a> © SITA Všetky práva vyhradené.</p>
    </article>
  </body>
</html>