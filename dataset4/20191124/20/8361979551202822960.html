<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/globalna-epidemiya-neaktivnosti-81-ditey-u-sviti-duzhe-malo-ruhayutsya-50055380.html"/>
    <meta property="og:site_name" content="НВ"/>
    <meta property="article:published_time" content="2019-11-24T20:39:00+00:00"/>
    <meta property="og:title" content="Глобальна епідемія неактивності: 81% дітей у світі дуже мало рухаються"/>
    <meta property="og:description" content="Всесвітня організація охорони здоров’я заявляє, що це шкодить здоров’ю, розвитку мозку та соціальним навичкам дітей."/>
  </head>
  <body>
    <article>
      <h1>Глобальна епідемія неактивності: 81% дітей у світі дуже мало рухаються</h1>
      <h2>Всесвітня організація охорони здоров’я заявляє, що це шкодить здоров’ю, розвитку мозку та соціальним навичкам дітей.</h2>
      <address>
        <time datetime="2019-11-24T20:39:00+00:00">24 Nov 2019, 20:39</time>
      </address>
      <p>Четверо з п’яти підлітків у віці 11−17 років у всьому світі ведуть сидячий спосіб життя.</p>
      <p>Всесвітня організація охорони здоров’я заявляє, що це шкодить здоров’ю, розвитку мозку та соціальним навичкам дітей.</p>
      <p>Лікарі рекомендують присвячувати тренуванням хоча б годину на день.</p>
      <p>Однак, ця рекомендація залишається на рівні теорії для більшості країн — як бідних, так і багатих, йдеться у звіті ВООЗ.</p>
      <p>Хлопчики зазвичай більш фізично активні, ніж дівчатка, у всіх 146 (крім чотирьох) країнах, де ВООЗ проводила дослідження.</p>
      <ul>
        <li>
          <a href="https://www.bbc.com/ukrainian/features-47189265?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Яким спортом в якому віці найкраще займатися?</a>
        </li>
        <li>
          <a href="https://www.bbc.com/ukrainian/vert-tra-40530130?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чи допомагає музика займатися спортом?</a>
        </li>
      </ul>
      <h3>Які вправи важливі?</h3>
      <p>Практично все, що змушує серце битися швидше, а легені дихати інтенсивніше.</p>
      <p>Наприклад:</p>
      <ul>
        <li>біг</li>
        <li>велоспорт</li>
        <li>плавання</li>
        <li>футбол</li>
        <li>стрибки</li>
        <li>тренування зі скакалкою</li>
        <li>гімнастика</li>
      </ul>
      <p>Діти мають приділяти фізичній активності - від помірної до інтенсивної - не менше 60 хвилин на день.</p>
      <p>«Ця рекомендація обумовлена науковими даними. Саме таке навантаження сприяє здоров’ю та розвитку дитини», — пояснює Фіона Булл з ВООЗ.</p>
      <p>Різниця між помірними та інтенсивними вправами полягає у тому, що під час останніх діти дихають так часто, що майже не можуть говорити.</p>
      <figure>
        <img src="https://c.files.bbci.co.uk/F5F9/production/_109796926_exercise_recommended_640ukrainian_v8-nc.png"/>
      </figure>
      <h3>Чому це важливо?</h3>
      <p>Головна причина — здоров’я, як зараз, так і в майбутньому.</p>
      <p>У короткостроковій перспективі це:</p>
      <ul>
        <li>тренує серце та легені</li>
        <li>зміцнює кістки та м’язи</li>
        <li>покращує психічне здоров’я і самопочуття</li>
        <li>знижує вагу</li>
      </ul>
      <p>«Активні підлітки, ймовірно, стануть активними дорослими», — каже Регіна Гутольд з ВООЗ.</p>
      <p>Активний спосіб життя зменшує ризик розвитку багатьох захворювань — від серцевих нападів до діабету другого типу.</p>
      <p>З’являється все більше свідчень того, що фізична активність позитивно впливає на розвиток дитячого мозку.</p>
      <p>«Такі діти мають кращі когнітивні функції і просоціальну поведінку. Їм легше вчитися», — розповідає д-р Гутольд.</p>
      <h3>Діти лінуються?</h3>
      <p>Невже ці висновки є свідченням фундаментальної ознаки людської особистості? І ми — як діти, так і дорослі - готові впасти на диван за першої ж можливості?</p>
      <p>«Так, це підтверджує певну універсальну ознаку, — каже д-р Булл. — Але стосується не лише дітей, вони якраз не лінуються. Це свідчить лише про те, що спорт і фізична активність не належать до наших пріоритетів. І це — світова тенденція».</p>
      <h3>Чому так?</h3>
      <p>Не існує єдиної відповіді, яка пояснює, чому рівень нашої рухової активності такий низький, але є деякі загальні тенденції.</p>
      <p>Наприклад, супільство робить більший акцент на успішності у навчанні, ніж на фізичній підготовці.</p>
      <figure>
        <img src="https://c.files.bbci.co.uk/A511/production/_109775224_gettyimages-1158012576.jpg"/>
      </figure>
      <p>«Молоді рекомендують старанно працювати, готуватися до іспитів, — каже Лінн Райлі, одна з авторок доповіді. — Вони днями сидять у школі, виконують домашні завдання і просто не мають можливості бути активнішими».</p>
      <p>Ще одна проблема — майданчики для спорту і дозвілля. Вони мають бути безпечними, доступними і недорогими.</p>
      <p>Погані дороги також не заохочують до прогулянки велосипедом або пішки. «Безпека — дуже важливе питання», — каже пані Райлі.</p>
      <p>Ще один фактор — світ цифрових розваг.</p>
      <p>Різноманітні ігрові додатки легко завантажити у телефон, планшет чи комп’ютер, і це — потужний конкурент фізичної активності.</p>
      <p>Нині доступ до віртуальних пригод — просто безпрецедентний у порівнянні з попередніми поколіннями.</p>
      <h3>Яка ситуація в світі?</h3>
      <p>Звіт Всесвітньої організації охорони здоров’я свідчить, що малорухливість — загальна проблема у багатьох країнах: від Афганістану до Зімбабве.</p>
      <p>Згідно з дослідженням, найменше рухаються хлопчики на Філіппінах (93%) та дівчатка у Південній Кореї (97%).</p>
      <p>Найкращі показники у Бангладеш — там кількість дітей, які приділяють фізичним вправам менше години на день, становить 66%, тобто двоє з трьох.</p>
      <figure>
        <img src="https://c.files.bbci.co.uk/11D09/production/_109796927_children_inactivity_levels640-nc.png"/>
      </figure>
      <p>У Великій Британії малорухливий спосіб життя ведуть 75% хлопців та 85% дівчат.</p>
      <h3>Дівчатка відстають?</h3>
      <p>Є лише чотири країни — Тонга, Самоа, Афганістан та Замбія, — де, згідно з дослідженням, дівчатка активніші, ніж хлопчики.</p>
      <p>85% дівчат у світі не отримують достатнього фізичного навантаження, тоді як той самий показник серед хлопчиків становить 78%.</p>
      <p>Згідно з дослідженням, такі країни, як США і Ірландія, дуже відрізняються у гендерному співвідношенні.</p>
      <p>При цьому в обох країнах спорту не приділяють уваги 64% хлопчиків і 81% дівчаток.</p>
      <h3>Чому дівчатка — слабка ланка?</h3>
      <p>Єдиної причини немає.</p>
      <p>«Поведінка дітей часто обумовлена певними культурними цінностями. У деяких країнах дівчатка-підлітки не повинні бути такими ж активними, як хлопчики», — розповідає Лінн Райлі.</p>
      <figure>
        <img src="https://c.files.bbci.co.uk/14151/production/_109775228_gettyimages-489699302.jpg"/>
      </figure>
      <p>Крім того, спортивна реклама орієнтована загалом на хлопців, кажуть дослідники.</p>
      <p>І треба докласти значних зусиль, щоб залучити дівчат до активних занять.</p>
      <p>Ще одна проблема — відсутність спортивної інфраструктури.</p>
      <p>«В багатьох закладах немає окремих роздягалень, щоб дівчатка могли почуватися комфортно, займаючись спортом», — говорить пані Райлі.</p>
      <h3>Погіршення чи покращення?</h3>
      <p>Є незначне покращення.</p>
      <p>Автори дослідження, результати якого опублікував журнал The Lancet Child &amp; Adolescent Health, розглянули рівень дитячої активності з 2001 по 2016 рік.</p>
      <p>За цей час кількість малорухливих хлопчиків зменшилась з 80% до 78%, а от показник серед дівчаток залишився на тому ж рівні - 85%.</p>
      <h3>Що думають експерти?</h3>
      <p>«Електронна революція докорінно змінила моделі руху людей: де і як вони живуть, навчаються, працюють, грають і подорожують, поступово ізолюючи їх у приміщенні, найчастіше в кріслах, — вважає Марк Тремблей з Канадського науково-дослідного інституту. — Люди менше сплять, більше сидять, рідше гуляють, частіше пересуваються на авто і приділяють спорту менше уваги, ніж раніше».</p>
      <p>Президент Королівського коледжу здоров’я та педіатрії, професор Рассел Вінер, каже, що результати дослідження ВООЗ викликають занепокоєння.</p>
      <p>«Діти, які є більш активними, мають краще здоров’я та самопочуття і, зазвичай, краще навчаються, — вважає він. — Ми маємо допомогти дітям та молоді вести більш активний та здоровий спосіб життя. Але це легше сказати, ніж зробити».</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>