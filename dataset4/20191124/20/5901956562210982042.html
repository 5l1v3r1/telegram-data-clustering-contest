<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/teden-z-luno-247381"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T20:00:00+00:00"/>
    <meta property="og:title" content="Teden z Luno"/>
    <meta property="og:description" content="Ponedeljek, 25. 11. Intenzivna Luna v škorpijonu nas s silo strasti potiska k delovanju. Ker smo pred mlajem, se lahko pripravljamo na nove začetke, toda za konkretne korake počakajmo še kak dan. ..."/>
  </head>
  <body>
    <article>
      <h1>Teden z Luno</h1>
      <h2>Preberite, kako bo luna vplivala na vaš teden.</h2>
      <address><time datetime="2019-11-24T20:00:00+00:00">24 Nov 2019, 20:00</time> by <a rel="author">Mateja Blažič</a></address>
      <p>Ponedeljek, 25. 11. Intenzivna Luna v škorpijonu nas s silo strasti potiska k delovanju. Ker smo pred mlajem, se lahko pripravljamo na nove začetke, toda za konkretne korake počakajmo še kak dan. Lunini aspekti bodo spodbudni, zjutraj nas bodo podpirali v sočutju in intuiciji, nas sredi dneva opolnomočili za odgovorno delovanje in načrtovanje, zvečer pa spodbujali strasti.<br/><br/>Torek, 26. 11. Dan mlaja v strelcu lahko deluje nekoliko umirjeno in počasi. Opazujmo prebliske in poslušajmo intuicijo, toda ni še čas za konkretne začetke. Pomembno je, da smo umirjeni in snujemo vizijo za prihodnost. Venerin prehod v kozoroga bo zmanjšal pričakovanja v ljubezni in nas naredil v finančnem pogledu bolj previdne in premišljene.<br/><br/>Sreda, 27. 11. V sredo zjutraj bomo bolj sentimentalni, pozneje se lahko z optimistično energijo Lune v strelcu pripravimo k akciji in delovanju. Nekateri se bomo spraševali o lastni vrednosti, drugi se soočali s finančnimi stiskami, saj se Venera negativno veže na Kiron. Gre za kratkotrajni vpliv, v četrtek bomo našli rešitev.<br/><br/>Četrtek, 28. 11. Luna v strelcu do pol dveh spodbuja optimizem. Ker se veže na Jupiter na zadnji stopinji strelca, bo več intuicije. Merkurjev trigon na Neptun ravno tako spodbuja intuicijo in odpira duhovne potenciale, ustvarjalnost, nosi navdih. Od pol dveh bo življenje vedno bolj umirjeno, trezno, aspekti Lune v kozorogu pa spodbudni in nam bodo prinesli priložnosti za ljubezen ali rešitve odnosov, hkrati pa hitre in nepričakovane finančne rešitve.<br/><br/>Petek, 29. 11. Luna v kozorogu spodbuja delo in odgovornost. Čustveno nas lahko potlači, toda če se usmerimo v to, kar je treba in se mora, bomo še najbolj zadovoljni. V zgodnjih večernih urah se Luna lepo veže na Neptun in Merkur in prinaša ustvarjalnost, intuicijo, zanimive, sočutne, globoke pogovore. V poznejših urah je lahko več skrbi in strahov. Pojdimo zgodaj spat.<br/><br/>Sobota, 30. 11. Luna v kozorogu nas kliče k delu, odgovornosti, redu. Če smo vse naredili in potrebujemo sprostitev, vreme pa to dopušča, potem pojdimo s to kombinacijo v hribe. Merkur v sekstilu s Saturnom prinaša treznost, razsodnost, malo pesimistične energije, toda tudi trdne temelje za načrtovanje.<br/><br/>Nedelja, 1. 12. Luna v vodnarju nas bo odprla, da bomo bolj družabni, komunikativni in živahni. Čez dan bo njen kvadrat z Marsom nosil manjša trenja in nemire, toda kmalu njen sekstil na Sonce prinaša spravo, sodelovanje, povezovanje in harmonijo. Drzno in optimistično pojdimo iskat nova znanja.</p>
    </article>
  </body>
</html>