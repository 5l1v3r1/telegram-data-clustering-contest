<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SxUbW/prodemokraticti-kandidati-zatim-vyrazne-vedou-v-mistnich-volbach-v-hongkongu"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T20:24:00+00:00"/>
    <meta property="og:title" content="Prodemokratičtí kandidáti zatím výrazně vedou v místních volbách v Hongkongu"/>
    <meta property="og:description" content="Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 169 ze 452 přímo volených křesel v 18 místních radách. Táboru propekingských kandidátů zatím připadlo jen 22 křesel, napsal hongkongský list. Ten také už o něco dříve informoval, že volební účast v dnešních místních volbách v Hongkongu dosáhla rekordních 71,2 procenta. Hlasovalo zhruba 2,94 milionu voličů, oznámil podle deníku šéf volební komise Barnabus Fung."/>
  </head>
  <body>
    <article>
      <h6 class="kicker">VOLBY V HONGKONGU</h6>
      <h1>Prodemokratičtí kandidáti zatím výrazně vedou v místních volbách v Hongkongu</h1>
      <address><time datetime="2019-11-24T20:24:00+00:00">24 Nov 2019, 20:24</time> by <a rel="author">čtk, zd</a></address>
      <p>
        <b>Po prvních hodinách sčítání hlasů odevzdaných v nedělních místních volbách v Hongkongu výrazně vedou prodemokratičtí kandidáti. Podle informací hongkongského listu South China Morning Post si dosud zajistili 169 ze 452 přímo volených křesel v 18 místních radách. Táboru propekingských kandidátů zatím připadlo jen 22 křesel, napsal hongkongský list. Ten také už o něco dříve informoval, že volební účast v dnešních místních volbách v Hongkongu dosáhla rekordních 71,2 procenta. Hlasovalo zhruba 2,94 milionu voličů, oznámil podle deníku šéf volební komise Barnabus Fung.</b>
      </p>
      <p>Už v daném okamžiku si tak prodemokratičtí kandidáti zajistili více křesel, než měli dosud. Propekingský tábor, který dosud zastával zhruba tři čtvrtiny postů v místních radách, naproti tomu zatím zaznamenává výrazné ztráty.</p>
      <p>Nezávislí kandidáti zatím získali osm křesel. Spočíst ještě zbývá 252 křesel v místních radách.</p>
      <p>Účast v nedělním hlasování velmi výrazně překonala minulý rekord z roku 2015, kdy hlasovalo 47,01 procenta registrovaných voličů.</p>
      <p>Dnešní volby jsou všeobecně považovány za test obliby správkyně Carrie Lamové, jejíž pozicí už téměř půl roku otřásají prodemokratické protesty. V současné době převládají v místních radách politici naklonění centrální vládě v Pekingu. Prodemokratický tábor ovšem tentokrát dbal na to, aby ve všech volebních okrscích měl na rozdíl od minulého období svého uchazeče.</p>
      <p>Mimořádným zájmem o dnešní volby dali obyvatelé Hongkongu jasně najevo svou touhu po skutečné demokracii a politických změnách a vyslali zároveň jasný signál Pekingu, napsala agentura DPA. Pozorovatelé proto označují volby za referendum o tom, zda mlčící většina po téměř šesti měsících nepřestávajících protestů stále ještě stojí za protivládním hnutím.</p>
      <p>"Volby jsou pro nás poslední možností vyjádřit svůj názor. Většina protestů byla vládou zakázána," řekl novinářům 26letý bankovní úředník poté, co odevzdal svůj hlas. "Při minulých volbách byli v našem okrsku jen propekingští kandidáti. Tentokrát je tam i jedna demokratická kandidátka. Něco se změnilo," dodal.</p>
      <p>Třicátník Jason čekal ve frontě před volební místností přes hodinu, než mohl odevzdat hlas. "Byl bych čekal i déle. Chceme demokracii a konec policejního násilí," uvedl.</p>
      <p>Pokud dnešní hlasování přinese úspěch prodemokratických kandidátů, podpoří to požadavky demonstrantů, kteří už měsíce varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <p>Podle průběžných výsledků jsou mezi pravděpodobnými vítězi ve volbách i známí vůdci studentských protestů proti reformám hongkongského volebního systému z roku 2014 Tommy Cheung či Lester Shum. Za dalšího z tehdejších studentských vůdců Joshuu Wonga, kterému úřady znemožnily kandidovat, pravděpodobně vyhrál jako náhradník Kelvin Lam. Naopak propekingský kandidát Junius Ho, kterého aktivisté viní z organizování útoků proti demonstrantům, podle dosavadních výsledků prohrál a svůj dosavadní mandát tak ztratil.</p>
      <figure>
        <iframe data-src="https://twitter.com/Reuters/status/1198612233372213249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Dohled policie byl menší, než se očekávalo</h3>
      <p>V ulicích bylo vidět jen málo policistů, což odporuje předchozím zprávám, že ochránci pořádku budou střežit všechny volební místnosti a že do služby bude povoláno téměř všech 31 000 příslušníků policie, píše Reuters.</p>
      <p>„Je mi jedno, kdo získá více křesel za podmínky, že půjde o spravedlivé volby,“ řekl 39letý Peter Wong, který pracuje ve školství. „Vidíme, že obyvatelé Hongkongu touží po šanci dát najevo svůj názor,“ míní Jimmy Sham, jeden z vůdců protestního hnutí, kterého minulý měsíc na ulici zmlátili muži s kladivy a který je kandidátem Občanské fronty za lidská práva.</p>
      <p>V současné době převládají v místních radách politici naklonění centrální vládě v Pekingu. Propekingští kandidáti vyzvali voliče, aby je podpořili, a dali tak najevo nespokojenost s chaotickou situací ve městě, kterou způsobují opakované střety demonstrantů s policií.</p>
      <p>Prodemokratické síly naopak věří, že hongkongští voliči při hlasování projeví nespokojenost s vládou správkyně Carrie Lamové. Prodemokratický tábor tentokrát dbal na to, aby ve všech 452 volebních okrscích měl na rozdíl od minulého období svého uchazeče.</p>
      <p>Pokud nedělní hlasování přinese úspěch prodemokratických kandidátů, podpoří to požadavky demonstrantů, kteří varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <figure>
        <iframe data-src="https://twitter.com/HongKongFP/status/1198660141723176960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Volby, k nimž se přihlásilo rekordních 4,1 milionu voličů z celkových 7,4 milionu obyvatel Hongkongu, rozhodnou o obsazení 452 přímo volených křesel v 18 místních radách. Dalších 27 křesel je přidělováno zástupcům venkova.</p>
      <p>Agentura AP zaregistrovala, že mezi prvními voliči byl významný představitel prodemokratického hnutí Joshua Wong, který chtěl původně kandidovat, ale hongkongská volební komise ho vyloučila. Podle úřadů podporuje nezávislost Hongkongu.</p>
      <p>Terčem násilí se před volbami stali i propekingští kandidáti jako Junius Ho, kterého počátkem tohoto měsíce pobodal na ulici útočník s nožem. Aktivisté Hoa obviňují, že pomáhal zorganizovat útoky na demonstranty.</p>
      <p>Místní rady nemají příliš reálné moci; 117 radních má ale právo zasednout v 1200členné komisi, která volí správce Hongkongu. V té převažují přívrženci centrální čínské vlády.</p>
      <related>
        <a href="https://echo24.cz/a/SMN7C/beze-me-by-byl-hongkong-znicen-za-14-minut-trump-se-chlubi-ze-zabranil-zasahu-ciny"/>
      </related>
    </article>
  </body>
</html>