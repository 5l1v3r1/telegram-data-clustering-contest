<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/1561151/super-league-o-paok-kerdise-1-0-ti-larisa-kai-epiase-ton-olubiako-stin-korufi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T20:08:51+00:00"/>
    <meta property="og:title" content="Super League: Ο ΠΑΟΚ κέρδισε (1-0) τη Λάρισα και &quot;έπιασε&quot; τον Ολυμπιακό στην κορυφή"/>
    <meta property="og:description" content="Εκμεταλλεύτηκε τη &quot;γκέλα&quot; του Ολυμπιακού η ομάδα της Θεσσαλονίκης..."/>
  </head>
  <body>
    <article>
      <h1>Super League: Ο ΠΑΟΚ κέρδισε (1-0) τη Λάρισα και "έπιασε" τον Ολυμπιακό στην κορυφή</h1>
      <address><time datetime="2019-11-24T20:08:51+00:00">24 Nov 2019, 20:08</time> by <a rel="author">Μιμίκος Γιώργος</a></address>
      <p>
        <b>Εκμεταλλεύτηκε τη "γκέλα" του Ολυμπιακού η ομάδα της Θεσσαλονίκης...</b>
      </p>
      <p>Ο ΠΑΟΚ λύγισε (<b>1-0</b>) την Λάρισα στην Τούμπα, δίχως να εντυπωσιάσει, αλλά κρατάει τη νίκη που τον επανέφερε στην κορυφή, μετά την γκέλα του Ολυμπιακού στη Νέα Σμύρνη και πάει στα ίσα στο ντέρμπι με τον Ολυμπιακό στο Φάληρο.</p>
      <p>Με ξεκάθαρες προθέσεις μπήκαν οι δύο ομάδες στον αγωνιστικό χώρο. Ο ΠΑΟΚ έχοντας πάρει… ώθηση από τη χθεσινή απώλεια του Ολυμπιακού στη Νέα Σμύρνη (1-1), έδειξε ότι ήθελε μόνο τη νίκη , ώστε να πάει στα ίσα στο ντέρμπι της επόμενης αγωνιστικής. Επιτέθηκε από νωρίς με στόχο ένα γρήγορο γκολ, που θα έβγαζε μείωνε τον άγχος, δημιούργησε τις προϋποθέσεις για να το πετύχει και είχε -όπως αναμενόταν- την πρωτοβουλία των κινήσεων. Από την άλλη, η ΑΕΛ, είχε πρωταρχικό στόχο να κρατήσει το «μηδέν» κι ως εκ τούτου οχυρώθηκε στην άμυνά της, έπαιξε με κοντά τις γραμμές της, ενώ επιθετικά πόνταρε στις κόντρα επιθέσεις. Χωρίς, ωστόσο, να έχει τον Ουάρντα (όπως και τον Κάτσε), που είναι… μάνα σε αυτό το παιχνίδι. Ουσιαστικά, πάντως, απείλησε ελάχιστα στο πρώτο μέρος. <br/><br/>Στο 5’ ο Σεσέροβιτς εκτέλεσε, η μπάλα κόντραρε στον Ίνγκασον και η μπάλα έφυγε εκτός σε κόρνερ, με τους «βυσσινί» να διαμαρτύρονται για πέναλτι, για χέρι του Ισλανδού, που έκανε κίνηση να το μαζέψει. Στο 40’, ο Ασούμπρε έπιασε τζούφιο σουτ από καλή θέση και ο Ζίβκοβιτς δεν ανησύχησε ιδιαίτερα. Σε μια επίθεση που θα μπορούσε να πάρει κάτι καλύτερο η ομάδα του Γρηγορίου. Αυτές ήταν όλες κι όλες οι επισκέψεις των φιλοξενούμενων στην αντίπαλη περιοχή στα πρώτα 45 λεπτά. <br/><br/>Ο ΠΑΟΚ από την άλλη, όπως προαναφέραμε, ήταν πιο επιθετικός, πιο δημιουργικός και αφού η καλή έμπνευση του Μίσιτς στο 3’ δεν έφερε κάτι καλό, η πρώτη απειλή του «δικεφάλου» ήρθε στο 11’ με το δυνατό σουτ του Αουγκούστο. Ο Βιεϊρίνια υπενθύμισε στο 16’ πόσο καλός εξτρέμ είναι, σεντράροντας στο 16’ για τον Σφιντέρσκι που με προβολή «χτύπησε» σαν… κόμπρα και έστειλε την μπάλα στα δίχτυα. Ακολούθησε ένα καλό τέταρτο για τον ΠΑΟΚ, στο οποίο θα μπορούσε να είχε πλησιάσει ακόμα πιο πολύ στη νίκη. Ωστόσο, ο Σφιντέρσκι δεν εκμεταλλεύτηκε την παράλληλη μπαλιά του Μπίσεσβαρ, δεν εκτέλεσε (με προβολή) όπως θα ήθελε λόγω της πίεσης του Μπράλιτς που κόλλησε πάνω του. Ενώ στο 29’ ο Πολωνός βρήκε δίχτυα, αλλά υποδείχθηκε φάουλ στον Μάτος που καβάλησε τον προσωπικό του αντιπάλου του (Σεσέροβιτς) προτού κάνει την κεφαλιά-πάσα. <br/><br/>Πολύ πιο υποτονικό, στα όρια του… βαρετού, ήταν το ξεκίνημα στο δεύτερο μέρος. Κύλησε για αρκετή ώρα σε αυτό το τέμπο το παιχνίδι και ήταν πιο πολύ στα μέτρα της ΑΕΛ, που, γνώριζε ότι έτσι δεν θα είχε πολλές στιγμές να διαχειριστεί και μπροστά, αλλά και πίσω. αφού και ο ΠΑΟΚ ήταν ακίνδυνος στα πρώτα 20 λεπτά του δεύτερου μέρους. Οπότε, θα έμενε (και έμεινε) ζωντανή για κάτι θετικό η ομάδα του Μιχάλη Γρηγορίου. Διότι και ο Μπίσεσβαρ έπιασε… αέρα στο 51’. <br/><br/>Αυτό ήταν το φιλμ του αγώνα ουσιαστικά και στο υπόλοιπο του δεύτερου μέρους, οι δύο ομάδες προσέφεραν κακό θέαμα, στα όρια του… ύπνου, με τις φάσεις μπροστά από τις δύο εστίες να είναι ελάχιστες. Η προσπάθεια του κόσμου να δώσει ώθηση στους γηπεδούχους και οι κινήσεις των δύο προπονητών με στόχο να φρεσκάρουν τις ομάδες τους, δεν άλλαξαν δραματικά την κατάσταση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/editors-blogs/stelios-maltezakis-blog/1522425/molis-345-ekat-euro-i-hrimatistiriaki-diafora-olubiakou-paok/"/>
      </related>
    </article>
  </body>
</html>