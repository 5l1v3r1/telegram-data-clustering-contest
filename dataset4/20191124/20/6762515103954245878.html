<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/serie-a/serie-a-krzysztof-piatek-wygwizdany-na-san-siro/wwfb1eg"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T20:38:09+00:00"/>
    <meta property="og:title" content="Piątek w piekle"/>
    <meta property="og:description" content="Kibice na San Siro wygwizdali polskiego napastnika."/>
  </head>
  <body>
    <article>
      <h1>Piątek w piekle</h1>
      <address><time datetime="2019-11-24T20:38:09+00:00">24 Nov 2019, 20:38</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>
          <b>Kibice na San Siro wygwizdali polskiego napastnika.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Jeden z przydomków AC Milan to „Il Diavolo”. Czyli diabeł. Jak wiadomo, ten mieszka w piekle. I faktycznie, stadion San Siro coraz bardziej może się kojarzyć z tym miejscem przynajmniej jednej osobie – Krzysztofowi Piątkowi. Napastnik Rossonerich wciąż nie przypomina samego siebie z poprzedniego sezonu, a kibice stracili do niego cierpliwość. A może też sympatię? Wywiad, w którym „Il Pistolero” stwierdził, że chce się rozwijać i przy okazji kolejnego transferu zamierza kosztować jeszcze więcej, został bardzo źle oceniony w Italii. Jeśli 24-letni atakujący miał co do tego wątpliwości, w sobotę powinien je stracić. Gdy w pod koniec rywalizacji z SSC Napoli schodził z murawy zmieniany przez Rafaela Leao, kilkadziesiąt tysięcy widzów żegnało go gwizdami.</p>
      <p>Piątek nie wziął przykładu z Arkadiusza Milika (tym razem nie zagrał z powodu kontuzji) i po bramce zdobytej w reprezentacji nie zaczął strzelać goli w klubie. W spotkaniu z wicemistrzem Włoch ponownie zaprezentował się słabiutko. Miał ledwie 28 kontaktów z piłką, czterokrotnie uderzał na bramkę Aleksa Mereta, ani razu celnie. „Jest na drugiej, ciemnej stronie księżyca. Drewniany i niepewny. Opuścił boisko w wodospadzie gwizdów. Niemrawy występ i dwie zmarnowane okazje” – napisano w podsumowaniu występu Polaka w „La Gazzetta dello Sport”. Według dziennikarzy z Mediolanu to właśnie napastnik z Niemczy znów był najgorszy w ekipie trenera Stefano Piolego, oceniono go na 4,5 w 10-stopniowej skali.</p>
      <p>Inny z kadrowiczów selekcjonera Jerzego Brzęczka z Napoli – Piotr Zieliński – zaprezentował się przeciętnie, niczym się nie wyróżnił. W „LGdS” zapracował na ocenę 5,5.</p>
      <related>
        <a href="http://onet.tv/s/przegladsportowy/dawid-kubacki-zamarlem-gdy-zobaczylem-upadek-piotrka/62rzwh"/>
      </related>
    </article>
  </body>
</html>