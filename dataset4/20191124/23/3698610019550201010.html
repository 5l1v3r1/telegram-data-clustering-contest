<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-shtabi-povidomili-pro-situaciyu-na-dilnicyah-rozvedennya-viysk-330747_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T23:56:00+00:00"/>
    <meta property="og:title" content="У штабі повідомили про ситуацію на ділянках розведення військ"/>
    <meta property="og:description" content="Піротехніки ДСНС продовжують обстеження території в районі Золотого, Богданівки і Петровського."/>
  </head>
  <body>
    <article>
      <h1>У штабі повідомили про ситуацію на ділянках розведення військ</h1>
      <h2>Піротехніки ДСНС продовжують обстеження території в районі Золотого, Богданівки і Петровського.</h2>
      <address>
        <time datetime="2019-11-24T23:56:00+00:00">24 Nov 2019, 23:56</time>
      </address>
      <p>На ділянках <b><a href="https://dt.ua/POLITICS/administraciya-zelenskogo-ne-pidtrimuye-pozov-proti-rosiyi-oglyadach-329262_.html">розведення сил і засобів</a></b> у зоні проведення операції Об'єднаних сил триває обстеження місцевості, повідомляє прес-центр штабу ООС.</p>
      <p>У неділю, 24 листопада, на ділянці розведення №2, у районі Золотого на Луганщині, і ділянці №3, у районі Богданівки і Петровського на Донеччині, піротехніки ДСНС провели щоденне технічне обстеження місцевості.</p>
      <p>На ділянці №3 рятувальники виявили три вибухонебезпечних предмети.</p>
      <p>На ділянці розведення №1, в Станиці Луганській, на КПВВ і біля мосту через Сіверський Донець працюють співробітники Червоного Хреста для надання допомоги населенню. Піротехніки ДСНС продовжують обстеження ділянок по обидві сторони від дороги в районі лісосмуги і мосту.</p>
      <p>Як повідомлялося, 9-11 листопада відбулося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. З позицій відвели 42 українських бійців і три бойових машини піхоти. Військовослужбовці відійшли на 1 км від своїх позицій і зайняли нові.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>