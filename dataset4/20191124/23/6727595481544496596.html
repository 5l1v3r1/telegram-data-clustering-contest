<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bjp-flew-3-ncp-mlas-to-delhi-in-chartered-plane-on-saturday-says-nawab-malik-526.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T23:43:00+00:00"/>
    <meta property="og:title" content="മൂന്ന് എന്‍.സി.പി എം.എല്‍.എമാരെ ബി.ജെ.പി ദല്‍ഹിയിലേയ്ക്ക് കൊണ്ടുപോയെന്ന് നവാബ് മാലിക്"/>
    <meta property="og:description" content="Maharashtra Maharashtra Election Maharashtra Elections 2019 National News Nawab Malik NCP India മുംബൈ: മൂന്ന് എന്‍.സി.പി എം.എല്‍.എമാരെ ബി.ജെ.പി ദല്‍ഹിയിലേയ്ക്ക് കൊണ്ടുപോയ"/>
  </head>
  <body>
    <article>
      <h1>മൂന്ന് എന്‍.സി.പി എം.എല്‍.എമാരെ ബി.ജെ.പി ദല്‍ഹിയിലേയ്ക്ക് കൊണ്ടുപോയെന്ന് നവാബ് മാലിക്</h1>
      <address><time datetime="2019-11-24T23:43:00+00:00">24 Nov 2019, 23:43</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മൂന്ന് എന്‍.സി.പി എം.എല്‍.എമാരെ ബി.ജെ.പി ദല്‍ഹിയിലേയ്ക്ക് കൊണ്ടുപോയെന്ന് എന്‍.സി.പി നേതാവ് നവാബ് മാലിക്. അജിത്ത് പവാറിന്റെ സത്യപ്രതിജ്ഞക്കു ശേഷം ചാര്‍ട്ടേഡ് വിമാനത്തിലാണ് എം.എല്‍.എമാരെ കൊണ്ടുപോയതെന്ന് മാലിക് അവകാശപ്പെട്ടു.</p>
      <p>ദൗലത് ദരോദ, നിതിന്‍ പവാര്‍, നര്‍ഹാരി സിര്‍വാള്‍ എന്നിവരെയാണ് ബി.ജെ.പി ദല്‍ഹിയിലേയ്ക്ക് കൊണ്ടുപോയത്. തങ്ങള്‍ എന്‍.സി.പിക്കൊപ്പമാണെന്ന് ട്വിറ്ററില്‍ വീഡിയോ പോസ്റ്റ് ചെയ്തതിന് പിറകെയാണ് ഇവര്‍ ബി.ജെ.പിക്കൊപ്പമാണെന്ന് മാലിക്ക് അവകാശപ്പെടുന്നത്.</p>
      <p>അതേസമയം, മുംബൈയിലെ റെനൈസന്‍സ് ഹോട്ടലില്‍ താമസിപ്പിച്ചിരുന്ന എന്‍.സി.പി എം.എല്‍.എമാരെ ഹയാത്ത് ഹോട്ടലിലേക്ക് മാറ്റുകയാണ്. സുരക്ഷാകാരണങ്ങള്‍ മുന്‍നിര്‍ത്തിയാണ് ഹോട്ടല്‍ മാറ്റമെന്നാണ് വിവരം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/supriya-sule-puts-out-another-whatsapp-story-654.html?utm_source=doolnews&amp;utm_medium=related"/>
      </related>
      <p>ഹോട്ടലിനുള്ളില്‍ മഫ്തിയിലെത്തിയ ഒരു പൊലീസ് ഉദ്യോഗസ്ഥനെ എന്‍.സി.പി എം.എല്‍.എമാര്‍ പിടികൂടിയിരുന്നു. ഇയാള്‍ ബി.ജെ.പിയുടെ ചാരനാണെന്നാണ് എന്‍.സി.പി എം.എല്‍.എമാരുടെ ആരോപണം.</p>
      <p>നേരത്തെ ശിവസേന നേതാക്കളായ ഉദ്ധവ് താക്കറെ, സഞ്ജയ് റാവത്ത്, ആദിത്യ താക്കറെ എന്നിവര്‍ റെനൈസന്‍സ് ഹോട്ടലിലെത്തി എന്‍.സി.പി നേതാക്കളെ കണ്ടിരുന്നു. എം.എല്‍.എമാരുടെ യോഗത്തില്‍ ശിവസേന നേതാക്കളും പങ്കെടുത്തിരുന്നു.</p>
      <p>അതേസമയം, ദേവേന്ദ്ര ഫഡ്‌നാവിസിന്റെ സര്‍ക്കാര്‍ രൂപീകരണം ചട്ടവിരുദ്ധമാണെന്ന് കാണിച്ച് എന്‍.സി.പി, കോണ്‍ഗ്രസ്, ശിവസേന പാര്‍ട്ടികളുടെ ഹരജി പരിഗണിക്കുന്ന കേസ് തിങ്കളാഴ്ചത്തേക്ക് മാറ്റി. കേസില്‍ വാദം പൂര്‍ത്തിയായ ശേഷമാണ് നാളത്തേക്ക് മാറ്റിയത്. നാളെ 10:30 നാണ് കേസ് പരിഗണിക്കുക.</p>
      <related>
        <a href="https://www.doolnews.com/dhananjay-munde-again-express-support-to-saradh-pawar-369.html?utm_source=doolnews&amp;utm_medium=related"/>
      </related>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്രയിലെ സര്‍ക്കാര്‍ രൂപീകരണവുമായി ബന്ധപ്പെട്ട് ഏകദേശം ഒരു മാസക്കാലത്തോളം നീണ്ടു നിന്ന അനിശ്ചിതത്വത്തിനൊടുവില്‍ ദേവേന്ദ്ര ഫട്‌നാവിസ് മുഖ്യമന്ത്രിയായി സത്യപ്രതിജ്ഞ ചെയ്യുകയായിരുന്നു. എന്‍.സി.പി നേതാവ് അജിത്ത് പവാറിന്റെ പിന്തുണയോടെയായിരുന്നു സത്യപ്രതിജ്ഞ. അജിത്ത് പവാര്‍ ഉപമുഖ്യമന്ത്രിയായും സത്യപ്രതിജ്ഞ ചെയ്തിരുന്നു.</p>
      <figure>
        <iframe src="https://www.youtube.com/embed/Yymp6l-_vOA" width="500" height="281" data-service="Youtube" scrolling="no"/>
      </figure>
    </article>
  </body>
</html>