<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/alexander-bellu-pirati-klinika.A191113_151846_dx-zpravy_stes"/>
    <meta property="og:site_name" content="Expres"/>
    <meta property="article:published_time" content="2019-11-24T23:30:00+00:00"/>
    <meta property="og:title" content="Alexander Bellu pro Expres: Hřib nezná Prahu. Má řešit drogy, ne honit lajky na pandách"/>
    <meta property="og:description" content="V Praze 3 je velkou personou, chvíli jí šéfoval dokonce i z pozice starosty. Tehdy se Alexander Bellu zapsal i do povědomí celé země, to když vedl vytrvalý boj s obyvateli budovy bývalé plicní kliniky v Jeseniově ulici. A dnes jeho sociální sítě naznačují, že není vůbec spokojen s činností pražského magistrátu a třeba k problému věčně kolabující dopravy má co říct. Co říká politik s italskými kořeny, který už třináct let hájí barvy ODS, na situaci v Praze? Jak je spokojen s dosavadním výkonem primátora Hřiba?"/>
  </head>
  <body>
    <article>
      <h1>Alexander Bellu pro Expres: Hřib nezná Prahu. Má řešit drogy, ne honit lajky na pandách</h1>
      <address><time datetime="2019-11-24T23:30:00+00:00">24 Nov 2019, 23:30</time> by <a rel="author" href="https://www.expres.cz/novinari/stepan-karlesz.N4073" target="_blank">Štěpán Karlesz</a></address>
      <p>
        <b>V Praze 3 je velkou personou, chvíli jí šéfoval dokonce i z pozice starosty. Tehdy se Alexander Bellu zapsal i do povědomí celé země, to když vedl vytrvalý boj s obyvateli budovy bývalé plicní kliniky v Jeseniově ulici. A dnes jeho sociální sítě naznačují, že není vůbec spokojen s činností pražského magistrátu a třeba k problému věčně kolabující dopravy má co říct. Co říká politik s italskými kořeny, který už třináct let hájí barvy ODS, na situaci v Praze? Jak je spokojen s dosavadním výkonem primátora Hřiba?</b>
      </p>
      <p>
        <b>Pane Bellu, jedním z impulzů pro uskutečnění tohoto rozhovoru bylo vaše úspěšné video o tom, jak pražská doprava trpí třeba na úkor drahých a přitom nevyužívaných cyklostezek. Jde o nějakou kampaň?</b>
      </p>
      <p>Co se týče dopravní krize v rámci Prahy, to je problém, který nás Pražany pronásleduje několik let. Vstup k této tematice jsem započal už před několika lety, spolupracuji třeba s facebookovým serverem Mapa dopravního teroru, který často upozorňuje na dopravní neřesti v rámci Prahy. Takže pro mě je to téma, které trápí, myslím, většinu Pražanů. A je dobře na něho upozorňovat, tím spíše, že aktuální pražská vláda dělá takřka maximum kroků pro to, aby tu dopravu pro všechny účastníky velmi znepříjemnila.</p>
      <p>
        <b>Proti politice magistrátu se tedy vymezujete?</b>
      </p>
      <p>Jednoznačně vymezuji. Na stranu druhou se snažíme také přinášet konkrétní návrhy řešení. To znamená, aby ta doprava byla plynulá a funkční pro všechny účastníky provozu. A já nejsem vyhraněn pro tu či onu skupinu, přál bych si a chtěl bych vidět Prahu, která funguje pro všechny. Zároveň nelze nevidět problémy, které každý zažíváme v ranních kolapsech, když stojíme v kolonách, když tramvaj má vysoká zpoždění, když se bojíte přecházet uprostřed magistrály, protože se tam někde vymyslí nový přechod, který není bezpečný a tak dále.</p>
      <p>
        <b>Jdou podle vás tyhle problémy na bedra Pirátů? Máme několik informací, že spokojeni s jejich politikou nejsou ani koaliční partneři.</b>
      </p>
      <p>Já si myslím, že u Pirátů je celkově těžké pochopit, co je vlastně jejich politikou. Zásadním problémem je, že nejvíce slyšíme o nějaké transparentnosti, která ale častokrát pokulhává. Zvlášť jsme to viděli v posledních dnech a měsících, kdy třeba Praha zažila historicky první utajené hlasování, při němž si pan primátor schoval lístečky od hlasování někam do saka. Praha také zažila přímá výběrová řízení nahrávající přátelům nebo spřáteleným společnostem, ať už Prahy sobě, nebo Pirátů. Zároveň ale od Pirátů neslyšíme konkrétní řešení nebo návrhy, kterými by chtěli Prahu jako takovou rozvíjet. Máme blokovanou dopravní situaci, ale zároveň i rozvoj města jako takového v rámci nového bydlení, v rámci infrastruktury a dalšího. Nelze než tu odpovědnost přisoudit nejvíce právě Pirátské straně, ale samozřejmě i další účastníkům této koalice.</p>
      <figure>
        <img src="https://1gr.cz/fotky/bulvar/19/112/cl6/STE7f5933_excz32005_rozhovor.jpg"/>
        <figcaption>Alexander Bellu má na vládu magistrátu jasný názor.</figcaption>
      </figure>
      <p>
        <b>A proč tomu tak podle vás je, že nedokážou problémy řešit?</b>
      </p>
      <p>Já si myslím, že není tak úplně bráno vážně, že politika je také profese a určitý druh odbornosti. A v poslední době zažíváme, ať už je to v případě Pirátské strany, Prahy sobě, ale třeba i Spojených sil pro Prahu a dalších, že častokrát přivádějí osobnosti nové, které se přihlásí půl roku nebo rok před volbami. Mnohdy jsou to třeba osobnosti, které ani s Prahou nejsou spjaty, přehlašují si svá trvalá bydliště těsně před samotnými komunálními či krajskými volbami. Neznají Prahu. A to všechno se pak projevuje právě v tom, že to město není řízeno hospodářsky i strategicky správně, a my jako občané to pociťujeme v tom, že se to město nerozvíjí.</p>
      <p>
        <b>Týká se to i primátora Hřiba? Jak hodnotíte jeho dosavadní působení?</b>
      </p>
      <p>Město je obrovský organismus a dnes si všímáme, ať už na sociálních sítích, nebo při té reálné politice, že třeba právě pan primátor Hřib a spol. se věnují jakési mikropolitice. To znamená, že místo toho, aby primátor řešil radiálu, vnitřní a vnější okruh, nová parkoviště P+R, přivedení třeba nové univerzity, dalších základních a středních škol, zkrátka velké projekty, které mají přesah několik volebních období, on chodí po Staroměstském náměstí, řeší pandy, do toho nějaké lavičky, zasazení jednoho či dvou stromků od slibovaných milionů stromů. </p>
      <p>
        <b>Co by měl dělat jinak?</b>
      </p>
      <p>Primátor by měl být vizionář, měl by uvažovat v desetiletích, měl by uvažovat v čase a měl by uvažovat o tom, že předává odkaz dalším generacím. Ne jenom teď a tady, aby měl dvacet lajků na sociálních sítích.</p>
      <p>
        <b>Dovedl byste si sám sebe představit ve funkci primátora?</b>
      </p>
      <p>O tom jsem v tuto chvíli neuvažoval, moje mise je především v Praze 3. Ale samozřejmě to je určitá ambice, která by mě do budoucna bavila a zajímala. Určitě je správné, když vstupujete do politiky, aby to byl jeden z vašich snů, stát se třeba právě primátorem hlavního města. Je to něco, jako kdybyste se zeptal fotbalisty tady z Viktorky Žižkov, jestli by si jednou rád zahrál Ligu mistrů, nebo ji dokonce vyhrál. Takže musím nakonec říct, že ano.</p>
      <p>
        <b>Teď k dopravě. Je vůbec možné tu aktuální kritickou situaci házet na současné vedení magistrátu? Není to spíš zacyklený problém odněkud z minulosti, kdy jen každé nové vedení říká, že musí hasit problémy po tom předchozím?</b>
      </p>
      <p>Zaprvé se musíme vrátit k tomu prvopočátku, kterým je neodbornost. Politici, kteří dneska nastupují do funkce, než se vůbec seznámí s organismem a funkčností úřadu, s jeho hospodářstvím a strategií, to může trvat opravdu několik let. Já se v politice pohybuji nějakých čtrnáct nebo patnáct let, je to dlouhodobý proces, kde se postupně učíte, chápete energie, které se okolo toho pohybují, a musíte chápat i to, jakým způsobem vyjednávat s ostatními politickými stranami, prosazovat cíle a vize. Někteří ale mnohdy odmítají vyjednávat a spolupracovat, přestože jsou součástí daného zastupitelstva. A abych odpověděl konkrétně, kde ten problém vzniká: Pokud se na to dnes díváme s výhledem posledních šesti sedmi let, vidíme, že Praha byla v dominanci právě těchto neprofesionálních politiků, a tím pádem nikdo na tyto zásadní dopravní otázky nebyl schopen reagovat a posouvat je.</p>
      <p>
        <b>A co by tedy měla současná vláda magistrátu udělat?</b>
      </p>
      <p>Asi všichni si přejeme, aby centrum města bylo co nejklidnější, abychom se tam mohli procházet a aby byl čistý vzduch. V momentě, kdy nám tu komunista zanechal obrovský problém v podobě magistrály, která vede středem města, logicky potřebujeme ta auta někudy odvést. A magistrát tohle nereflektuje, oni se místo toho snaží zužovat pruhy, stavět takové ty zelené balisety, vystavovat různé překážky, zpomalovat dopravu. Doprava stejně přes to město bude muset nějakým způsobem proudit a oni akorát zpomalují organismus toho města v řádu hodin. To znamená, zásadně by se člověk, pokud vládne Praze, měl zamyslet nad tím, jak tu dopravu odbavit, aby z toho města co nejrychleji mizela. A tím pádem se opravdu soustředit na vnitřní a vnější okruh. Nebo na parkoviště P+R, aby Středočeši a lidé z dalších krajů nemuseli zajíždět s autem až do centra. Důležité téma v tomto ohledu je bydlení, i když se zdá, že to s tím nemá moc společného.</p>
      <p>
        <b>V čem je důležité?</b>
      </p>
      <p>Opět je tu propojení minulé vlády magistrátu s tou aktuální, která paralyzuje výstavbu a územní rozvoj. Ať už to bylo v podání předtím Matěje Stropnického, nebo dnes Pirátů. Jakmile paralyzujete rozvoj města, lidé logicky začnou kupovat takové ty viladomky v aglomeracích. Stěhují za Prahu nebo na okraj Prahy, kde je to levnější. A ti lidé jezdí ráno za prací, která je většinou v centru Prahy nebo v rámci širšího středu. To znamená, že vám ráno vzniká tisíce pohybů lidí, kteří musí do města za prací a večer zase odjíždějí zpátky.</p>
      <p>
        <b>Jak se díváte na nápad pražské radnice zpoplatnit magistrálu za účelem zlepšení životního prostředí? Mohlo by to právě i dopravní situaci v Praze ulevit?</b>
      </p>
      <p>Koalice vládnoucí magistrátu umí pouze něco zpoplatňovat. Zažili jsme tu navýšení svozu odpadu o třicet procent, zažili jsme navýšení daně z nemovitosti, dále také zdražení parkování. A teď by chtěli zpoplatnit magistrálu. Pro mě je to vizitka toho, že neumějí spravovat peníze, které mají k dispozici, a řádně je využít, protože Praha jako taková finanční prostředky má a nemá urgentní nutnost z kapes daňového poplatníka vytahovat další. Problémem je i jejich ideologie, že chtějí řidiči co nejvíce zkomplikovat život pod výhledem, že začne raději chodit pěšky, bude jezdit tramvají nebo na kole. Problém je, že realita je jiná a ne každý člověk si může dovolit takový přístup. Vlády, včetně té pražské, změnily politiku tak, že to někdy připomíná minulý režim. Snaží se vám jako vysvětlit, co je pro vás dobře, jakým způsobem byste měl žít, abyste žil podle jejich pohledu správně, a co byste měl dělat, abyste byl správným občanem.</p>
      <figure>
        <img src="https://1gr.cz/fotky/bulvar/19/112/cl6/STE7f5930_excz32002_rozhovor.jpg"/>
        <figcaption>Alexander Bellu na „svém“ Žižkově</figcaption>
      </figure>
      <p>
        <b>Ve chvíli, kdy tento rozhovor vzniká, jsou uzavřeny dvě dopravní tepny po obou březích Vltavy, Smetanovo nábřeží a úsek mezi Újezdem a Malostranskou. Lidé mají problém dostat se do centra. Je to podle vás normální?</b>
      </p>
      <p>Normální to není, zvlášť se všemi těmi okolnostmi, které dopravní situaci v Praze provází. Řešení je co nejrychlejší dokončení všech dopravních infrastruktur, aby ta páteř nevedla skrze centrum města. A řešení také je, že pokud vládnu Praze a zároveň mám na starosti organizace, které řídí dopravu a správu pohybů města, měl bych to organizovat tak, aby dopravní kolapsy nenastaly. Ze zpráv, které mám, nejde o žádné urgentní případy, jsou to dlouhodobě plánované opravy a úpravy a já nevidím důvod, proč by tohle všechno mělo nastat v jeden moment. </p>
      <p>
        <b>Jak si vysvětlujete, že taková situace přesto nastala?</b>
      </p>
      <p>Vracíme se zase k té neodbornosti čelních představitelů. Oni podle mě nevědí, jak to mají dělat. Já je nechci promíjet, protože oni se rozhodli, že tu odpovědnost na sebe vezmou a do té kandidatury půjdou, ale je na nich vidět, že si nevědí rady. Oni se na tom městě vyřádí tím, že se učí systémem chyba–oprava. Něco udělají, odpoledne zjistí, že to asi neudělali úplně dobře, a už zase mění názor. A pozítří to udělají zase jinak. Koalice má ale jiný názor, teď se to mele a logicky z toho vznikne takový guláš.</p>
      <h3>Hřib má řešit drogy, ne pandy</h3>
      <p>
        <b>Primátor Hřib se možná nejvíc profiluje jako bojovník za lepší obraz Prahy. Zasahuje proti pivním kolům nebo obřím plyšákům. Dělá to podle vás dobře? Dokáže Prahu zbavit nálepky centra alkoholového turismu?</b>
      </p>
      <p>Já si myslím, že to je zase akorát hodně zkratkovité PR ze strany pana primátora. Problematika turismu není problematika, kterou vyřešíte z křesla radnice. To je problematika, která je spojená s ekonomikou, daněmi, přístupem obchodů a služeb, které to město poskytuje. </p>
      <p>
        <b>Je podle vás současná Praha nastavena tak, že neláká kultivované turisty, ale lidi hledající lacinou zábavu.</b>
      </p>
      <p>Ano. Jednou z věcí, o které pan primátor nehovoří, ale měl by, je oběh drog v rámci centra města. On řeší takové ty snazší záležitosti, jako je tady zakázat pandu nebo medvěda a tamhle kolo s pivní zábavou. Ale to, kde je podle mě palčivý problém Prahy, je jednoduché prodávání lehkých, středních i těžkých drog nebo silná problematika prostituce v rámci celého centra města. Tam je podle mě další zakopaný pes v tom, proč sem jezdí určitý druh turistů, kteří zde nacházejí jakousi komplexní zábavu, kterou ve středu Evropy jinde nenajdete. To jsou problémy, o kterých by měl pan primátor hovořit, a místa, kde bych ho rád osobně viděl, že něco dělá. A ne že se stará o čistou práci, kdy z kanceláře někomu diktuje, jestli smí provozovat nějaký podnik, nebo ne. To umíme každý.</p>
      <p>
        <b>V červenci ale došlo na hodně zvláštní situaci, kdy měl pan Hřib prohlásit, že vůbec o problému prodeje drog na Václavském náměstí nevěděl.</b>
      </p>
      <p>Tohle nás přesně vrací na začátek rozhovoru. Pokud se hlásíte do jakékoliv veřejné funkce, zvláště politické, měl byste znát svoji profesi, své město a své lidi. Každý středoškolák v Praze ví, že na Václaváku se drogy prodávají, protože jakmile tam vystoupíte z metra, vidíte ty skupinky zvláštních osob, které si tam mezi sebou něco předávají. Stejně tak je to v případě hlavního nádraží, které je k Václaváku přidružené. Každý, kdo se někdy večer šel pobavit nebo projít po centru města, byl určitě dotázán, jestli si nechce koupit marihuanu, pervitin, kokain, nebo zda nechce dostat nějakou sexuální službu. To, že pan primátor tuto elementární znalost o středu města, notabene pár stovek metrů od místa, kde pracuje, nemá, to vypovídá o hodnotách, které může v rámci Prahy prosazovat. Jedna věc je podle mě pro Pražany důležitá, a to bezpečnost. V momentě, kdy pan primátor není schopen ji pro své občany zajistit, podle mě selhává v jedné z primárních záležitostí, které lidem našeho města má dávat.</p>
      <p>
        <b>Podle vás v Praze není bezpečno?</b>
      </p>
      <p>Já se domnívám, že narůstající problematika bezpečnosti je aktuálně největším problémem Prahy. Myslím, že je tu obrovský nárůst bezdomovců, ze subjektivního pohledu i větší nárůst drobné kriminality, tedy prodej lehkých nebo středních drog, prostituce, nárůst sexuálního provozu, všech těch vykřičených domů, které jsou v rámci celého světa proslulé právě zde v Praze. Nikdo to neřeší, městská policie má už několik let podstav. To je problematika bezpečnosti, které by se pan primátor měl věnovat, a ne odtahu vozidel, což je zase nejjednodušší a nejčistší práce, že někde vezmu auto a odtáhnu ho. To umíme každý, na to člověk ani nemusí být tím městským policistou.</p>
      <p>
        <b>Jak by se podle vás měla zhoršující se bezpečnost řešit? Stačilo by městskou policii personálně posílit?</b>
      </p>
      <p>Já si myslím, že nestačí jedna věc, ta problematika je složitá. Ani já, ani ODS nechceme říct, že na to máme jednoznačný recept. Ale je to samozřejmě problematika, které se musíte věnovat každým dnem nebo týdnem. Určitě je třeba to posílení bezpečnostních složek, snaha o posílení jejich pravomocí, snaha o vytvoření prostředí, kde nebudou mít strach. Protože policisté jsou taky lidé a mnohdy mohou mít strach, ať už z toho, co se na ulici může odehrávat, nebo také z toho, že nemají oporu ze strany vlády a politiků. Tam musí být symbióza mezi vedením Prahy a městskou policií. A také to musí být intenzivní spolupráce s odborníky, ať už to jsou sociologové, lékaři, psychologové a různé neziskové společnosti specializované na tuto problematiku.</p>
      <p>
        <b>Neziskové společnosti? Proti těm ale zrovna ODS vystupuje, nebo ne?</b>
      </p>
      <p>Tohle dogma, že ODS nenávidí neziskový sektor, bych chtěl vyvrátit. Já se domnívám, že v Praze je mnoho neziskových organizací, dobře specializovaných na věci, kterým nikdo jiný neumí. Třeba práce s bezdomovci. Nízkoprahová centra, terénní pracovníci, ti všichni by se měli zapojit do tohoto procesu. Potírání téhle problematiky totiž není jen na jedné složce, je to o celé společnosti. Mělo by docházet k uvědomování Pražanů, kde a co se děje. A také by se některé věci měly přestat akceptovat za normální, třeba že se pět set metrů od magistrátu na Václavském náměstí děje to, co se děje. </p>
      <p>
        <b>Jenže třeba právě černošští dealeři, to už k Václaváku tak nějak patří, že.</b>
      </p>
      <p>Bohužel se mi zdá, že si společnost zvykla na to, že to normální je. Tohle je věc, kterou kdyby si pan primátor vzal na starost, protože zpravidla vždy měl primátor bezpečnost na starosti, a za celé to období alespoň ji dotáhl nebo se jí intenzivně věnoval, tak bych si toho člověka vážil. Ale na to úplně tato garnitura rezignuje a zatím produkuje pouze populární a laciná prohlášení, což je z kancelářského prostředí lehké.</p>
      <p>
        <b>Co bytová situace? Proč je podle vás tak těžké v Praze sehnat byt?</b>
      </p>
      <p>Ta situace je složitá z toho důvodu, že z nějaké zelené ideologie či ideologie Pirátů a Prahy sobě zde panuje nenávist vůči developerům a komukoliv, kdo chce stavět. Aktuálně je problém oproti jiným státům takový, že výstavba od doby, kdy vy si zakoupíte pozemek, trvá v průměru osm a půl roku. Představte si, že byste chtěl něco postavit, možná se vám to podaří během jedné dvou generací. To je první byrokratický problém. A druhý je ten politický, kdy nejvíce Zelení, Praha sobě nebo Piráti tu výstavbu jako takovou blokují.</p>
      <p>
        <b>Proč ji podle vás blokují?</b>
      </p>
      <p>Blokují ji z toho důvodu, že jim jaksi vadí, že se má v Praze stavět. Mají jakousi ideologii, které já říkám „skanzenizace Prahy“. Oni jako by si představovali, že jsme někde v době pralesů, že už nic nebudeme měnit a že se na Prahu už nesmí sahat. Že by měla zůstat zakonzervovaná tak, jak dnes je. Jenže to by Praha nesměla být metropole, která se prostě přirozeně musí rozvíjet, aby občanům poskytovala odpovídající prostor a služby. Pokud máme obrovský pokles bytové výstavby, samozřejmě to vede k rychlému nárůstu cen bydlení.</p>
      <p>
        <b>Jaký může mít bytová krize budoucí vývoj?</b>
      </p>
      <p>Občany ta situace povede k tomu, že se postupně z centra města začnou vylidňovat a budou muset hledat bydlení jinde. Pak vznikne širší aglomerace a to je podle mě špatný model. Tím právě vznikají ty dopravní pohyby, město bude muset vynakládat stovky milionů korun, protože vedle dopravy bude muset vystavět nové školky, nové stanice pro policii, hasiče, nové nemocnice a další. Ti lidé také budou chtít svoje služby, obchodní domy, svoji poštu. Infrastruktura tam bude muset vznikat.</p>
      <p>
        <b>Existuje podle vás v Praze nějaký problém, o kterém se příliš nemluví?</b>
      </p>
      <p>Podle mě důležitou složkou, na kterou nesmíme zapomínat, je věda a vzdělání. To v dnešní době ze strany hlavního města Prahy vůbec nemá podporu. Neslyšel jsem o tom, že by pan primátor nějak dbal na to, aby se naše společnost někam posouvala, vzdělávala se a měla příležitost si sáhnout na kulturu jako takovou v širším rozsahu. Samozřejmě to zajišťují soukromé galerie, kterých máme spoustu, stejně tak máme spoustu umělců. Ale necítím, že by hlavní město Praha dokázalo nějakým způsobem tuto podstatnou věc podpořit.</p>
      <h3>Jak Alexander Bellu prožíval boj s extremisty z Kliniky? A jaký je jeho názor na současné vedení ODS? Druhou část rozhovoru přineseme brzy.</h3>
      <h3>
        <a href="https://www.expres.cz/zpravy/alexander-bellu-pirati-klinika.A191113_151846_dx-zpravy_stes/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/112/org/STE7f5933_excz32003_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32005_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32001_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32004_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5930_excz32002_rozhovor.jpg"/>
        </figure>
        <figure>
          <img src="https://1gr.cz/fotky/bulvar/17/072/org/LAR6cb7aa_6018582587_1571132696262291_18663620.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/video/alexander-bellu-ods-praha.A191101_123347_dx-video_borek"/>
        <a href="https://www.expres.cz/zpravy/marie-feryna.A180609_123122_dx-zpravy_kp"/>
        <a href="https://www.expres.cz/zpravy/kldr-kscm-praha-3-zizkov-prednaska-bizar.A170718_202136_dx-zpravy_lare"/>
        <a href="https://www.expres.cz/zpravy/zdenek-hrib-praha-doprava-magistrala.A191031_110427_dx-zpravy_vlt"/>
        <a href="https://www.expres.cz/zpravy/zdenek-hrib-primator-stromy-zakazy-matrjosky-suvenyry-praha-centrum.A190905_113035_dx-zpravy_vlt"/>
        <a href="https://www.expres.cz/kldr-kscm-praha-3-zizkov-prednaska-bizar-fc9-/zpravy.aspx?c=A170718_202136_dx-zpravy_lare"/>
        <a href="https://www.example.com/"/>
        <a href="https://www.expres.cz/zpravy/praha-uzavirka-smetanovo-nabrezi-mala-strana.A191125_120142_dx-zpravy_stes"/>
      </related>
    </article>
  </body>
</html>