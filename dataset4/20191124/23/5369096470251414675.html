<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/sport/alla-spor/778930/protathlitis-o-damianis-stous-neous-andres-terpou-stis-nees-gynekes/"/>
    <meta property="og:site_name" content="to10.gr"/>
    <meta property="article:published_time" content="2019-11-24T23:00:48+00:00"/>
    <meta property="og:title" content="Πρωταθλητής ο Δαμιανής στους Νέους άνδρες, η Τέρπου στις Νέες γυναίκες"/>
    <meta property="og:description" content="Ο Στράτος Δαμιανής και η Ελισάβετ Τέρπου είναι οι πρωταθλητές Ελλάδας του απλού Νέων ανδρών και Νέων γυναικών αντίστοιχα, για τη σεζόν 2019-2020 στην επιτραπέζια αντισφαίριση, στη διοργάνωση."/>
  </head>
  <body>
    <article>
      <h1>Πρωταθλητής ο Δαμιανής στους Νέους άνδρες, η Τέρπου στις Νέες γυναίκες</h1>
      <h2>Ο Στράτος Δαμιανής και η Ελισάβετ Τέρπου είναι οι πρωταθλητές Ελλάδας του απλού Νέων ανδρών και Νέων γυναικών αντίστοιχα, για τη σεζόν 2019-2020 στην επιτραπέζια αντισφαίριση, στη διοργάνωση.</h2>
      <address><time datetime="2019-11-24T23:00:48+00:00">24 Nov 2019, 23:00</time> by <a rel="author">to10.gr</a></address>
      <p>Ο Στράτος Δαμιανής και η Ελισάβετ Τέρπου είναι οι πρωταθλητές Ελλάδας του απλού Νέων ανδρών και Νέων γυναικών αντίστοιχα, για τη σεζόν 2019-2020 στην επιτραπέζια αντισφαίριση, στη διοργάνωση, που ολοκληρώθηκε αργά το μεσημέρι την ομοσπονδιακή αίθουσα STIGA του Σταδίου Ειρήνης και Φιλίας.</p>
      <p>Ο αθλητής του Πέρα Αθηνών έφτασε σε μία πολύ καλή επίδοση, καθώς κατακτά πανελλήνιο τίτλο στο σημαντικότερο αγώνισμα σε τρίτη ηλικιακή κατηγορία. Το 2011 είχε πάρει την 1η θέση στο απλό παμπαίδων, το 2013 στο απλό παίδων και φέτος σημείωσε ανάλογη επιτυχία στους Νέους άνδρες. Η αθλήτρια του Ολυμπιακού πανηγύρισε το δεύτερο συνεχόμενο χρυσό μετάλλιο στο απλό Νέων γυναικών και τρίτο γενικά, αφού το 2018 ήταν πρωταθλήτρια και στο απλό νεανίδων. Ο Δαμιανής πήρε πρωτιά και στο διπλό Νέων ανδρών. Όπως πέρσι, πρωταγωνίστησαν με τον Γιώργο Σταματούρο. Ούτε στο διπλό Νέων γυναικών άλλαξαν οι κάτοχοι. Η Ιωάννα Γερασιμάτου και η Χρυσή Φωτιάδου κατέκτησαν τον δεύτερο σερί τίτλο τους.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Η Γερασιμάτου είχε παρουσία σε δύο τελικούς, ενώ στα πρόσωπα, που πρωταγωνίστησαν στο Πανελλήνιο πρωτάθλημα, συμπεριλαμβάνονται ακόμη ο 17χρονιος Γεράσιμος Πετρής με ένα ασημένιο κι ένα χάλκινο μετάλλιο, η 15άχρονη Μαλαματένια Παπαδημητρίου με τον ίδιο απολογισμό, ο Κωνσταντίνος Λυκοστράτης και ο Ξάνθος Παναγόπουλος, που αγωνίστηκαν στον τελικό του διπλού και η Ελένη Σοφρά με δύο χάλκινα μετάλλια. Εξάλλου, εκτός από σωματεία της Αττικής, είχαν μετάλλια η Χ.Α.Ν. Θεσσαλονίκης, όπως και σύλλογοι της Περιφέρειας.</p>
      <p>Στο απλό Νέων ανδρών έφτασαν στον τελικό τα νούμερο 3 και 4 από τα seeding, ο Στράτος Δαμιανής και Γεράσιμος Πετρής αντίστοιχα. Το κατάφεραν με πολύ καλές εμφανίσεις και δυνατά αποτελέσματα στα ημιτελικά όταν έκαμψαν το 2ο και το 1ο φαβορί. Ο τελικός ήταν αμφίρροπος και είχε συναρπαστική εξέλιξη. Ο Δαμιανής πήρε οριακά το 1ο σετ, μετά έμεινε πίσω με 1-2 και 2-3, αλλά με τρομερή απόδοση στη συνέχεια κατέκτησε με διαφορά το 6ο και το 7ο σετ κι έφτασε στην επικράτηση με 4-3 (11-9, 5-11, 7-11, 11-6, 8-11, 11-1, 11-3).</p>
      <p>Και οι δύο αθλητές απέφυγαν τη διαδικασία των γκρουπ. Στο ταμπλό των «64» ο Δαμιανής είχε αρχικά bye και στους «32» απέκλεισε με 3-0 σετ τον Ανδρέα Παμβουξόγλου. Στους «16» κατέβαλλε τον Ιάκωβο Αϊβατίδη του Π.Κ.Δ. Ταύρου επίσης με 3-0 σετ, στην 8άδα τον Ξάνθο Παναγόπουλο με 3-1 και στην 4άδα το 2ο φαβορί, τον Δημήτρη Κορδούτη με 4-2.</p>
      <p>Βye στον 1ο γύρο είχε και ο Πετρής. Στους «32» ξεπέρασε τον Ευάγγελο Σταματόπουλο του Ο.Φ. Νέας Ιωνίας με 3-0 σετ, στους «16» τον Σωκράτη Γιαννούτσο του Γ.Α.Ο. Πειραιά με 3-1 και στην 8άδα τον Κωνσταντίνο Λυκοστράτη με 3-2 (11-6 το «κόντρα» σετ). Στην 4άδα έκανε την έκπληξη απέναντι στο νούμερο 1 φαβορί και πρωταθλητή της περσινής διοργάνωσης Γιώργο Σταματούρο με 4-3 σετ (11-3 το 7ο σετ).</p>
      <p>Την πρωτιά στο απλό Νέων γυναικών διεκδίκησαν όπως, πριν από έναν χρόνο στην ίδια αίθουσα, η Ελισάβετ Τέρπου και η Ιωάννα Γερασιμάτου, οι οποίοι ήταν και τα δύο πρώτα φαβορί στο αγώνισμα. Η Τέρπου έχασε το 1ο σετ και το ίδιο μπορούσε να γίνει και στο 2ο. Ισοφάρισε στην παράταση όμως, και μετά πήρε τον έλεγχο του αγώνα για να φτάσει στο τελικό 4-1 σετ (7-11, 12-10, 11-8, 11-6, 11-6).</p>
      <p>Οι φιναλίστ του τελικού ήταν απευθείας στο ταμπλό των «32». Η Τέρπου προχώρησε χωρίς αγώνα στις «16» κι εκεί έκαμψε τη Μαρία Γιώτη του Γ.Ο.Π. Παλάσκας με 3-0 σετ. Στα προημιτελικά νίκησε τη Μαίρη Κουκουτού του Τελαμώνα Σαλαμίνας με 3-0 και στα ημιτελικά την Ελένη Σοφρά με 4-1 σετ.</p>
      <p>Στη βάση του ταμπλό η Γερασιμάτου είχε επίσης bye στον 1ο γύρο και μετά απέκλεισε κατά σειρά την Ευγενία Καραθανάση του Π.Α.Ο. Φυλής με 3-2 σετ (στο συναρπαστικό ματς με την αμυντικού στυλ αθλήτρια, το 5ο σετ έληξε 16-14) την Ντανιέλα Γραμματοπούλου-Χρυσοπούλου με 3-0 και τη Μαλαματένια Παπαδημητρίου με 4-3 (το 6ο και το 7ο σετ τα κατέκτησε στην παράταση με 13-11 και 12-10 αντίστοιχα).</p>
      <p>Στο διπλό Νέων ανδρών ο Γιώργος Σταματούρος και ο Στράτος Δαμιανής προχώρησαν από την κορυφή του ταμπλό και στον τελικό συνάντησαν τους Κωνσταντίνο Λυκοστράτη/Ξάνθο Παναγόπουλο, νούμερο 3 του αγωνίσματος. Ήταν ανώτεροι και κυριάρχησαν με 3-0 σετ (11-7, 11-7, 11-8), ενώ πρέπει να σημειωθεί ότι γενικά στην πορεία τους στο αγώνισμα δεν έχασαν ούτε σετ. Στα ημιτελικά ο Λυκοστράτης και ο Παναγόπουλος απέκλεισαν με 3-1 σετ το 2ο φαβορί, τους Γεράσιμο Πετρή/Γεράσιμο Χατζηλυγερούδη, ενώ στα προημιτελικά είχαν νικήσει οριακά με 3-2 σετ τους αθλητές του Π.Κ.Δ. Ταύρου Ιάκωβο Αϊβατίδη και Αλέξανδρο Μαδέση.</p>
      <p>Στο διπλό Νέων γυναικών η 18χρονη Ιωάννα Γερασιμάτου και η 15άχρονη Χρυσή Φωτιάδου μπορεί να μην έχουν τη δυνατότητα κοινών προπονήσεων, αλλά συνεργάστηκαν εξαιρετικά γι’ άλλη μια χρονιά. Για να φτάσουν στον νέο τίτλο έδωσαν μεγάλη «μάχη» στον τελικό κόντρα στις Μαλαματένια Παπαδημητρίου/Ντανιέλα Γραμματοπούλου-Χρυσοπούλου. Βρέθηκαν να χάνουν με 2-1 σετ και τελικά επικράτησαν με 3-2 (11-6, 5-11, 6-11, 11-8, 11-9). Επιτυχία το χάλκινο μετάλλιο για τις κορασίδες Ευαγγελία Μεραμβελλιωτάκη/Βασιλεία Χάλαρη διότι στα προημιτελικά απέκλεισαν με 3-2 σετ το 3ο φαβορί, τις Ελισάβετ Τέρπου/Φωτεινή Τράκα.</p>
      <p>Οι νικητές και οι νικήτριες σε κάθε αγώνισμα:</p>
      <p>ΑΠΛΟ ΝΕΩΝ ΑΝΔΡΩΝ:</p>
      <ol>
        <li>Στράτος Δαμιανής (Α.Σ. Πέρα Αθηνών)<br/>2. Γεράσιμος Πετρής (Α.Ο. Ταταύλα)<br/>3. Γιώργος Σταματούρος (Ολυμπιακός)<br/>-. Δημήτρης Κορδούτης (Ο.Α. Χανίων)</li>
      </ol>
      <p>ΑΠΛΟ ΝΕΩΝ ΓΥΝΑΙΚΩΝ:</p>
      <ol>
        <li>Ελισάβετ Τέρπου (Ολυμπιακός)<br/>2. Ιωάννα Γερασιμάτου (Παναθηναϊκός)<br/>3. Μαλαματένια Παπαδημητρίου (Ολυμπιακός)<br/>-. Ελένη Σοφρά (Χ.Α.Ν. Θεσσαλονίκης)</li>
      </ol>
      <p>ΔΙΠΛΟ ΝΕΩΝ ΑΝΔΡΩΝ:</p>
      <ol>
        <li>Γιώργος Σταματούρος/Στράτος Δαμιανής (Ολυμπιακός/Α.Σ. Πέρα Αθηνών)<br/>2. Κωνσταντίνος Λυκοστράτης/Ξάνθος Παναγόπουλος (A.O. Φοίνιξ Αγίας Σοφίας Πειραιά)<br/>3. Γεράσιμος Πετρής/Γεράσιμος Χατζηλυγερούδης (Α.Ο. Ταταύλα)<br/>-. Δημήτρης Στάμου/Κωνσταντίνος Στάμου (Γ.Α.Σ. Ελευσίς)</li>
      </ol>
      <p>ΔΙΠΛΟ ΝΕΩΝ ΓΥΝΑΙΚΩΝ:</p>
      <ol>
        <li>Ιωάννα Γερασιμάτου/Χρυσή Φωτιάδου (Παναθηναϊκός/Σάρισες Φλώρινας)<br/>2. Μαλαματένια Παπαδημητρίου/Ντανιέλα Γραμματοπούλου-Χρυσοπούλου (Ολυμπιακός)<br/>3. Ελένη Σοφρά/Κυριακή Κουλιούρη (Χ.Α.Ν. Θεσσαλονίκης)<br/>-. Ευαγγελία Μεραμβελλιωτάκη/Βασιλεία Χάλαρη (Α.Ο. Νέου Φαλήρου)</li>
      </ol>
      <p>
        <b>
          <a href="https://www.to10.gr/sport/alla-spor/778930/protathlitis-o-damianis-stous-neous-andres-terpou-stis-nees-gynekes/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>