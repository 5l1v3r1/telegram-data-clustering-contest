<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/24/news/dalla_professoressa_alla_gelataia_ecco_le_sardine_atlantiche_-241849224/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T23:51:00+00:00"/>
    <meta property="og:title" content="Dalla professoressa alla gelataia, è la volta delle &quot;Sardine Atlantiche&quot;"/>
    <meta property="og:description" content="A Washington Square, Manhattan, nel luogo d’incontro degli esuli fuggiti in America, si sono riunite almeno 200 persone che rilanciano il manifesto delle"/>
  </head>
  <body>
    <article>
      <h1>Dalla professoressa alla gelataia, è la volta delle "Sardine Atlantiche"</h1>
      <h2>A Washington Square, Manhattan, nel luogo d’incontro degli esuli fuggiti in America, si sono riunite almeno 200 persone che rilanciano il manifesto delle sardine di Bologna: "Non sarà tempo di fare qualcosa anche qui?"</h2>
      <address><time datetime="2019-11-24T23:51:00+00:00">24 Nov 2019, 23:51</time> by <a rel="author">ANNA LOMBARDI</a></address>
      <p>NEW YORK. «Sono Michela, ho 24 anni e sono un’emigrata italiana in America...». Si apre cosi, con un microfono che passa di mano in mano, l’appuntamento di Sardine Atlantiche, il gruppo nato oltreoceano in solidarietà con le piazze italiane. Alle sue spalle Garibaldi si prepara a sguainare la spada. Vero capopopolo in bronzo, da oltre un secolo raccoglie intorno a se la protesta degli italiani di New York: che, soprattutto negli anni bui del Fascismo, trasformarono la sua statua a Washington Square, Manhattan, nel luogo d’incontro degli esuli fuggiti in America. Proprio qui, nel celebre parco delle proteste e della controcultura della Grande Mela, ieri si sono riunite almeno 200 persone, nonostante la pioggia battente a impregnare i cartoni a forma di pesce, pazientemente disegnati il giorno prima sui tavolini di The Mill, il caffè sulla trentacinquesima strada.<br/><br/>Carmen, Michela, Martina, Alberto, Ilaria, Arianna: eccole le sardine atlantiche della prima ora, un gruppo eterogeneo – c’è davvero di tutto, dalla professoressa universitaria al musicista pizzaiolo, dalla ricercatrice alla gelataia, età varie fra i 20 e i 40 anni - incontratisi per la prima volta venerdì grazie a un messaggio su Facebook col quale, rilanciando il Manifesto delle sardine di Bologna, ci si chiedeva: «Non sarà tempo di fare qualcosa anche qui?».<br/><br/>Al loro appello hanno risposto in tanti: ciascuno con una storia da condividere. Come Simona, che si presenta: «Sono una scienziata, una mamma e da oggi pure una sardina transoceanica. Sono qui con i miei due bambini piccoli, cittadini americani grazie allo ius soli, per dire basta al clima d’intolleranza negli Stati Uniti come in Europa…». Fra gli applausi si affaccia un ragazzo con un cartello scritto a mano e su scritto: “Espana esta con las Sardinas”. E fa un intervento anche Trey, che italiano decisamente non è: «Sono qui perché in Italia come in America combattiamo per gli stessi ideali, sogniamo lo stesso mondo migliore”. La gente chiede, nelle due lingue, “non più muri, non più discriminazioni”. Luciana si commuove dicendoti: «Siamo sardine. Non ci spaventa certo la pioggia. Ci spaventano l’Italia di Salvini, l’America di Trump».<br/><br/>Per far sentire a tutti la voce di chi parla, ogni intervento viene ripetuto dal “microfono umano”, ovvero dalla gente intorno sull’esempio dei ragazzi di Zuccotti Park ai tempi – era il 2011 – di Occupy Wall Street. La pioggia smette finalmente di battere, si chiudono gli ombrelli, si improvvisa una danza. Poi tutti cantano Bella Ciao. Quello di ieri, assicurano gli organizzatori – in contatto fin dal primo momento con le sardine di Bologna - è solo il primo appuntamento: «Cari populisti, lo avete capito? La festa è finita...»<br/> </p>
    </article>
  </body>
</html>