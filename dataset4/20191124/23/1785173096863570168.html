<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/dan-barna-il-felicit-pe-klaus-iohannis-astept-sa-inceapa-imediat-discutiile-cu-partidele-politice-pentru-declansarea-alegerilor-anticipate-este-momentul-sa-trimitem-psd-in-istorie-1922400424092019112319179559"/>
    <meta property="og:site_name" content="News.ro"/>
    <meta property="article:published_time" content="2019-11-24T23:04:09+00:00"/>
    <meta property="og:title" content="Dan Barna: Îl felicit pe Klaus Iohannis. Aştept să înceapă imediat discuţiile cu partidele politice pentru declanşarea alegerilor anticipate. Este momentul să trimitem PSD în istorie"/>
    <meta property="og:description" content="Liderul USR, Dan Barna, l-a felicitat, duminică seară, pe Klaus Iohannis pentru victoria obţinută în alegerile prezidenţiale şi i-a cerut să demareze imediat consultările pentru demararea alegerilor anticipate. ”Este momentul să trimitem PSD în istorie”, a afirmat Barna."/>
  </head>
  <body>
    <article>
      <h1>Dan Barna: Îl felicit pe Klaus Iohannis. Aştept să înceapă imediat discuţiile cu partidele politice pentru declanşarea alegerilor anticipate. Este momentul să trimitem PSD în istorie</h1>
      <address><time datetime="2019-11-24T23:04:09+00:00">24 Nov 2019, 23:04</time> by <a rel="author">News.ro</a></address>
      <p>
        <b>Liderul USR, Dan Barna, l-a felicitat, duminică seară, pe Klaus Iohannis pentru victoria obţinută în alegerile prezidenţiale şi i-a cerut să demareze imediat consultările pentru demararea alegerilor anticipate. ”Este momentul să trimitem PSD în istorie”, a afirmat Barna.</b>
      </p>
      <p>”Îl felicit pe Klaus Iohannis, îi felicit pe românii de acasă şi din Diaspora pentru mobilizarea extraordinară. Este victoria românilor care-şi doresc o ţară modernă şi democratică. Este rezultatul luptei începute în ianuarie 2017, în stradă, care a continuat în 10 august, împotriva regimului penalilor. Aştept de la preşedintele Klaus Iohannis să fie mai implicat decât a fost în primul mandat şi să înceapă imediat discuţiile cu partidele politice pentru declanşarea alegerilor anticipate. Este momentul să trimitem PSD în istorie”, a scris, Dan Barna, duminică seară, pe Facebook.</p>
      <p>Acesta a mai afirmat că ”este o datorie şi o urgenţă să asigurăm corecta reprezentare a românilor din Diaspora în Parlamentul României”.</p>
      <p>”O putem face chiar săptămâna aceasta printr-un vot dat legii depusă în urmă cu un an în Parlament. Preşedintele României trebuie să dea un semnal şi pentru susţinerea alegerilor locale în două tururi pentru a îndepărta baronii PSD, sursa puterii acestui partid retrograd şi clientelar. Victoria de astăzi este sfârşitul regimului Dragnea şi un început pentru schimbarea profundă a României în ţara la care visăm. Alianţa USR PLUS continuă lupta!”, a mai scris Barna.</p>
      <p>Klaus Iohannis a obţinut 62,95% din voturi, iar Viorica Dăncilă a obţinut 37,05% după centralizarea voturilor din 18.422 de secţii de votare, adică 98,26 % din totalul de 18.748 de secţii.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>