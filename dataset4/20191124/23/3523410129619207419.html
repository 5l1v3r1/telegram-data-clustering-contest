<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641915/%D8%A7%D9%BE%D9%84-%D8%AF%D8%B1-%D8%AF%D8%A7%D8%AF%D8%AE%D9%88%D8%A7%D9%87%DB%8C-%D8%B9%D9%84%DB%8C%D9%87-fortress-%D8%A8%D9%87-%D8%A7%DB%8C%D9%86%D8%AA%D9%84-%D9%85%D9%84%D8%AD%D9%82-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:36:00+00:00"/>
    <meta property="og:title" content="اپل در دادخواهی علیه Fortress به اینتل ملحق شد"/>
    <meta property="og:description" content="اپل و اینتل با دادخواهی از Fortress که زیرمجموعه‌ی سافت‌بانک است، خواستار بازگرداندن خسارات واردشده و ابطال پتنت‌های ثبت‌شده شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/641915/%D8%A7%D9%BE%D9%84-%D8%AF%D8%B1-%D8%AF%D8%A7%D8%AF%D8%AE%D9%88%D8%A7%D9%87%DB%8C-%D8%B9%D9%84%DB%8C%D9%87-fortress-%D8%A8%D9%87-%D8%A7%DB%8C%D9%86%D8%AA%D9%84-%D9%85%D9%84%D8%AD%D9%82-%D8%B4%D8%AF">اپل در دادخواهی علیه Fortress به اینتل ملحق شد</a>
      </h1>
      <h2>اپل و اینتل با دادخواهی از Fortress که زیرمجموعه‌ی سافت‌بانک است، خواستار بازگرداندن خسارات واردشده و ابطال پتنت‌های ثبت‌شده شده‌اند.</h2>
      <address><time datetime="2019-11-24T23:36:00+00:00">24 Nov 2019, 23:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اپل و اینتل این هفته پرونده‌ای را علیه گروه سرمایه‌گذاری Fortress که مؤسسه‌ای جهت ثبت پتنت (PAE) وابسته به سافت‌بانک است در دادگاه تشکیل دادند. اقدام شرکت‌های یادشده در پاسخ به دادخواست‌های نقض پتنتی است که Fortress طی سالیان اخیر علیه این دو غول فناوری مطرح کرده بود. اپل و اینتل Fortress را به انباشت انحصارگرایانه‌ی پتنت‌ها در جهت اجرای آن‌ها متهم کرده و از دادگاه خواستند که راه‌حلی برای جبران خسارات وارده ازسوی Fortress و اقدامات این شرکت بیابد.</p>
      <p>اینتل پیش‌تر نیز در ماه اکتبر دادخواستی علیه Fortress در دادگاه ناحیه‌ای برای منطقه‌ی کارولینای شمالی تنظیم کرده بود. در این دادخواست اینتل قانونی‌بودن تجارت Fortress را در تجمیع حجم گسترده‌ای از پتنت‌ها از طریق شبکه‌ی مؤسسات ثبت پتنت و انجام مزایده برای واگذاری امتیاز این پتنت‌ها به اینتل و سایر شرکت‌های پیشرفته‌ فناوری مورد اعتراض قرار داد. اینتل در این دادنامه اشاره‌ی ویژه‌ای به پرونده‌ی مربوط به شرکت NXP داشته و نوشته این شرکت پس از اینکه Fortress پتنتی که اصالتا متعلق به تراشه‌سازی NXP بوده را خریداری کرده، مجبور به ثبت آن شده است. دادخواست مذکور از آن زمان پس گرفته شده و دادخواست جدید اشتراکی اپل و اینتل جایگزینش شده است.</p>
      <p>پرونده‌ای که این دو شرکت به‌تازگی تشکیل داده‌اند، همان اتهامات را مطرح می‌کند، اما به مجموعه‌ی دیگری از پتنت‌ها اشاره دارد که پیش‌تر برای شرکت‌هایی مانند فیلیپس، هواوی، پاناسونیک، نوکیا و Seven Networks صادر شده‌اند. اپل ادعا دارد که تاکنون بسیاری از مؤسسات ثبت پتنتِ مرتبط با Fortress بیست‌وپنج دادخواست علیه این شرکت طرح کرده و خواهان خسارتی بین ۲٫۶ تا ۵٫۱ میلیارد دلار شده‌اند. در همین حال شاکیان این‌گونه بیان کرده‌اند که تنها یکی از مؤسسات وابسته به Fortress از ماه فوریه‌ی سال ۲۰۱۳ درباره‌ی بیش از ۱۳۰ هزار پتنت شاکی بوده است. تنها با درنظرگرفتن مورد اخیر، به‌نظر می‌رسد مقیاس این دعاوی بسیار عظیم است.</p>
      <p>اینتل و اپل ادعا می‌کنند که تجارت ثبت پتنت Fortress، بخش ۱ قانون ضدانحصارگراییِ شرمن، بخش ۷ قانون ضد تراست Clayton (یک قانون ضد انحصارگرایی که مالکیت و ادغام شرکت‌ها را هنگامی که ممکن است باعث کاهش رقابت شود، ممنوع می‌کند) و کد شماره‌ی ۱۷۲۰۰ تأمین تجارت در کالیفرنیا (قانون رقابت ناعادلانه) را نقض می‌کند. بنابر تمامی موارد یادشده، شاکیان از دادگاه خواسته‌اند تا اعمال تجاری Fortress را غیرقانونی اعلام کرده و حق‌الزحمه‌ای که اپل و اینتل به مدعی‌علیه و مؤسسه‌های آن پرداخت کرده‌اند بازگرداند. آن‌ها همچنین تقاضا دارند تا تمامی پتنت‌های ادعاشده به صاحبان اصلی‌شان بازگردانده شده و غیرقابل اجرا تشخیص داده شوند. هزینه‌های مربوط به دادخواست نیز به اینتل و اپل بازگردانده شود.</p>
      <p>هم‌تیمی شدن با اپل در برابر غول‌های ثبت پتنت، اقدامی منطقی و در عین حال غیرمنتظره ازسوی اینتل بود. روی‌هم‌رفته این غول تراشه‌سازی در حال رهبری جنگی علیه Fortress است و هر چقدر تعداد متحدانش بیشتر باشد، احتمال پیروز شدنش بیشتر است. البته در این راه پیچ‌و‌خم‌هایی نیز وجود دارد. Fortress توسط سافت‌بانک کنترل می‌شود؛ گروه تولیدی که تراشه‌سازی Arm را نیز تحت سلطه دارد. در همین حال اینتل در حال رقابت با شرکت آرم است. این در حالی است که اپل در SoCهای خود از معماری آرم بهره می‌برد. همین امر نیز سبب شده تا اتحاد این دو شرکت تاحدودی عجیب به‌نظر برسد. از طرف دیگر، پتنت‌های مذکور عمدتاً درباره‌ی فناوری‌های ارتباط از راه دور است؛ حوزه‌ای که اینتل و اپل هر دو به آن علاقه‌مند هستند، اما قرار نیست در برابر یکدیگر به رقابت بپردازند.</p>
      <p>مواردی که اینتل و اپل (شرکت اینتل برابر گروه سرمایه‌گذاری Fortress، شماره‌ی پرونده:3:2019cv07651) از دادگاه تقاضا دارند به شرح زیر است:</p>
      <ul>
        <li>اقدام غیرقانونی مدعی‌علیه به‌عنوان تخلف از بخش ۱ قانون ضد انحصارگراییِ شرمن، بند یک بخش ۱۵ قانون U.S.C، بخش ۷ قانون ضد تراست Clayton، بند ۱۸ بخش ۱۵ قانون U.S.C و کد شماره‌ی ۱۷۲۰۰ تأمین تجارت در کالیفرنیا و موارد دیگر شناسایی شود.</li>
        <li>مطابق با بند 4 قانون Clayton. اینتل و اپل خسارت‌هایی را از مدعی‌علیه به میزانی که توسط قانون تعیین کرده، دریافت کنند.</li>
        <li>کلیه‌ی قراردادها یا توافق‌نامه‌هایی که مدعی‌علیه با نقض قانون شرمن، کلینتون یا کد شماره‌ی ۱۷۲۰۰ تأمین تجارت در کالیفرنیا انجام داده‌اند باطل اعلام شده و تمامی پتنت‌های ادعاشده به صاحبان اصلی‌شان بازگردانده شود.</li>
        <li>تمامی پتنت‌هایی که با نقض قانون شرمن، کلینتون یا کد شماره‌ی ۱۷۲۰۰ تأمین تجارت در کالیفرنیا به مدعی‌علیه منتقل شده، غیر قابل اجرا تشخیص داده شوند.</li>
        <li>هزینه‌های مربوط به دادخواست نیز به اینتل و اپل بازگردانده شود.</li>
        <li>موارد دیگری که دادگاه بنا به شرایط، ممکن و عادلانه می‌داند، جبران شوند.</li>
      </ul>
    </article>
  </body>
</html>