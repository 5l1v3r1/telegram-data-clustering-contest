<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/yak_vedmedi_gotuyutsya_do_zimovoyi_splyachki_u_pritulku_pid_lvovom_foto_ta_video_n1238806"/>
    <meta property="og:site_name" content="24 Канал"/>
    <meta property="article:published_time" content="2019-11-24T23:04:00+00:00"/>
    <meta property="og:title" content="Як ведмеді готуються до зимової сплячки у притулку під Львовом: фото та відео"/>
    <meta property="og:description" content="Мешканці ведмежого притулку &quot;Домажир&quot;, що неподалік Львова, уже через тиждень вмостяться у своїй барлозі і поринуть у майже тримісячний сон. А поки ж чотирилапі гуляють вольєрами, принюхуються до морозів, ласують рибою та фруктами."/>
  </head>
  <body>
    <article>
      <h1>Як ведмеді готуються до зимової сплячки у притулку під Львовом: фото та відео</h1>
      <address><time datetime="2019-11-24T23:04:00+00:00">24 Nov 2019, 23:04</time> by <a rel="author" href="https://24tv.ua/irina_kuninets_tag7212/" target="_blank">Ірина Кунинець</a></address>
      <p>
        <b>Мешканці ведмежого притулку "Домажир", що неподалік Львова, уже через тиждень вмостяться у своїй барлозі і поринуть у майже тримісячний сон. А поки ж чотирилапі гуляють вольєрами, принюхуються до морозів, ласують рибою та фруктами.</b>
      </p>
      <p>Виноградом і яблуками намагалася виманити зі сховку ведмедиць Дашу й Лелю їхня доглядальниця. Та не лише фруктозою, а й жирами нині підгодовували клишоногих.</p>
      <blockquote>Читайте також: <a href="https://24tv.ua/rumuniya_poterpaye_vid_nashestya_vedmediv_ye_zhertvi_shokuyuche_video_n1237954">Румунія потерпає від нашестя ведмедів, є жертви: шокуюче відео</a></blockquote>
      <p>"Ближче до зимового сну або до зими ведмеді люблять мати в раціоні більше жирної риби для того, щоб набрати жирової маси. Також вони люблять більше поїсти. Але коли вони йдуть у сплячку, то стараються зменшити споживання їжі", – розповіла керівниця служби з догляду за тваринами в притулку "Домажир" Наталія Галайко.</p>
      <figure>
        <img src="https://24tv.ua/resources/photos/news/620_DIR/201911/1238806_10230996.jpg?201911223431"/>
        <figcaption>Ведмедиці Даша та Леля</figcaption>
      </figure>
      <p>В зимову сплячку ведмеді впадають, бо в їхньому організмі сповільнюються обмінні процеси. Цей період мешканці "Домажиру" перебуватимуть у барлозі. Залежатиме їхній сон від стану здоров'я, а також від того, скільки тварина перебувала в неволі.</p>
      <aside>Якщо тваринка хворіє і неповноцінно харчується, тоді важче то дається. Минулого року практично всі наші ведмедики були в зимовому сні: хтось більше, хтось менше, хтось раніше пішов, хтось виходив на годинку, на дві, на півдня,<cite>– пояснив директор ведмежого притулку "Домажир" Ігор Николин.</cite></aside>
      <figure>
        <img src="https://24tv.ua/resources/photos/news/620_DIR/201911/1238806_10231242.jpg?201911225326"/>
        <figcaption>Ведмеді в "Домажирі"</figcaption>
      </figure>
      <p>Наразі з десяток ведмедів лише готуються до зимового сну. Тож упродовж тижня в притулку ще чекають відвідувачів. "Ми не можемо сказати, що от уже після 1 грудня всі абсолютно ведмеді будуть спати. Так, більшість ще готуються до сну, але деколи виходять зі своїх барліг", – додала менеджерка ведмежого притулку "Домажир" Ольга Федорів.</p>
      <p>Із сезонної сплячки ведмеді вийдуть аж на початку березня 2020 року. Тоді ж у притулку "Домажир" стартує новий сезон.</p>
      <p><a href="https://24tv.ua/u_chornomu_mori_perevernulosya_sudno_z_14_tisyachami_ovets_foto_n1238814">У Чорному морі перевернулося судно з 14 тисячами овець: фото</a> 24 листопада 3888</p>
      <anchor name="comAnch"/>
    </article>
  </body>
</html>