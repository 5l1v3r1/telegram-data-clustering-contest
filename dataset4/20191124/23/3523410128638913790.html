<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641911/%D9%86%D8%B3%D8%AE%D9%87-%D8%A8%D8%B9%D8%AF%DB%8C-assassin%E2%80%99s-creed-%D8%AF%D8%B1-%D8%B1%D8%A7%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:24:00+00:00"/>
    <meta property="og:title" content="نسخه بعدی Assassin’s Creed در راه است!"/>
    <meta property="og:description" content="بر اساس گزارش منتشر شده به نظر می رسد که نسخه بعدی Assassin’s Creed در اوایل قرن یازدهم و در نروژ، ایرلند، سوئد و همچنین انگلستان جریان دارد."/>
  </head>
  <body>
    <article>
      <h1>
        <a href="https://www.bultannews.com/fa/news/641911/%D9%86%D8%B3%D8%AE%D9%87-%D8%A8%D8%B9%D8%AF%DB%8C-assassin%E2%80%99s-creed-%D8%AF%D8%B1-%D8%B1%D8%A7%D9%87-%D8%A7%D8%B3%D8%AA">نسخه بعدی Assassin’s Creed در راه است!</a>
      </h1>
      <h2>بر اساس گزارش منتشر شده به نظر می رسد که نسخه بعدی Assassin’s Creed در اوایل قرن یازدهم و در نروژ، ایرلند، سوئد و همچنین انگلستان جریان دارد.</h2>
      <address><time datetime="2019-11-24T23:24:00+00:00">24 Nov 2019, 23:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نزدیک به یک سال از انتشار جدیدترین نسخه سری اساسین کرید تحت عنوان Assassin’s Creed Odyssey می گذرد و شرکت یوبی سافت برخلاف سال های گذشته، امسال هیچ برنامه ای برای عرضه نسخه بعدی این مجموعه ندارد و صرفا با عرضه بسته های الحاقی و به‌روزرسانی های متعدد، به دنبال ارائه محتوای جدید به بازیکنان خود است. اقدامی که هرگز به معنی پایان ماجراجویی های این فرانچایز پرطرفدار نیست و مسلما در سال های آتی شاهد عرضه قسمت های بعدی آن خواهیم بود.</p>
      <p>حال، به تازگی زمزمه هایی در خصوص نسخه بعدی Assassin’s Creed به گوش رسیده که بر اساس آن، ظاهرا این عنوان قرار است بازیکنان را به اوایل قرن یازدهم ببرد. به عبارت دقیق تر، چندی پیش یکی از کاربران انجمن معروف ردیت به نام 4chan ادعا کرده که اطلاعاتی هرچند اندک از سوی سازندگان این مجموعه به دست آورده که طبق آن، نسخه بعدی سری در دوره قرن یازدهم و در مناطقی از جمله ایرلند، نروژ، انگلستان و سوئد جریان خواهد داشت. جایی که آیین مسیحیت به آرامی جایگزین مذهب باستانی نورس می شود و برایان بورو (Brian Boru)، پادشاه ایرلندی، نقش مهمی را در داستان بازی ایفا می کند.</p>
      <p>با استناد به این منبع، گویا برایان بورو در واقع پدر شخصیت اصلی بازی است و این عنوان بیشتر روی فرهنگ فولکلور ایرلند تمرکز دارد. بد نیست اشاره کنیم که طبق شایعه های پیشین، این نسخه به احتمال قوی Assassin’s Creed Ragnarok نام خواهد داشت که تقریبا با ادعاهای اخیر 4chan و وقایع بازی همخوانی دارد.</p>
      <p>نکته جالب دیگری که در خصوص اساسین کرید جدید به چشم می خورد، تعداد شخصیت های آن است که برخلاف نسخه قبلی، ظاهرا تنها یک شخصیت قابل بازی خواهد داشت. این در حالی است که در اساسین کرید قبلی بازیکنان میان دو کاراکتر مرد و زن به نام های الکسیوس یا کساندرا حق انتخاب دارند و بسته به سلیقه خود، قادر به تجربه و طی مراحل بازی هستند. ویژگی که هرچند در وهله اول چندان هم پراهمیت نیست، اما خوشبختانه با استقبال خوب بازیکنان روبه‌رو شده است.</p>
      <p>البته، فراموش نکنید که شرکت یوبی سافت تا به این لحظه هیچ واکنشی در قبال اطلاعات فوق نشان نداده و این گزارش منتشر شده در انجمن معتبر ردیت همچنان در حد یک شایعه باقی می ماند. از این رو، هنوز نمی توان با قاطعیت درباره نسخه بعدی Assassin’s Creed و وقایع داستانی و همچنین دوره زمانی آن اظهار نظر کرد.</p>
      <p>این اولین باری نیست که گزارش های مرتبطی با نسخه بعدی Assassin’s Creed در سراسر فضای مجازی دیده می شود. در همین راستا، اواسط مرداد ماه امسال بود که آقای ایو گیلموت (Yves Guillemot)، مدیر عامل شرکت یوبی سافت، طی گفت و گویی در شبکه اجتماعی توییتر اشاره کرد که شخصا علاقه زیادی به ساخت نسخه بعدی بازی Assassin’s Creed در چین دارد. موضوعی که گمانه زنی های زیادی در خصوص نسخه جدید مجموعه به راه انداخت و با توجه به تاریخ غنی این کشور پهناور آسیایی، شماری از بازیکنان و هواداران با این ایده ابراز رضایت کردند.</p>
    </article>
  </body>
</html>