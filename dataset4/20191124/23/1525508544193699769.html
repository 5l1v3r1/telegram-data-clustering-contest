<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780071/%D8%A7%DB%8C%D8%AC%D8%A7%D8%AF-%DB%B3%DB%B8%D9%87%D8%B2%D8%A7%D8%B1-%D8%A8%D9%86%DA%AF%D8%A7%D9%87-%D8%B2%D9%88%D8%AF%D8%A8%D8%A7%D8%B2%D8%AF%D9%87-%D8%AA%D9%88%D8%B3%D8%B7-%D8%A8%D8%B3%DB%8C%D8%AC-%D8%AF%D8%B1-%DB%B1%DB%B8-%D9%85%D8%A7%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T23:00:06+00:00"/>
    <meta property="og:title" content="سردار سلیمانی خبر داد؛ ایجاد ۳۸هزار بنگاه زودبازده توسط بسیج در ۱۸ ماه"/>
    <meta property="og:description" content="رئیس سازمان بسیج مستضعفین خبر داد که از آغاز پارسال تا شهریور ۹۸ بسیج سازندگی ۳۸ هزار بنگاه زودبازده در کشور ایجاد و ۱۲ هزار صندوق مردمیاری در مساجد برای افراد جویای کار تاسیس کرده است."/>
  </head>
  <body>
    <article>
      <h1>سردار سلیمانی خبر داد؛ ایجاد ۳۸هزار بنگاه زودبازده توسط بسیج در ۱۸ ماه</h1>
      <address>
        <time datetime="2019-11-24T23:00:06+00:00">24 Nov 2019, 23:00</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از صدا و سیما، سردار غلامرضا سلیمانی در برنامه گفتگوی ویژه خبری شبکه دو سیما با بیان اینکه پیروزی های ملت ایران مستمر ادامه خواهد یافت افزود: دو هزار گردان بیت المقدس برای حفظ امنیت مردم آموزش دیده اند و هر زمان بر اساس مصوبه شوراهای تأمین استان ها وارد عمل می شوند.<br/><br/>وی با اشاره به اینکه دشمنان ایران برای اغتشاشات اخیر برنامه ریزی کرده بودند گفت: یکی از راهبردهای امریکا ایجاد آشوب در کشورمان برای پیشبرد اهدافش است.<br/><br/>سردار سلیمانی افزود: آنان تصمیم داشتند در ماه های پایانی سال و زمان انتخابات نقشه های خود را اجرا کنند اما با گران شدن بنزین فرصت را مناسب دیدند و با افرادی در خارج از کشور آنها را آموزش داده بودند و سازماندهی اراذل و اوباش در فضای مجازی توطئه خود را برای ایجاد آشوب اجرا کردند اما کمتر از ۴۸ ساعت این توطئه آنان نیز خنثی شد.<br/><br/>وی گفت: پس از جدا شدن صف مردم از آشوبگران دستگاه های امنیتی وارد صحنه شدند و اگر از بسیج نیز درخواست می شد ما نیز وارد میدان می شدیم زیرا امنیت کشور و مردم خط قرمز ماست.<br/><br/>سردار سلیمانی افزود: ملت ایران به رغم مطالبات و نگرانی هایی که دارد برای دفاع از نظام اسلامی و امنیت کشور به میدان می آید.<br/><br/>وی با بیان تاریخچه هایی از فعالیت های بسیج در ۴۰ سال گذشته کارنامه این نهاد را درخشان خواند و گفت: در هدفگذاری ها درست عمل کرده ایم اما باید شتاب و دامنه فعالیت های بسیج گسترده و سریعتر شود.<br/><br/>سردار سلیمانی افزود: جامعه امروز ما انقلابی است و مردم عدالت، ساده زیستی و توزیع عادلانه ثروت را مطالبه می کنند و بسیج نیز تلاش کرده است پرچمدار این مطالبات باشد.</p>
      <p>وی گفت: تلاش بسیج همراهی با مردم و مطالبات آنان بوده است.<br/><br/>سردار سلیمانی افزود: از اولویت های سازمان بسیج مستضعفین فعال کردن پایگاه های بسیج نیمه فعال یا غیرفعال در مساجد است زیرا این مسئله می تواند آسیب بزرگی باشد که باید آن را اصلاح کنیم.<br/><br/>وی با بیان اینکه اکنون امتیاز ویژه ای به بسیجیان داده نمی شود چون بسیج نهاد مردمی است گفت: از زمان شکل گیری بسیج سازندگی بسیجیان کارنامه موفقی در محرومیت زدایی، سازندگی و اقتصادی مقاومتی داشته اند.<br/><br/>سردار سلیمانی افزود: البته از نقطه مطلوب فاصله داریم.<br/><br/>وی گفت: در سال گذشته و شش ماهه نخست امسال بسیج سازندگی ۳۸ هزار بنگاه زودبازده را در کشور ایجاد و با تأسیس ۱۲ هزار صندوق مردمیاری در مساجد به افراد جویای کار آموزش دیده تسهیلات ارائه کرده است. <br/><br/>سردار سلیمانی افزود: تعداد صندوق های مردمیاری در مساجد برای کمک به جوانان جویای کار آموزش دیده تا پایان سال به ۲۰ هزار صندوق افزایش می یابد.<br/><br/>وی گفت: ۱۲ هزار گروه جهادی جغرافیایی محور و ۶ هزار گروه جهادی محله محور داریم که سیل امسال ۶ هزار و ۲۰۰ گروه جهادی در مناطق سیل زده به امدادرسانی و لایروبی خانه ها و معابر پرداختند.<br/><br/>سردار سلیمانی افزود: این گروه های جهادی ۲۰ هزار خانه را از گل و لای پاکسازی و ۶ هزار واحد مسکونی را تعمیر کردند.<br/><br/>وی گفت: گروه های جهادی ۳ هزار واحد مسکونی را نیز در مناطق سیل زده احداث می کنند که برخی از آنها واگذار شده و برخی در حال تکمیل است.<br/><br/>سردار سلیمانی با بیان اینکه توانایی انعکاس فعالیت های گسترده بسیج ضعیف است افزود: این ضعف موجب شده است سؤال هایی در کارآیی بسیج در حوزه های گوناگون ایجاد شود.<br/><br/>وی گفت: یکی از کارهای بسیج کارمندان بردن میز خدمت در محلات، نماز جمعه و مناطقی است که مردم مشکل دارند.<br/><br/>سردار سلیمانی افزود: بسیج جامعه در سال گذشته و ۶ ماهه نخست امسال به ۱۶ میلیون نفر خدمت رسانی کرده است و بسیج اصناف نیز همکاری گسترده ای با اتاق اصناف و اتحادیه های صنفی در کنترل بازار دارند.<br/><br/>وی گفت: بسیج اصناف امسال حدود ۱۰ میلیارد تومان لوازم التحریر در اختیار دانش آموزان مناطق محروم قرار داد.<br/><br/>سردار سلیمانی افزود: در حالی که دشمن در فضای مجازی می تازد بسیج نمی تواند نسبت به این فضا بی تفاوت باشد و نیروهای بسیجی با توجه سطح سواد رسانه ای بالا در این عرصه فعالند.<br/><br/>وی گفت: نیروهای انقلابی در آینده در فضای مجازی فعالتر خواهند شد.<br/><br/>سردار سلیمانی افزود: برای افزایش بهره وری در کشور با اجرای طرح همگام با کشاورز بهره وری گندم، جو، ذرت، کلزا و برنج را با استفاده از ۳ هزار مهندس کشاورزی افزایش داده ایم و ۲۰ هزار روستا برای اجرای این طرح هدفگذاری شده است.<br/><br/>وی گفت: در طرح جهاد روشنایی نیز با تسهیلات قرض الحسنه به افراد تحت پوشش کمیته امداد امام و سازمان بهزیستی ۲۰ هزار نیروگاه برق خورشیدی خانگی ایجاد می کنیم.<br/><br/>سردار سلیمانی افزود: برای افزایش بهره وری افزایش سوخت نیز برنامه هایی برای فرهنگ سازی و مصرف بهینه سوخت در کشور داریم.<br/><br/>وی گفت: بسیج از مردم و برای مردم و همگام با مردم و پرچمدار عدالتخواهی، مبارزه با ظلم و تبعیض است.<br/><br/>محمدجواد نیک روش رئیس سازمان بسیج دانشجویی نیز در ارتباط با این برنامه گفت: رویکرد بسیج دانشجویی ایجاد زمینه برای حضور مردم در انقلاب اسلامی است.<br/><br/>وی افزود: ممکن است در برخی برهه ها پیامدهای سیاسی بسیج دانشجویی بیشتر مورد توجه قرار گرفته باشد اما این نهاد در همه زمینه ها از حوزه های امنیتی تا حوزه های سلامت سازندگی فعال است.<br/><br/>نیک روش گفت: راهبرد بسیج دانشجویی پیوند جامعه با دانشگاه و تشکیل شبکه های هسته های مسئله محور با حضور دانشجویان خودجوش برای حل مسائل کشور با پشتوانه علمی است</p>
    </article>
  </body>
</html>