<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mesec.cz/clanky/pojistne-podminky-skoro-nikdo-necte-a-pak-se-divi/?amp%3Butm_medium=text&amp;amp%3Butm_campaign=rss"/>
    <meta property="og:site_name" content="Měšec.cz"/>
    <meta property="article:published_time" content="2019-11-24T23:00:15+00:00"/>
    <meta property="og:title" content="Pojistné podmínky skoro nikdo nečte. A pak se diví"/>
    <meta property="og:description" content="Čtete poctivě pojistné podmínky? I když si nějaký produkt sjednáváte opakovaně? Mnoho lidí to nedělá. A přesně takový postup se vymstil paní Janě, jejíž…"/>
  </head>
  <body>
    <article>
      <h1>Pojistné podmínky skoro nikdo nečte. A pak se diví</h1>
      <h2>Čtete poctivě pojistné podmínky? I když si nějaký produkt sjednáváte opakovaně? Mnoho lidí to nedělá. A přesně takový postup se vymstil paní Janě, jejíž příběh si dnes přiblížíme.</h2>
      <address><time datetime="2019-11-24T23:00:15+00:00">24 Nov 2019, 23:00</time> by <a rel="author">Veronika Doskočilová</a></address>
      <p>Když uzavíráte smlouvu na pobočce nějaké pojišťovny, přelétnete smlouvu alespoň v rychlosti očima. Málokdo si v takové situaci dovolí pojistné podmínky vůbec nečíst a rovnou předložený dokument podepsat.</p>
      <p>Na internetu je to jiné. Jsme zvyklí odklikávat „souhlasím s…“ na všemožných webových stránkách, hlavně abychom se dostali ke kýženému obsahu, slevě či jiné službě. Bez ohledu na to, jak často se opakuje, že lidé nemají podepisovat nic, co si předtím nepřečetli, se to děje stále dokola. Jeden z takových případů si přiblížíme v dnešním článku.</p>
      <h3>Cestovní pojištění k platební kartě</h3>
      <p>Čas od času nám do redakce Měšce píšete s vašimi příběhy a situacemi, které vás na poli bankovnictví či pojišťovnictví potkaly.</p>
      <p>Stejně tak tomu bylo s paní Janou, která je dlouholetou klientkou <a href="https://www.mesec.cz/adresar/moneta-money-bank/">MONETA Money Bank</a>. V rámci běžného účtu měla samozřejmě vydanou i debetní platební kartu. K ní měla možnost si volitelně sjednat cestovní pojištění, které by právě na tuto kartu bylo navázané.</p>
      <p>Paní Jana podnikala během roku několik cest po Evropě, a tak toto pojištění střídavě využívala. Nikdy ale nevěděla, kdy pojede do zahraničí příště, a tak využívala cestovní pojištění k platební kartě způsobem, který jí banka umožňovala.</p>
      <h3>Sjednat a zrušit</h3>
      <p>Před cestou do zahraničí si paní Jana v internetovém bankovnictví vždy sjednala cestovní pojištění k platební kartě. To stálo 49 Kč na kalendářní měsíc. Přičemž dokud by paní Jana pojištění nezrušila, strhávalo by se jí z účtu každý měsíc oněch 49 Kč a cestovní pojištění by platilo dál.</p>
      <p>To ale paní Jana nechtěla, a tak po návratu z dovolené vždy zavolala na infolinku a poprosila o zrušení cestovního pojištění k platební kartě s tím, že už jej nepotřebuje.</p>
      <p>Znovu si jej sama aktivovala až ve chvíli, kdy ji opět čekala nějaká dovolená. Pak ale přišla změna podmínek, čehož si paní Jana nevšimla.</p>
      <h3>Dvacet korun sem nebo tam</h3>
      <p>Během letošního léta si paní Jana opět sjednala pojištění k platební kartě a vyrazila na krátkou dovolenou po Evropě. Při sjednání ji sice zarazilo, že místo dosavadních 49 Kč měsíčně se cena zvýšila na 69 Kč měsíčně, ale blíže tuto nesrovnalost nezkoumala. Přece jen banky a pojišťovny občas zdražují, nedá se nic dělat. A zaplatit za cestovní pojištění jen 69 Kč je pro ni stále výhodné oproti tomu, kolik by zaplatila za standardní krátkodobé cestovní pojištění u nějaké z pojišťoven.</p>
      <p>Překvapení ji čekalo až po návratu domů. Při svém pravidelném telefonátu na zákaznickou linku banky jí bylo sděleno, že pojištění zrušit nejde, protože je nyní uzavíráno s vázanou dobou 1 rok.</p>
      <h3>Podmínky si máte číst</h3>
      <p>Paní Jana si všimla pouze zvýšené ceny měsíčního poplatku za pojištění a toho, že se zvýšily limity pojistného krytí. Čeho si nevšimla, byly však pojistné podmínky, které si nečetla a jen je podepsala. Respektive odklikla souhlas, potvrdila SMS kódem a odjela na dovolenou.</p>
      <p>V pojistných podmínkách se ale psalo, že se nyní jedná o trochu jiný produkt. Jistě, stále šlo o cestovní pojištění k debetní platební kartě, které se platí měsíčně. Zároveň ale ve smlouvě byla ustanovena podmínka, že podpisem smlouvy souhlasíte s tím, že vázaná doba pojištění je jeden rok.</p>
      <p>Paní Jana svým „podpisem“ souhlasila s tím, že nyní bude cestovní pojištění platit minimálně 1 rok, dokud jej nebude moci vypovědět.</p>
      <h3>Čtěte si podmínky, my vás upozorňovat nebudeme</h3>
      <p>Poté, co jí tuto informaci sdělila pracovnice zákaznického centra, zůstala paní Jana v šoku. Najednou už pojištění tak výhodné nebylo, když jej chtěla využít jen na 1 měsíc za 69 Kč a místo toho bude muset zaplatit minimálně 828 Kč za celý rok, než bude moci pojištění zrušit.</p>
      <p>Začala proto pátrat a ptát se, jak by se ze závazku, se kterým nevědomky souhlasila, mohla vyvázat. Pracovnice zákaznického centra ji přepojila na osobu, která se v bance pojištění věnuje a která by ji měla být schopna poskytnout komplexní informace.</p>
      <p>Tam ale paní Jana dost narazila. Specialistka na pojištění paní Janě nerudně sdělila, že zdaleka není první, kdo si na tuto změnu stěžuje. Že podobným způsobem využívalo cestovní pojištění k platební kartě více klientů banky a ti teď rozčarovaní volají, že se ze závazku nemohou vyvléknout. Taky podmínky nečetli a jen smlouvu rychle potvrdili v internetovém bankovnictví.</p>
      <p>Paní Jana se takové situace chytla a zkusila namítnout, že pokud je nespokojených klientů více, musí to přece banka nějak řešit. Mohla by jim třeba vyjít vstříc, nebo někde v internetovém bankovnictví zdůraznit, že produkt cestovního pojištění už funguje na jiném principu a není možné ho zrušit dříve než po roce. Odpovědí jí ale bylo strohé vyjádření, že každý má číst pojistné podmínky a banka není od toho, aby každého upozorňovala, že došlo ke změně a ať si dá pozor.</p>
      <h3>Pracovník banky by ale měl podat komplexní informace</h3>
      <p>Specialistka na cestovní pojištění paní Janě žádné řešení nenabídla. Jedinou variantou podle ní bylo platit rok pojištění, ke kterému se zavázala. Paní Jana chtěla mluvit ještě s někým fundovanějším, ale byla odbyta s tím, že už hovoří se specialistkou a nikdo fundovanější není. Zeptala se tedy, co když účet u banky zruší, zda se tím zruší i závazek, nebo zda bude muset jednorázově doplatit pojištění, ke kterému se sice zavázala, ale které pak po zrušení účtu a zneplatnění platební karty nebude moci využít. Nebo zda nyní nesmí svůj účet rok zrušit. Na to jí paní specialistka odpovědět neuměla.</p>
      <p>Paní Jana se proto rozhodla řešit situaci na pobočce banky. Tam jí pracovnice za přepážkou sdělila, že podle občanského zákoníku smlouvu vypovědět může.</p>
      <p>
        <a href="https://www.mesec.cz/zakony/obcansky-zakonik-2014/f4587816/#p2805">
          <b>§ 2805</b>
        </a>
      </p>
      <p>
        <i>Pojistitel nebo pojistník může pojištění vypovědět</i>
      </p>
      <p>
        <i>a) s osmidenní výpovědní dobou do dvou měsíců ode dne uzavření smlouvy.</i>
      </p>
      <p>Podle občanského zákoníků máte <b>právo jakoukoli smlouvu vypovědět do 2 měsíců od jejího uzavření. A to bez udání důvodu</b>. Stačí písemně oznámit, že chcete smlouvu ukončit a po 8denní výpovědní době je smlouva zrušena.</p>
      <p>To paní Janu příjemně překvapilo, protože specialistka na cestovní pojištění jí při hovoru s bankou tuto možnost vůbec nenabídla.</p>
      <h3>Výpověď ještě těsně stihla</h3>
      <p>Paní Jana ještě neměla pojištění sjednané 2 měsíce, ale už se tomuto limitu blížila. Vyžádala si proto od pracovnice za přepážkou veškeré informace, výpověď sepsala a doporučenou poštou odeslala na uvedenou adresu. Za čas se jí pak v internetovém bankovnictví objevila zpráva, že její cestovní pojištění k platební kartě je zrušeno.</p>
      <h3>Banka vstřícná být nemusí, informace musíte mít sami</h3>
      <p>Pro paní Janu byla její životní situace poučením. Pojistné podmínky je potřeba číst vždy, a to i když si nějaký produkt sjednává opakovaně. Co platilo minule, nemusí platit dnes. Pokaždé svým podpisem stvrzujete aktuální podobu smlouvy. A bez přečtení těžko zjistíte, co se od minule mohlo a nemuselo změnit.</p>
      <p>Samozřejmě ve chvíli, kdy už jste v průšvihu, by vám banka měla sdělit, jaké jsou vaše zákonné možnosti a jak můžete postupovat. Nikdo ale není neomylný, a pokud vám specialistka na cestovní pojištění nesdělí pro vás důležitou informaci a vy lhůtu pro výpověď prošvihnete, je to opět jen na vaši zodpovědnost. Jak se říká, neznalost zákona neomlouvá.</p>
    </article>
  </body>
</html>