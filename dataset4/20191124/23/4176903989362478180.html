<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/u-kini-vise-od-milion-pripadnika-manjina-najvise-ujgura-u-centrima-za-prevaspitavanje/"/>
    <meta property="og:site_name" content="Krstarica"/>
    <meta property="article:published_time" content="2019-11-24T23:10:04+00:00"/>
    <meta property="og:title" content="U Kini više od milion pripadnika manjina, najviše Ujgura, u centrima za prevaspitavanje"/>
    <meta property="og:description" content="Kineska vlada je na krajnjem zapadu zemlje zatvorila više od milion Ujgura i drugih etničkih manjina, većinom muslimanskih, u kampovima koji služe kao"/>
  </head>
  <body>
    <article>
      <h1>U Kini više od milion pripadnika manjina, najviše Ujgura, u centrima za prevaspitavanje</h1>
      <address><time datetime="2019-11-24T23:10:04+00:00">24 Nov 2019, 23:10</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/1a27ddaf.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Kineska vlada je na krajnjem zapadu zemlje zatvorila više od milion Ujgura i drugih etničkih manjina, većinom muslimanskih, u kampovima koji služe kao tajni centri za prinudno prevaspitavanje, pokazuju poverljivi dokumenti vlade Kine.</p>
      <p>Dok Peking tvrdi da ti centri služe dobrovoljnom obučavanju za rad, otkriveni tajni dokumenti bacaju drugo svetlo i ukazuju da je reč o kampovima čiji su zatvorenici prisiljeni da se odreknu svog jezika i vere i izloženi političkoj indoktrinaciji, kroz učenje „pravilnog ponašanja“.</p>
      <p>U procurelim dokumentima kineske vlade dostavljenim Medjunarodnom konzorcijumu istraživačkih novinara navodi se da stražari imaju naredjenje da „sprečavaju bekstva“ pomoću stražarskih kula, dvostruko zaključanih vrata, alarma, video nadzora i policijskih stanica na kapijama.</p>
      <p>„Učenje manira“ je obavezno, a „poboljšanje veština stručnosti“ nudi se zatvorenicima tek pošto provedu godinu dana u kampovima.</p>
      <p>Stražari nadgledaju zatvorenike 24 sata dnevno.</p>
      <p>Centri za prevaspitavanje povezani su sa sistemom za masovni nadzor u regionu Sindjijang, na krajnjem zapadu Kine.</p>
      <p>Korišćenjem podataka prikupljenih tehnologijom za masovni nadzor, centralizovani digitalni sistem utvrdjuje imena desetina hiljada ljudi, meta za ispitivanje i potencijalno zatvaranje, u pionirskom pokušaju socijalne kontrole uz korišćenje veštačke inteligencije.</p>
      <p>Pojedinci postaju potencijalna meta za ispitivanje i eventualno zatvaranje ako pokazuju sumnjivo ponašanje, u koje se ubraja odlazak u inostranstvo, traženje od drugih da se mole ili korišćenje aplikacija na mobilnim telefonima koje vlada nije u stanju da nadgleda.</p>
      <p>Zatvorenici dobijaju ocene u svim poljima, od toga kako govore mandarinski jezik do toga da li se pridržavaju strogog seta pravila koja definišu sve, do kupanja i odlaska u toalet.</p>
      <p>Na osnovu tih ocena utvrdjuje se da li zatvorenici treba da budu oslobodjeni ili kažnjeni, navodi se u procurelim dokumentima.</p>
      <p>Zatvorenici u kampovima moraju ostati najmanje godinu dana, a nezavisni kineski pravni stručnjaci navode da to predstavlja kršenje zakona Kine, jer se produžava dozvoljeno vreme za pritvor osoba koje nisu zvanično optužene ili osudjene.</p>
      <p>(Beta)</p>
    </article>
  </body>
</html>