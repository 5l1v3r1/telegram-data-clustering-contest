<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sviat/naslednitsite-franko-vartiat-21-kompanii-i-258-imota-161455/"/>
    <meta property="og:site_name" content="trafficnews"/>
    <meta property="article:published_time" content="2019-11-24T23:30:00+00:00"/>
    <meta property="og:title" content="Наследниците на Франко въртят 21 компании и 258 имота"/>
    <meta property="og:description" content="Внукът Франсис печели луди пари от паркоместа на пъпа на Мадрид"/>
  </head>
  <body>
    <article>
      <h1>Наследниците на Франко въртят 21 компании и 258 имота</h1>
      <h2>Внукът Франсис печели луди пари от паркоместа на пъпа на Мадрид</h2>
      <address><time datetime="2019-11-24T23:30:00+00:00">24 Nov 2019, 23:30</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>44 години след смъртта си диктаторът Франсиско Франко отново успя да разбуни Испания. Причината е решението на социалистическото правителство се зае да извади тленните му останки от мавзолея в Долината на падналите край Мадрид и да ги предаде на семейството му, за да бъде положен в обикновен гроб. Мотивът за решението беше да не се възхвалява повече продължилото 40 години управление на диктатора.</p>
      <p>Семейството на Франко не успя да спре ексхумацията чрез съда и в края на октомври тленните му останки бяха положени в държавното гробище „Ел Пардо“, където е и неговата съпруга. По този повод вестник „Ел паис“ направи публикация за наследниците на диктатора и техния бизнес.</p>
      <p>Фактът, че Франсиско Франко е печелил едва по 50 000 песети (300 евро) годишно като държавен ръководител през 1940 г., повдига основателно въпроса: откъде идват всички пари, оставени на наследниците му?</p>
      <p>За да разберете това чудо, трябва да отидете в центъра на столицата Мадрид или по-точно на улица „Ерманос Бекер“ номер 8 в богатия квартал „Саламанка“. Тази сграда като дворец е перлата в короната на клана на Франко: има 7 етажа, площта й е 4800 кв. метра и се оценява на 50 млн. евро. Тя е била част от имението на единствената дъщеря на диктатора Кармен Франко, а в момента тук се помещава централата на компаниите, собственост на седемте й деца. Кармен Франко почина през 2017 г. на 91-годишна възраст, пише "Ел Паис".</p>
      <p>Наследниците на Франк се грижат за сложна мрежа от 21 компании на обща нетна стойност от 102.5 млн. евро, като активите им включват 258 имота, над 190 паркоместа, 29 имения в провинцията, 5 търговски площи и три земеделски парцела. Въпреки че бизнесът на фамилията основно е в сферата на недвижимите имоти, наследниците на диктатора имат сериозно участие и в други дейности като хотелиерство, центрове за дневни грижи, активно участват и в обществени поръчки.</p>
      <p>Най-влиятелният внук на диктатора е Франсиско Франко Мартинес Бордиу, известен и като Франсис. Той е третото дете на Кармен Франко, като преди него тя ражда две момичета. Нетните активи на Франсис се оценяват на 44.7 млн. евро и той контролира 225 имота, сред които 18 жилища, като едно от тях е с площ от 349 кв. метра; склад в Мадрид с площ 1175 кв. метра и пет търговски площи, сред които и офис пространство в луксозния квартал „Саламанка“, където един квадратен метър струва между 8000 и 10 000 евро.</p>
      <p>Франсис притежава чрез три различни фирми общо 193 паркоместа в центъра на Мадрид. Наемът на паркомясто в най-големия му паркинг, който е с площ от 3992 кв. метра и има капацитет 170 автомобила, е 181.50 евро на месец. Франсис избягва въпросите за интересите си зад граница – бил е собственик и на дялове в тютюневите компании в Чехия, Румъния и Словакия. През декември 2016 г. той продава този международен конгломерат, който е насочен към безмитни продажби на цигари. В Словакия е имал и участие в корабна компания, но през 2016 г. продава дела си за 7.5 млн. евро.</p>
      <p>Това обаче съвсем не са единствените интереси в чужбина. Неговата компания Montecopel SA, чийто нетни активи са за 12.4 млн. евро, кандидатства за данъчна амнистия, обявена от правителството на Мариано Рахой през 2012 г. Това хвърля светлина върху недекларирани дотогава приходи от чужбина на стойност 7.6 млн. евро, показват документи на фирмата. Данъчната амнистия позволява на физически лица и на компании да платят 10% данък върху недекларираната сума пари, което е значително по-малко от размера на данъците, които първоначално са укрили.</p>
      <p>Според Фрасис неговата бизнес кариера започва в Южна Америка. „През 1980 г. отидох в Чили, където живях 6 години, а след това изкарах и 10 г. в Аржентина“, обяснява той. „Там изградих кариерата си на бизнесмен; точно както синът ми Франсиско, който живее в Швейцария и САЩ през половината от живота си“.</p>
      <p>Голямата му сестра Мария дела О Мартинес Бордиу, известна и като Мариола, се радва на подобен успех в своите бизнес дела. Компанията й Domarma 3 S. L. управлява активи на нетна стойност 5 млн. евро. Освен това тя притежава и дял в дневни центрове и е собственик на 17% от Dulcinea Nutrición S. L., в която работят 230 души и има продажби за 7.4 млн. евро според последните данни. Договори с фирмата имат Генералният щаб, Висшият съвет за научни изследвания, Министерството на труда и градската управа на Малага. Компанията Dulcinea Nutrition S. L. има договор за кетъринг с двореца „Ла Монклоа“, където се намира испанското правителство. Въпреки печалбите от 3 млн. евро от обществени агенции в периода между 2016 г. и 2019 г., персоналът на фирмата не получава редовно заплати, което води до стачки.</p>
      <p>Мариола също така има и договори с правителствени ведомства. Освен 4-годишната концесия за 1.9 млн. за кафетерия в двореца „Монклоа“, където заседава правителството, компанията й Dulcinea Nutrición S. L. има договор за кетъринг с Център за временно настаняване на мигранти в Сеута. Основните й бизнес интереси на Мариола са в хотелиерството. Нейна компания похарчи 2.5 млн. евро през 2010 г., за да превърне дворец в центъра на Севиля в 5-звезден хотел с 50 стаи. Тя също така има дял от 20% в компанията Breda Capital, която има 5-звезден хотел, обещаващ „хедонистичен лукс“ и намиращ се в квартал „Саламанка“. „Ел Паис“ неуспешно се опита да се свърже с компания и с Мария дела О Мартинес Бордиу.</p>
      <p>Освен Мария дела О Мартинес Бордиу, която има почти 10 000 кв. метра земя, простираща се в три земеделски парцела в северния регион Кантабрия, останалите внуци на диктатора по един или друг начин са свързани със семейната мрежа от фирми – Мария дел Мар има активи за 4.1 млн. евро, Мария Арансасу – за 3.6 млн. евро, Хосе Кристобал – за 2.9 млн. евро и Хайме Фелипе Мартинес Бордиу – за 900 000 евро.</p>
      <p>Това е състояние, което според източници, близки до семейството, може да се проследи до спекулативни сделки с имоти, свързани с продажбата на имение Аройомолинос в Мадрид. През 40-те години на ХХ век, когато диктаторът сключва сделката, земята е класифицирана като земеделска и върху нея не може да се строи, но през 2003 г. районът получава нов статут и стойността на имота нараства главоломно. Според Луис Фелипе Утрера-Молина, който е адвокат и се занимава с управлението на недвижимата собственост на клана на Франко, огромна част от наследството е свързано със съпругата на Франсиско Франко – Кармен Поло. „Семейство Поло беше много богато“, казва адвокатът. За разлика от мнозинството испанци, той смята покойният диктатор за морален управник, който не се е облагодетелствал от неограничената си власт.</p>
      <related>
        <h4>Прочетете още</h4>
        <a href="https://trafficnews.bg/obshtestvo/meditsinska-sestra-otvorete-si-ochite-hora-dokato-se-strada-161497/"/>
        <a href="https://trafficnews.bg/obshtestvo/svidetel-povratna-versiia-chane-ne-e-zastrelial-zhena-si-161409/"/>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
      </related>
    </article>
  </body>
</html>