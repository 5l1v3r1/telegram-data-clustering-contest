<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903195.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T23:20:00+00:00"/>
    <meta property="og:title" content="معاون پدافند غیرعامل: توانایی اینترنت ملی به مخاطبان اثبات شد"/>
    <meta property="og:description" content="به گزارش فارس، غلامعلی حیدری معاون بسیج و امور استان‌های سازمان پدافند غیرعامل کشور عصر امروز در نشست شورای پدافند غیرعامل استان ایلام گفت: مردم چین سال‌های متمادی است که از اینترنت بومی خود استفاده می‌کند، اینترنت ملی در هفته گذشته اهمیت، اثرگذاری و میزان بالای پوشش خود را به مخاطبان اثبات کرد، اینترنت ملی توان لازم برای ارائه خدمات به مردم را دارد."/>
  </head>
  <body>
    <article>
      <h1>معاون پدافند غیرعامل: توانایی اینترنت ملی به مخاطبان اثبات شد</h1>
      <address>
        <time datetime="2019-11-24T23:20:00+00:00">24 Nov 2019, 23:20</time>
      </address>
      <p>معاون بسیج و امور استان‌های سازمان پدافند غیرعامل کشور گفت: در هفته‌ای که گذشت اینترنت ملی به‌ سادگی توانایی و قدرت خود را به مخاطبان اثبات کرد، باید زیرساخت‌های اینترنت ملی را تقویت کنیم.</p>
      <p>به گزارش فارس، غلامعلی حیدری معاون بسیج و امور استان‌های سازمان پدافند غیرعامل کشور عصر امروز در نشست شورای پدافند غیرعامل استان ایلام گفت: مردم چین سال‌های متمادی است که از اینترنت بومی خود استفاده می‌کند، اینترنت ملی در هفته گذشته اهمیت، اثرگذاری و میزان بالای پوشش خود را به مخاطبان اثبات کرد، اینترنت ملی توان لازم برای ارائه خدمات به مردم را دارد.</p>
      <p>وی افزود: در کشور ایران نیز باید زیرساخت‌ها تقویت شود تا مردم به اینترنت ملی گرایش بیشتری پیدا کنند.</p>
      <p>معاون بسیج و امور استان‌های سازمان پدافند غیرعامل کشور تصریح کرد: دشمن با ترفندهای مختلف سعی داشته کشورمان را به آشوب و ناآرامی بکشاند اما همواره هوشیاری مردم، مسوولان نظام، دستگاه‌های امنیتی، نظامی و از همه مهمتر تبعیت از فرمایش‌های رهبری هجمه‌های دشمنان خنثی و تهدیدها به فرصت تبدیل شده است.</p>
      <p>حیدری ادامه داد: مردم ایران در اغتشاش‌های اخیر به درستی راه درست را تشخیص دادند و آشوبگران را رسوا کردند.</p>
      <p>وی خاطرنشان کرد: کارگروه‌های اقتصادمقاومتی در سال‌های اخیر در تمام استانها فعال شده، بکارگیری ظرفیت‌های داخلی برای رونق تولید ملی در دستور کار مسوولان کشوری و استانی قرار دارد.</p>
      <p>معاون بسیج و امور استان‌های سازمان پدافند غیرعامل کشور عنوان کرد: پدافند غیرعامل نقشه راه برنامه‌ریزی‌های آینده کشور است.</p>
      <p>وی افزود: تامین برق اضطراری برای مواقع حساس در تمام نقاط کشور از مهمترین مباحث در دستور کار سازمان پدافند غیرعامل است تا در زمان‌های حساس در صورت قطع برق سراسری برای جلوگیری از ایجاد هرگونه اختلال در روند امور کشور از برق اضطراری استفاده شود.</p>
      <p>این مقام مسوول یادآور شد: صیانت از زیرساخت‌ها و افزایش میزان تاب‌آوری، پاسخ به حوادث و صیانت از مردم در مواقع اضطراری از مهمترین برنامه‌های پدافند غیرعامل است.</p>
    </article>
  </body>
</html>