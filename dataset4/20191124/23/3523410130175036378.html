<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641921/%D8%A7%D8%B9%D9%84%D8%A7%D9%85-%D9%86%D8%A7%D9%85%D8%B2%D8%AF%DB%8C-%D9%85%D8%A7%D9%84%DA%A9-%D8%BA%D9%88%D9%84-%D8%B1%D8%B3%D8%A7%D9%86%D9%87-%D8%A7%DB%8C-%D8%A8%D9%84%D9%88%D9%85%D8%A8%D8%B1%DA%AF-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:45:00+00:00"/>
    <meta property="og:title" content="اعلام نامزدی مالک غول رسانه ای بلومبرگ برای انتخابات آمریکا"/>
    <meta property="og:description" content="«مایکل بلومبرگ» میلیاردر 77 ساله و شهردار پیشین نیویورک، نامزدی خود را برای انتخابات ریاست جمهوری 2020 آمریکا اعلام کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641921/%D8%A7%D8%B9%D9%84%D8%A7%D9%85-%D9%86%D8%A7%D9%85%D8%B2%D8%AF%DB%8C-%D9%85%D8%A7%D9%84%DA%A9-%D8%BA%D9%88%D9%84-%D8%B1%D8%B3%D8%A7%D9%86%D9%87-%D8%A7%DB%8C-%D8%A8%D9%84%D9%88%D9%85%D8%A8%D8%B1%DA%AF-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D9%85%D8%B1%DB%8C%DA%A9%D8%A7">اعلام نامزدی مالک غول رسانه ای بلومبرگ برای انتخابات آمریکا</a>
      </h1>
      <h2>«مایکل بلومبرگ» میلیاردر 77 ساله و شهردار پیشین نیویورک، نامزدی خود را برای انتخابات ریاست جمهوری 2020 آمریکا اعلام کرد.</h2>
      <address><time datetime="2019-11-24T23:45:00+00:00">24 Nov 2019, 23:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شبکه خبری ای‌بی‌سی یکشنبه‌شب گزارش داد <b>بلومبرگ</b> مالک غول رسانه ای "بلومبرگ" که سال‌ها فقط صحبت از نامزدی برای انتخابات ریاست جمهوری می‌کرد، به صورت رسمی وارد رقابت‌های درون‌حزبی دمکرات‌ها برای انتخابات 2020 آمریکا شد.</p>
      <p>وی در تارنمای رسمی خود ضمن اعلام این خبر گفت که برای شکست دونالد ترامپ رئیس جمهوری فعلی و بازسازی آمریکا که از نظر او مهم‌ترین و ضروری‌ترین مبارزه در زندگی امروزی آمریکایی‌ها است، وارد این رقابت شده است.</p>
      <p>بلومبرگ در اولین تبلیغات رسمی خود، رای طبقه متوسط را هدف گرفته و اعلام کرد که پرداخت مالیات بیشتر توسط ثروتمندان و دریافت سهم عادلانه‌تری از ثروت توسط طبقه متوسط از اهداف او است.</p>
      <p>رقابت درون‌حزبی دمکرات‌ها اوایل سال جاری میلادی با حضور 27 نامزد رسمی بسیار شلوغ بود، اما به تدریج با ورود میلیاردها و افراد قدرتمندتر، برخی انصراف دادند و اکنون با اعلام بلومبرگ، تعداد نامزدهای این حزب به 17 تن رسیده است.</p>
      <p>نامزدهای دمکرات ریاست جمهوری آمریکا شعارهای بسیار رادیکال می‌دهند و انتقادهای تندی از ترامپ می‌کنند؛ تا حدی که این شعارهای رادیکال انتقاد باراک اوباما رئیس جمهوری پیشین آمریکا را نیز برانگیخت.</p>
      <p>اوباما در مصاحبه‌ای با خبرگزاری آسوشیتدپرس هشدار داد که نامزدهای دمکرات خیلی به چپ متمایل نشوند و گفت: مردم عادی آمریکا فکر نمی‌کنند که ما قرار است نظام [کشور] را به طور کامل تخریب کرده و دوباره بسازیم... آن‌ها می‌خواهند کارها فقط کمی عادلانه‌تر و منصفانه‌تر باشد.</p>
      <p>خبرگزاری آسوشیتدپرس پیشتر به نقل از هووارد ولفسان مشاور بلومبرگ نوشت شهردار پیشین نیویورک نگران است که داوطلبان فعلی دموکرات در موقعیت خوبی برای مبارزه کردن با ترامپ نباشند.</p>
      <p>این رسانه معتقد است بلومبرگ چالش ایدئولوژیک جدی برای جو بایدن معاون اول اوباما است که از خود چهره‌ای معتدل به نمایش گذاشته است.</p>
      <p>از سوی دیگر رسانه‌های میلیاردرهایی که روابط عمیقی با وال استریت دارند می‌توانند علیه داوطلبانی همچون الیزابت وارن و برنی سندرز اقدام کنند که شعارهایی علیه درآمدهای نابرابر و مالیات ثروتمندان آمریکایی سر می‌دهند.</p>
      <p>جو بایدن، برنی سندرز، الیزابت وارن، پیت بوتیجیج، کاملا هریس، جولیان کاسترو و کوری بوکر تعدادی از داوطلبان دموکرات هستند که در نظر سنجی‌ها رتبه‌های بیشتری به دست آورده‌اند.</p>
    </article>
  </body>
</html>