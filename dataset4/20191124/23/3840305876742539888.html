<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/ludovic-orban-viorica-dancila-psd-scor-prea-mare-prezidentiale-307214.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T23:56:24+00:00"/>
    <meta property="og:title" content="Orban: Mie mi se pare un scor prea mare pentru Dăncilă"/>
    <meta property="og:description" content="Ludovic Orban a declarat că PNL este mulțumit de rezultatul obținut de Klaus Iohannis la alegerile prezidențiale, dar el personal crede că Viorica Dăncilă a câștigat prea multe voturi. „Oricum, mie mi se..."/>
  </head>
  <body>
    <article>
      <h1>Orban: Mie mi se pare un scor prea mare pentru Dăncilă</h1>
      <address><time datetime="2019-11-24T23:56:24+00:00">24 Nov 2019, 23:56</time> by <a rel="author">Redacția B1.ro</a></address>
      <p>Ludovic Orban a declarat că PNL este mulțumit de rezultatul obținut de Klaus Iohannis la alegerile prezidențiale, dar el personal crede că Viorica Dăncilă a câștigat prea multe voturi.</p>
      <p><i>„Oricum, mie mi se pare un scor prea mare și sunt convins că timpul va demonstra că PSD nu a meritat votul acestor oameni, pentru că PSD, de 30 de ani, face politică într-un mod nedemocratic, este capabil de orice minciună, de orice abuz, caută să obțină voturile speriindu-i pe oameni și inoculându-le frica în sân de niște pericole care nu există. Să ne aducem aminte cum a făcut campanie, că noi vrem să tăiem pensii, salarii, că vrem să închidem spitale. Din păcate mai sunt oameni naivi care îi cred, mulți din acești oameni se vor conginge din guvernarea noastră că PSD i-a mințit din nou”</i>, a declarat Ludovic Orban, pentru <a href="https://www.digi24.ro/stiri/actualitate/politica/alegeri-prezidentiale-2019/ludovic-orban-mie-mi-se-pare-un-scor-prea-mare-pentru-viorica-dancila-1221902">Digi24.</a></p>
      <p>Președintele PNL și-a exprimat apoi încrederea că liberalii vor reuși să obțină în Parlament sprijin pentru proiectele pe care le au: <i>„Această coaliție, din punctul nostru de vedere, poate să funcționeze în continuare și avem încredere că proiectele pe care le trimite Guvernul în Parlament vor avea sprijin majoritar”.</i></p>
      <p>Orban a mai precizat că nu îi e teamă de moțiunea de cenzură cu care tot amenință social-democrații: <i>„PSD a arătat foarte clar de ce este capabil în cei trei ani în care și-a bătut joc de România, în care a făcut praf toate sistemele publice, a călcat în picioare mediul de afaceri, a alungat investitorii, a blocat toate proiectele de dezvoltare ale României, n-a fost capabil să folosească fondurile europene, miliardele de euro puse la dispoziția României”.</i><br/> </p>
    </article>
  </body>
</html>