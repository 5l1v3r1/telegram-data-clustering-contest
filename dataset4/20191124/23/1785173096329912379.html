<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/alegeri-prezidentiale-2019-seful-pnl-iasi-costel-alexe-spune-ca-rezultatul-obtinut-de-iohannis-este-o-palma-data-psd-1922404324292019112319179590"/>
    <meta property="og:site_name" content="News.ro"/>
    <meta property="article:published_time" content="2019-11-24T23:43:29+00:00"/>
    <meta property="og:title" content="Alegeri prezidenţiale 2019 - Şeful PNL Iaşi, Costel Alexe, spune că rezultatul obţinut de Iohannis este o palmă dată PSD"/>
    <meta property="og:description" content="Liderul filialei judeţene PNL Iaşi, Costel Alexe, care este şi ministru al Mediului, a spus, după anunţarea datelor exit-poll-urilor, că rezultatul obţinut de Klaus Iohannis este o palmă dată PSD, partid care &quot;a considerat că poate pune democraţia în cui&quot;. În schimb, liderul PSD Iaşi a afirmat că aşteaptă numărătoarea oficială a voturilor. &quot;Posibil să apară surprize&quot;, a susţinut el."/>
  </head>
  <body>
    <article>
      <h1>Alegeri prezidenţiale 2019 - Şeful PNL Iaşi, Costel Alexe, spune că rezultatul obţinut de Iohannis este o palmă dată PSD</h1>
      <address><time datetime="2019-11-24T23:43:29+00:00">24 Nov 2019, 23:43</time> by <a rel="author">Florin Ghetau</a></address>
      <p>
        <b>Liderul filialei judeţene PNL Iaşi, Costel Alexe, care este şi ministru al Mediului, a spus, după anunţarea datelor exit-poll-urilor, că rezultatul obţinut de Klaus Iohannis este o palmă dată PSD, partid care "a considerat că poate pune democraţia în cui". În schimb, liderul PSD Iaşi a afirmat că aşteaptă numărătoarea oficială a voturilor. "Posibil să apară surprize", a susţinut el.</b>
      </p>
      <p>Potrivit liderului filialei municipale PNL Iaşi, Marius Bodea, candidatul Klaus Iohannis a obţinut în municipiu puţin peste 70 la sută, el caracterizând scorul drept unul "istoric“.</p>
      <p>Au fost centralizate voturile din 80 la sută din secţiile din municipiu.</p>
      <p>În judeţul Iaşi, Iohannis a câştigat alegerile cu 66 la sută, în timp ce Viorica Dăncilă a obţinut 34 la sută, arată numărătoarea paralelă a voturilor, fiind centralizate voturile din treisferturi din secţiile din judeţ.</p>
      <p>Marius Bodea a afirmat că greul abia începe pentru PNL şi că "depesedizarea înseamnă scoaterea PSD din adiministraţia locală".</p>
      <p>"Avem în faţă şase luni de foc, inclusiv în Iaşi, în care trebuie să ne organizăm şi să ne gândim că în primărie sunt aceiaşi oameni de 20 de ani. Lupta abia începe, trebuie să câştigăm alegerile locale şi cele parlamentare de anul viitor", a spus Bodea.</p>
      <p>Liderul filialei judeţene PNL Iaşi, Costel Alexe, care este şi ministru al Mediului, a spus, după anunţarea exit-poll-urilor, că rezultatul obţinut de Klaus Iohannis este o palmă dată PSD, partid care "a considerat că poate pune democraţia în cui".</p>
      <p>El a adăugat că hegemonia PSD a luat sfârşit în Moldova şi că guvernarea PNL trebuie să facă paşi concreţi pentru a realiza proiectele mari ale regiunii.</p>
      <p>La sediul PSD Iaşi, liderii acestui partid au fost precauţi în declaraţii, ei precizând că aşteaptă numărătoarea oficială a voturilor.</p>
      <p>"Să nu uităm că noi am fost singuri, iar toţi ceilalţi au făcut împreună 60 la sută. Aşteptăm numărătoarea până la capăt, vom vedea ce va fi. Posibil să apară suprize“, a declarat liderul PSD Iaşi, Maricel Popa.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>