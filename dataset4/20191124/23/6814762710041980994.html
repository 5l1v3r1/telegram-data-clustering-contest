<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S7rSk/rosada-v-top-09-pekarova-adamova-novou-predsedkyni-ale-ve-vedeni-prisla-o-pospisila"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T23:04:00+00:00"/>
    <meta property="og:title" content="Rošáda v TOP 09. Pekarová Adamová novou předsedkyní, ale ve vedení přišla o Pospíšila"/>
    <meta property="og:description" content="Víkendový sněm TOP 09 přinesl zásadní otázky, zda dokáže zůstat středopravicová strana skutečně jednotná. Přestože delegáti zvolili do svého čela poslankyni Markétu Adamovou Pekarovou, nevyslyšeli její přání, kteří členové by se měli stát místopředsedy. Její spolustraníci odmítli jak bývalého předsedu Jiřího Pospíšila, tak rovněž bývalého poslance Marka Ženíška."/>
  </head>
  <body>
    <article>
      <h6 class="kicker">sněm TOP 09</h6>
      <h1>Rošáda v TOP 09. Pekarová Adamová novou předsedkyní, ale ve vedení přišla o Pospíšila</h1>
      <address><time datetime="2019-11-24T23:04:00+00:00">24 Nov 2019, 23:04</time> by <a rel="author" href="https://echo24.cz/author/vojtech-seliga" target="_blank">Vojtěch Šeliga</a></address>
      <slideshow>
        <figure>
          <img src="https://echo24.cz/img/5dda965bffd8fa2b1e67a125/1040/540/FIT?_sig=lWMKB4IFHufZnUHH1VeqMIBM8ia_UaW15uD97taW3vM"/>
          <figcaption>Nová předsedkyně strany<cite>Foto: Facebook Markéty Pekarové Adamové</cite></figcaption>
        </figure>
        <figure>
          <img src="https://echo24.cz/img/5ddad2d7ffd8fa2b1e6bcdf1/1040/540/FIT?_sig=uRJtTIICr4isTIZ-Am1Zg4ak91-87mSa6XgZ7y-MnJE"/>
          <figcaption>
            <cite>echo</cite>
          </figcaption>
        </figure>
      </slideshow>
      <p>
        <b>Víkendový sněm TOP 09 přinesl zásadní otázky, zda dokáže zůstat středopravicová strana skutečně jednotná. Přestože delegáti zvolili do svého čela poslankyni Markétu Adamovou Pekarovou, nevyslyšeli její přání, kteří členové by se měli stát místopředsedy. Její spolustraníci odmítli jak bývalého předsedu Jiřího Pospíšila, tak rovněž bývalého poslance Marka Ženíška.</b>
      </p>
      <p>Liberálněji orientovaná Pekarová Adamová porazila konzervativnějšího Czernina o 15 hlasů. TOP 09 se jejím zvolením stala jedinou parlamentní stranou, v jejímž čele stojí žena. Zatímco vítězka měla Pospíšilovu podporu, za Czerninem stál zejména jeden za zakladatelů TOP 09 Miroslav Kalousek. TOP 09 volbou ale nakonec prakticky vykonala Kalouskovu myšlenku, že oba kandidáti na předsedu by měli v čele strany vytvořit tandem s cílem učinit TOP 09 čitelnější a atraktivnější.</p>
      <p>„Nemohlo to dopadnout špatně. Tři měsíce otevřeně říkám, že je ideální, aby ti dva spolu vytvořili tandem. Ano, netajím se tím, že jsem ho viděl opačně, ale to nic nemění na tom, že ten tandem vznikl. Věřím, že spolu povedou stranu k větší čitelnosti a atraktivitě pro voliče, uvedl Kalousek pro Echo24.</p>
      <p>Překvapení však nastalo, když delegáti nezvolili ty místopředsedy, které si nová předsedkyně výslovně přála. Sama přesto věří, že to k problémům uvnitř strany nepovede. „Problémy rozhodně nevěštím,“ komentovala Pekarová Adamová volbu místopředsedů. Delegáti zvolili do nejužšího vedení starostu Roztok u Prahy Jana Jakoba, předsedu karlovarské krajské organizace Lukáše Otyse, senátora Herberta Paveru a poslance Vlastimila Válka. Nová předsedkyně z nich doporučovala jen Paveru. Přesto zdůrazňovala, že TOP 09 odjíždí ze sněmu sjednocena. Smířlivě se ke svému nezvolení vyjadřoval i sám Pospíšil.</p>
      <figure>
        <a href="https://eshop.echomedia.cz/p/UcHgs/pribeh-svobody?utm_source=ECHO24&amp;utm_medium=TEXT&amp;utm_campaign=PRIBEHSVOBODY">
          <img src="https://echo24.cz/img/5ddad2d7ffd8fa2b1e6bcdf1/500/260?_sig=Q6hJN4U0Z2vgP8goEUbgeJqRvwufSDAm7IULkKtJ4SQ"/>
        </a>
      </figure>
      <p>Nově zvolení místopředsedové však nemají strach, že by tým neměl fungovat. „Mám z toho velmi dobrý pocit, protože byli zvolení lidé, kteří chtějí pracovat, chtějí táhnout za jeden provaz. O tom jestli budeme spolupracovat, není pochyb. Není tam nikdo, kdo by chtěl házet klacky pod nohy,“ uvedl pro Echo24 Lukáš Otys.</p>
      <p>Pavera obdržel 153 ze 177 hlasů, Jakob 118 hlasů, Válek 108 hlasů a Otys 106. Pospíšilovi dalo hlas 97 delegátů a Ženíškovi 64. V pozicích místopředsedů vedle Ženíška skončili Michal Kučera a Jan Vitula, kteří se o tato místa neucházeli. Senátor Tomáš Czernin se posunul z postu řadového místopředsedy na prvního místopředsedu.</p>
      <p>Předsedové stran takzvaného demokratického bloku Pekarové Adamové ke zvolení poblahopřáli. Uvedli, že ODS, lidovci i STAN hodlají s TOP 09 nadále spolupracovat.</p>
      <p>Pospíšil, jenž TOP 09 vedl v souběžných komunálních a senátních volbách a následně ve volbách do Evropského parlamentu, pokládá poslední dva roky pro stranu za úspěšné. TOP 09 se opět dostala do vedení Prahy a její koaliční kandidátka s hnutím STAN získala tři europoslance. Strana se musí podle Pospíšila snažit o spojování demokratických politických sil s cílem poslat Babišovo ANO do opozice.</p>
      <p>Nyní, po deseti letech existence, průzkumy přisuzují TOP 09 kolem pěti procent hlasů, což je hranice vstupu do Sněmovny. V posledních sněmovních volbách tuto hranici jen těsně překročila a získala sedm poslanců. Po prvních sněmovních volbách, kterých se TOP 09 účastnila, měla 41 poslanců, po následujících 26 poslanců.</p>
      <related>
        <a href="https://echo24.cz/a/Svt2w/proti-vuli-kalouska-marketa-pekarova-adamova-se-stala-predsedkyni-top-09"/>
      </related>
    </article>
  </body>
</html>