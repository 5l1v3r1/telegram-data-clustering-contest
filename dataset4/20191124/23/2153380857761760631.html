<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/kakokairia-italia-mia-gynaika-nekri-apo-tis-plimmyres-binteo-foto"/>
    <meta property="og:site_name" content="The Pressroom"/>
    <meta property="article:published_time" content="2019-11-24T23:15:07+00:00"/>
    <meta property="og:title" content="Κακοκαιρία - Ιταλία: Μία γυναίκα νεκρή από τις πλημμύρες (ΒΙΝΤΕΟ-ΦΩΤΟ)"/>
    <meta property="og:description" content="Κακοκαιρία - Ιταλία: Μια γυναίκα 52 ετών έχασε τη ζωή της σήμερα λόγω της σφοδρής κακοκαιρίας που πλήττει την Ιταλία, καθώς τον αυτοκίνητό της παρασύρθηκε από τα φουσκωμένα νερά ενός ποταμού που υπερχείλισε. Μετά από πολύωρες έρευνες, το πτώμα της άτυχης γυναίκας βρέθηκε μέσα στο αυτοκίνητο."/>
  </head>
  <body>
    <article>
      <h1>Κακοκαιρία - Ιταλία: Μία γυναίκα νεκρή από τις πλημμύρες (ΒΙΝΤΕΟ-ΦΩΤΟ)</h1>
      <address>
        <time datetime="2019-11-24T23:15:07+00:00">24 Nov 2019, 23:15</time>
      </address>
      <p>
        <b><a href="https://www.thepressroom.gr/tags/kakokairia">Κακοκαιρία </a>- <a href="https://www.thepressroom.gr/tags/italia">Ιταλία</a>: </b>
        <b>Μια γυναίκα 52 ετών έχασε τη ζωή της σήμερα λόγω της σφοδρής κακοκαιρίας που πλήττει την Ιταλία, καθώς τον αυτοκίνητό της παρασύρθηκε από τα φουσκωμένα νερά ενός ποταμού που υπερχείλισε.</b>
      </p>
      <p>Μετά από πολύωρες έρευνες, το πτώμα της άτυχης γυναίκας βρέθηκε μέσα στο αυτοκίνητο.</p>
      <p>Δύο άλλα πρόσωπα που επέβαιναν στο όχημα κατάφεραν να βγουν από αυτό εγκαίρως και να σωθούν.</p>
      <p>Το Πιεμόντε, όπου έχασε τη ζωή της η γυναίκα, βρίσκεται αντιμέτωπο με σφοδρές βροχοπτώσεις, με την περιοχή της Αλεξάνδρεια (νότια του Τορίνο) να βρίσκεται σε κρισιμότερη κατάσταση, καθώς <b>200 άνθρωποι χρειάστηκε να απομακρυνθούν και 600 έχουν αποκλειστεί.</b></p>
      <figure>
        <iframe data-src="https://twitter.com/severeweatherEU/status/1198617348455981056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η γειτονική Λιγουρία παραμένει σε κόκκινο συναγερμό, όπου εξαιτίας των χειμάρρων λάσπης έκλεισε ο αυτοκινητόδρομος που συνδέει τη Γένοβα με τη Βιντιμίλια, στα σύνορα με τη Γαλλία.</p>
      <p>Βορειότερα, στο Βαλ Νταόστα,<b> 500 άνθρωποι απομακρύνθηκαν μετά το κλείσιμο πολλών επαρχιακών δρόμων εξαιτίας του υψηλού κινδύνου χιονοστιβάδων.</b></p>
      <h3>Κάτω από τα νερά πάλι η Βενετία</h3>
      <p>Πολλές περιοχές στη βόρεια Ιταλία πλήττονται σήμερα από ακραία καιρικά φαινόμενα, τα οποία διαρκούν ήδη δύο εβδομάδες, με τη<b> <a href="https://www.thepressroom.gr/tags/venetia">Βενετία</a> </b>να βυθίζεται εκ νέου κάτω από το νερό</p>
      <p>Δέκα ημέρες μετά τις άνευ προηγουμένου εδώ και δεκαετίες πλημμύρες,<b> η Βενετία βρίσκεται αντιμέτωπη με μια νέα πλημμυρίδα (acqua alta) σήμερα το πρωί με το ύψος του νερού στα 130 εκατοστά πάνω από τη στάθμη της θάλασσας</b>, μακριά, εντούτοις, από το ιστορικό ρεκόρ των 187 εκατοστών (το υψηλότερο από το 1966), που καταγράφηκε τη 12η Νοεμβρίου, και είχε ως αποτέλεσμα να προκληθούν σοβαρές ζημιές στην πόλη.</p>
      <p>Στα πλάνα που μεταδίδουν τα τηλεοπτικά δίκτυα διακρίνονται άνθρωποι στη διάσημη πλατεία του Αγίου Μάρκου, να περπατούν με <b>το νερό πάνω από το γόνατό τους.</b></p>
      <figure>
        <iframe data-src="https://twitter.com/Ruptly/status/1198643690597683203?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Για το απόγευμα έχει προγραμματιστεί μια διαδήλωση έπειτα από το κάλεσμα της συλλογικότητας<b> "No Grandi Navi" (Όχι στα κρουαζιερόπλοια), </b>προκειμένου οι συμμετέχοντες να καταγγείλουν την αδράνεια των αρχών μπροστά στις καταστροφές που απειλούν την πόλη, μνημείο παγκόσμιας πολιτιστικής κληρονομιάς της Unesco.</p>
      <p>Οι ζημιές που προκλήθηκαν από τις πλημμύρες της 12ης Νοεμβρίου είναι ακόμη νωρίς να υπολογιστούν με ακρίβεια, όμως, σύμφωνα με τις πρώτες εκτιμήσεις των αρχών, όπως μεταδίδουν ιταλικά ΜΜΕ, <b>τα αιτήματα αποζημιώσεων ενδέχεται να φθάσουν το 1 δισεκατομμύριο ευρώ.</b></p>
      <h3>Δεν υπηρξαν θύματα στη γέφυρα που κατέρρευσε</h3>
      <p>Στο μεταξύ, η SIAS, η διαχειρίστρια εταιρεία της οδογέφυρας, τμήμα της οποίας κατέρρευσε κοντά στη Σαβόνα σήμερα το απόγευμα, έκανε γνωστό ότι δεν έχουν αναφερθεί θύματα από την καταστροφή αυτή που προκλήθηκε από κατολίσθηση λόγω της βροχής.</p>
      <p>Στην ανακοίνωσή της η εταιρεία επισημαίνει ότι καταβάλει προσπάθειες ώστε να επιβεβαιώσει ότι ισχύει αυτή η πληροφορία.</p>
      <p>
        <b>ΠΗΓΗ: ΑΠΕ-ΜΠΕ</b>
      </p>
    </article>
  </body>
</html>