<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561167/ede-kai-diathesimotita-ston-astunomiko-pou-eleutherose-kratoumeno-gia-3-ores/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T23:45:00+00:00"/>
    <meta property="og:title" content="ΕΔΕ και διαθεσιμότητα για 2 αστυνομικούς στην Κρήτη - Ελευθέρωσε κρατούμενο για 3 ώρες"/>
    <meta property="og:description" content="Συνελήφθησαν 2 αστυνομικοί στην Κρήτη"/>
  </head>
  <body>
    <article>
      <h1>ΕΔΕ και διαθεσιμότητα για 2 αστυνομικούς στην Κρήτη - Ελευθέρωσε κρατούμενο για 3 ώρες</h1>
      <address>
        <time datetime="2019-11-24T23:45:00+00:00">24 Nov 2019, 23:45</time>
      </address>
      <p>
        <b>Συνελήφθησαν 2 αστυνομικοί στην Κρήτη</b>
      </p>
      <p>Ένα σοβαρό περιστατικό συνέβη στην Κρήτη, τα ξημερώματα του Σαββάτου.</p>
      <p>Σύμφωνα με <a href="http://www.astynomia.gr/index.php?option=ozo_content&amp;lang=%27..%27&amp;perform=view&amp;id=91065&amp;Itemid=2364&amp;lang=">ανακοίνωση </a>της Ελληνικής Αστυνομίας, ένας Αστυνόμος Α’, ο οποίος βρισκόταν εκτός υπηρεσίας, μετέβη σε αστυνομική υπηρεσία και… πήρε μαζί του έναν κρατούμενο!</p>
      <p>Ο άνδρας κρατείτο για υγειονομική παράβαση και, σύμφωνα με την ανακοίνωση, ο ίδιος επέστρεψε στα κρατητήρια μαζί με τον αστυνομικό, 3 ώρες αργότερα.</p>
      <p>Για το περιστατικό συνελήφθη, στο πλαίσιο του αυτοφώρου, τόσο ο κρατούμενος, όσο και ο Αστυνόμος Α’, αλλά και ο Αρχιφύλακας, ο οποίος εκτελούσε καθήκοντα Αξιωματικού Υπηρεσίας στην Υπηρεσία όπου κρατείτο ο άνδρας. Επίσης, σχηματίστηκε ποινική δικογραφία σε βάρος τους.</p>
      <p>Μάλιστα, έπειτα από απόφαση του Αρχηγείου της Ελληνικής Αστυνομίας, οι δύο αστυνομικοί τέθηκαν σε διαθεσιμότητα και σε βάρος τους διατάχθηκε η διενέργεια Ένορκης Διοικητικής Εξέτασης (ΕΔΕ).</p>
      <p>
        <b>Η ανακοίνωση της ΕΛ.ΑΣ.:</b>
      </p>
      <p>«Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α’ και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης.</p>
      <p>Η υπόθεση αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α’, εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση επέστρεψαν μαζί μετά από περίπου (3) ώρες.</p>
      <p>Οι δύο αστυνομικοί και ο ιδιώτης συνελήφθησαν, σε βάρος τους σχηματίσθηκε ποινική δικογραφία αυτόφωρης διαδικασίας και οδηγήθηκαν στην αρμόδια εισαγγελική Αρχή.»</p>
    </article>
  </body>
</html>