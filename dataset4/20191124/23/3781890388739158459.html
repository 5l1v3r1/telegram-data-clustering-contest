<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743408"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T23:01:00+00:00"/>
    <meta property="og:title" content="ด.ต.ปืนจ่อยิงหัวสาหัส เครียดตกเป็นจำเลยต้องขึ้นศาล "/>
    <meta property="og:description" content="ด.ต.วัย 51 ใช้ปืนประจำกายจ่อยิงหัวตัวเองบน สน. บาดเจ็บสาหัส ผกก. คาดเครียดปัญหาส่วนตัว หลังตกเป็นจำเลยในคดีปลอมบัตรเครดิตต้องขึ้นศาล 28 พ.ย.นี้  "/>
  </head>
  <body>
    <article>
      <h1>ด.ต.ปืนจ่อยิงหัวสาหัส เครียดตกเป็นจำเลยต้องขึ้นศาล </h1>
      <address>
        <time datetime="2019-11-24T23:01:00+00:00">24 Nov 2019, 23:01</time>
      </address>
      <p>
        <b>ด.ต.วัย 51 ใช้ปืนประจำกายจ่อยิงหัวตัวเองบน สน. บาดเจ็บสาหัส ผกก. คาดเครียดปัญหาส่วนตัว หลังตกเป็นจำเลยในคดีปลอมบัตรเครดิตต้องขึ้นศาล 28 พ.ย.นี้  </b>
      </p>
      <p>เมื่อเวลา 02.30 น. วันที่ 25 พ.ย. ร.ต.ท.กฤษฎา บรรดาศักดิ์ รอง สว.(สอบสวน) สน.ทองหล่อ ขณะปฏิบัติหน้าที่อยู่บนโรงพัก ได้ยินเสียงปืนดังขึ้นภายในโรงพัก บริเวณห้องพนักงานสอบสวน ชั้นล่าง วิ่งลงมาดูพบร่าง ด.ต.กิตติวุฒ ชูหนู อายุ 51 ปี อยู่ในเครื่องแบบตำรวจใช้ปืนพกประจำกายยี่ห้อ ซิกเซาว์เออร์ ขนาด 9 มม. ยิงตัวเองที่ศีรษะด้านซ้ายทะลุด้านขวา เลือดไหลนองโซฟา  หายใจรวยริน นั่งพิงพนักโซฟา ปืนตกอยู่ที่พื้นซ้ายมือ รีบโทรแจ้งเจ้าหน้าที่กู้ชีพ รพ.คามิลเรียล มาให้การช่วยเหลือ<br/><br/>จากการสอบสวนทราบว่า ผู้บาดเจ็บ ด.ต.กิตติวุฒิ ชูหนู ผบ.หมู่ ป.สน.ทองหล่อ อายุ 51 ปี ปฏิบัติหน้าที่ผู้ช่วยพนักงานสอบสวนเวรประจำวันที่ 25 พ.ย. 62 เวลา 00.00-08.00 น. โดยช่วงเกิดเหตุ ด.ต.กิตติวุฒิ ได้เดินมาปิดไฟบริเวณห้องรับรองผู้บังคับบัญชา และได้เข้าไปนั่งพักบริเวณเก้าอี้โซฟา หลังจากนั้น ก็ได้ยินเสียงปืนดังขึ้น 1 นัด จึงรีบเข้าทำการตรวจสอบ พบ ด.ต.กิตติวุฒิ นั่งพิงอยู่บนโซฟา และมีเลือดไหลออกจากขมับศีรษะ มือซ้ายถือปืนพกประจำกายยี่ห้อ ซิกเซาว์เออร์ ขนาด 9 มม. มีโทรศัพท์มือวางอยู่ที่โซฟาด้านข้าง และพบหัวกระตกอยู่บนรางเลื่อนประตู แต่ ด.ต.กิตติวุฒ ยังหายใจอยู่ จึงรีบเข้าทำการช่วยเหลือ และแจ้งหน่วยกู้ชีพมารับตัวส่ง รพ.คามิลเลียน ทองหล่อ อาการสาหัส</p>
      <figure>
        <img src="https://www.dailynews.co.th/admin/upload/20191125/news_oTZLjpaGNd072125_533.jpg?v=20191125127?v=8632"/>
      </figure>
      <p>พ.ต.อ.นิติวัฒน์ แสนสิ่ง ผกก.สน.ทองหล่อ กล่าวว่า ก่อนเกิดเหตุได้นั่งดูบอล แมนฯยู - เชฟฯ ยู ด้วยกัน โดยไม่มีทีท่าจะยิงตัวเอง ปกติ ด.ต.กิตติวุฒิ เป็นคนไม่ค่อยพูดเท่าไหร่ โดยก่อนจะมาทำหน้าที่เป็นเสมียนคดี ได้ปฏิบัติหน้าที่สายตรวจ และมีการถูกดำเนินคดีในข้อหาปลอมแปลงบัตรเครดิต ซึ่งได้สั่งให้ออกจากราชการไว้ก่อน จากนั้นได้กลับเข้ามาขอรับราชการได้ไม่นาน ส่วนสาเหตุน่าจะมาจากความเครียดที่ต้องไปขึ้นศาลในวันที่ 28 พ.ย.นี้ ในฐานะจำเลยในคดีบัตรเครดิต ทั้งนี้ ในส่วนอาการขณะนี้ ด.ต.กิตติวุฒิ ยังอยู่ในห้องไอซียู ซึ่งแพทย์กำลังพยายามยื้อชีวิตอย่างเต็มที่.<br/><br/> </p>
    </article>
  </body>
</html>