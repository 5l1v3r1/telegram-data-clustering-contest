<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260492/elvetia-agorase-to-kapelo-toy-xitler-kai-to-dorise-se-israilino-idryma"/>
    <meta property="og:site_name" content="LiFO"/>
    <meta property="article:published_time" content="2019-11-24T23:25:00+00:00"/>
    <meta property="og:title" content="Ελβετία: Αγόρασε το καπέλο του Χίτλερ και το δώρισε σε ισραηλινό ίδρυμα"/>
    <meta property="og:description" content="Λιβανέζος επιχειρηματίας αγόρασε το καπέλο και άλλα προσωπικά αντικείμενα του Χίτλερ και τα δώρησε σε εβραϊκό ίδρυμα"/>
  </head>
  <body>
    <article>
      <h1>Ελβετία: Αγόρασε το καπέλο του Χίτλερ και το δώρισε σε ισραηλινό ίδρυμα</h1>
      <h2>Λιβανέζος επιχειρηματίας αγόρασε το καπέλο και άλλα προσωπικά αντικείμενα του Χίτλερ και τα δώρησε σε εβραϊκό ίδρυμα</h2>
      <address><time datetime="2019-11-24T23:25:00+00:00">24 Nov 2019, 23:25</time> by <a rel="author">NEWSROOM</a></address>
      <p>
        <b>Ένας Λιβανέζος επιχειρηματίας, στην <a href="https://www.lifo.gr/tags/%CE%95%CE%BB%CE%B2%CE%B5%CF%84%CE%AF%CE%B1">Ελβετία</a>, δώρισε σε ισραηλινό ίδρυμα το καπέλο και άλλα αντικείμενα που ανήκαν στον <a href="https://www.lifo.gr/tags/%CE%91%CE%B4%CF%8C%CE%BB%CF%86%CE%BF%CF%82+%CE%A7%CE%AF%CF%84%CE%BB%CE%B5%CF%81">Αδόλφο Χίτλερ</a> που πουλήθηκαν πρόσφατα σε μια αμφιλεγόμενη δημοπρασία στο Μόναχο.</b>
      </p>
      <p>Ο Αμπντάλα Σατίλα, ο οποίος έκανε περιουσία ασχολούμενος με το εμπόριο διαμαντιών και ακινήτων στη Γενεύη, είπε στην εφημερίδα Le Matin Dimanche ότι ήθελε να αγοράσει αυτά τα αντικείμενα «για να μην χρησιμοποιηθούν για νεοναζιστική προπαγάνδα». Τόνισε επίσης ότι η πρωτοβουλία του ήταν «απολιτική και ουδέτερη».</p>
      <p>Ο πρόεδρος της Ευρωπαϊκής Εβραϊκής Ομοσπονδίας, ραβίνος Μεναχέμ Μαργκολέν, δήλωσε «συγκλονισμένος» από αυτή τη χειρονομία του πάμπλουτου επιχειρηματία. «Σε αυτόν τον κυνικό κόσμο, μια πράξη τέτοιας ευγένειας, γενναιοδωρίας και αλληλεγγύης μας άφησε κατάπληκτους», ανέφερε στην ανακοίνωσή του.</p>
      <p>Ο ραβίνος πρόσθεσε ότι ο Σατίλα δέχτηκε μια πρόσκληση να επισκεφθεί το Άουσβιτς τον Ιανουάριο, μαζί με Ευρωπαίους βουλευτές, για να του απονεμηθεί ένα βραβείο.</p>
      <p>Στη δημοπρασία που οργανώθηκε την Τετάρτη από τον γερμανικό οίκο Hermann Historica, ο επιχειρηματίας έδωσε περίπου 545.000 ευρώ για να αγοράσει δέκα αντικείμενα. Μεταξύ αυτών ήταν το καπέλο του Χίτλερ, ένα κουτί πούρων, μια γραφομηχανή και μια πολυτελής έκδοση του βιβλίου «Ο Αγών μου» που ανήκε στον Χέρμαν Γκέρινγκ.</p>
      <p>«Ο ακροδεξιός λαϊκισμός και ο αντισημιτισμός κερδίζουν έδαφος σε όλη την Ευρώπη και τον κόσμο. Δεν ήθελα να πέσουν αυτά τα αντικείμενα στα λάθος χέρια και να χρησιμοποιηθούν από πρόσωπα με κακές προθέσεις», είπε ο Σατίλα.</p>
      <p>Ο επιχειρηματίας γεννήθηκε το 1974 στη Βηρυτό, σε μια πλούσια οικογένεια χριστιανών κοσμηματοπωλών. Σήμερα είναι μεταξύ των 300 πλουσιότερων ανθρώπων στην Ελβετία. Ο ίδιος θα ήθελε να κάψει αυτά τα αντικείμενα που αγόρασε αλλά «οι ιστορικοί πιστεύουν ότι θα ήταν προτιμότερο να διατηρηθούν, για τη συλλογική μνήμη». Έτσι, ήρθε σε επαφή με το ίδρυμα Keren Hayessod για να τους τα δώσει και να εκτεθούν σε κάποιο μουσείο.</p>
      <p>Η συγκεκριμένη δημοπρασία είχε προκαλέσει αντιδράσεις στη Γερμανία, κυρίως στην εβραϊκή κοινότητα.</p>
      <p>Με πληροφορίες από ΑΠΕ-ΜΠΕ / AFP</p>
    </article>
  </body>
</html>