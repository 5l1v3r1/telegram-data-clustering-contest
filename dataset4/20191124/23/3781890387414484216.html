<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743308"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T23:45:00+00:00"/>
    <meta property="og:title" content="เล็งย้ายโฮมสคูลให้สป.ศธ.ดูแล"/>
    <meta property="og:description" content="ชงย้าย”โฮมสคูล”พ้นสพฐ.เข้าสังกัด สป.ศธ. ลดช่องว่างการทำงานระหว่างเจ้าหน้าที่ กับบ้านเรียนและศูนย์การเรียน พร้อมเร่งรัดไขทุกประเด้นปัญหาให้เด็กได้รับสิทธิตามกฎหมาย  "/>
  </head>
  <body>
    <article>
      <h1>เล็งย้ายโฮมสคูลให้สป.ศธ.ดูแล</h1>
      <address>
        <time datetime="2019-11-24T23:45:00+00:00">24 Nov 2019, 23:45</time>
      </address>
      <p>
        <b>ชงย้าย”โฮมสคูล”พ้นสพฐ.เข้าสังกัด สป.ศธ. ลดช่องว่างการทำงานระหว่างเจ้าหน้าที่ กับบ้านเรียนและศูนย์การเรียน พร้อมเร่งรัดไขทุกประเด้นปัญหาให้เด็กได้รับสิทธิตามกฎหมาย  </b>
      </p>
      <p>วันนี้(25พ.ย.)นายภูมิสรรค์ เสนีวงศ์ ณ อยุธยา ที่ปรึกษาเเละประธานยุทธศาสตร์ นโยบาย ดร.คุณหญิงกัลยา โสภณพนิช รมช.ศึกษาธิการ(ศธ.) เปิดเผยว่า เมื่อเร็ว ๆ นี้ตนได้ประชุมร่วมกับนายเทวินฏฐ์ อัครศิลาชัย เลขาธิการสมาคมสภาการศึกษาทางเลือกไทย(สกล.) เเละ สำนักงานคณะกรรมการการศึกษาขั้นพื้นฐาน(สพฐ.) เกี่ยวกับสิทธิของเด็กในศูนย์การเรียน และ บ้านเรียนสถานศึกษาขั้นพื้นฐาน ซึ่งเป็นสถานศึกษาขั้นพื้นฐานตามมาตรา 18(3) ของ พ.ร.บ.การศึกษาแห่งชาติ พ.ศ.2542 โดยปัจจุบันมี 87ศูนย์ ทั้งประเภทบุคคล องค์กรชุมชน องค์กรเอกชน สถานประกอบการ และบ้านเรียน(Home school) รวมประมาณ 1,000 กว่าครอบครัว โดย สกล.ขอให้เร่งรัดหน่วยงานที่เกี่ยวข้องช่วยเหลือเด็กในศูนย์การเรียนฯให้ได้รับสิทธิประโยชน์ตามกฎหมายทั้งอาหารเสริม(นม) อาหารกลางวัน ปรับปรุงเรื่องการออกใบอนุญาตทำงานของครูอาสาสมัครต่างชาติในศูนย์การเรียน จัดทำระบบฐานข้อมูลของเด็กที่สามารถเชื่อมต่อกับระบบ DMC การศึกษาของชาติได้ ให้สิทธิการเรียนหลักสูตรทหารรักษาดินแดน(รด.) ตลอดจนสิทธิในการเรียนแบบทวิศึกษาร่วมกับสถานศึกษาอาชีวศึกษา<br/><br/>  “ปัจจุบันสถานศึกษาแบบบ้านเรียนฯ อยู่ในกำกับดูแลของสำนักนโยบายและแผน สพฐ.  เนื่องจากเป็นสถานศึกษาสำหรับกลุ่มเป้าหมายเฉพาะ ที่มีแนวทางรูปแบบการจัดการศึกษาที่หลากหลาย และแตกต่างจากการศึกษาในระบบ จึงเป็นภาระความยุ่งยากเพิ่มเติมของเจ้าหน้าที่ ส่งผลให้เกิดช่องว่างในการสื่อสาร การส่งเสริม ติดตาม ประเมินผลและการทำงานร่วมกันระหว่างเจ้าหน้าที่ กับบ้านเรียนและศูนย์การเรียนมาตลอด จนบางแห่งต้องพึ่งกระบวนการยุติธรรม ดังนั้นเพื่อแก้ปัญหาต่าง ๆ ที่ประชุมเห็นตรงกันว่า ควรย้ายไปขึ้นตรงกับสำนักงานปลัด ศธ. โดยผมได้ขอให้ สพฐ.จัดทำข้อสรุปร่วมกับสมาคมฯ เพื่อนำเสนอคุณหญิงกัลยา และ ปลัด ศธ. เพื่อพิจารณาเสนอ รมว.ศธ.ต่อไป”นายภูมิสรรค์กล่าว</p>
    </article>
  </body>
</html>