<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641905/%D9%87%D9%85%DA%A9%D8%A7%D8%B1%DB%8C-%D9%86%D8%B8%D8%A7%D9%85%DB%8C-%D8%A7%D9%85%D8%A7%D8%B1%D8%A7%D8%AA-%D9%88-%D9%81%D8%B1%D8%A7%D9%86%D8%B3%D9%87-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:16:00+00:00"/>
    <meta property="og:title" content="همکاری نظامی امارات و فرانسه افزایش می‌یابد"/>
    <meta property="og:description" content="وزیر دفاع فرانسه که به امارات سفر کرده است، با وزیر مشاور در امور دفاعی این کشور دیدار کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641905/%D9%87%D9%85%DA%A9%D8%A7%D8%B1%DB%8C-%D9%86%D8%B8%D8%A7%D9%85%DB%8C-%D8%A7%D9%85%D8%A7%D8%B1%D8%A7%D8%AA-%D9%88-%D9%81%D8%B1%D8%A7%D9%86%D8%B3%D9%87-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF">همکاری نظامی امارات و فرانسه افزایش می‌یابد</a>
      </h1>
      <h2>وزیر دفاع فرانسه که به امارات سفر کرده است، با وزیر مشاور در امور دفاعی این کشور دیدار کرد.</h2>
      <address><time datetime="2019-11-24T23:16:00+00:00">24 Nov 2019, 23:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «فلورنس پارلی» وزیر دفاع فرانسه امروز (یکشنبه) در مقر وزارت دفاع امارات عربی متحده در ابوظبی با «محمد بن احمد البواردی» وزیر مشاور در امور دفاع امارات دیدار کرد.</p>
      <p>در این دیدار همکاری مشترک امارات و فرانسه در زمینه‌های دفاعی و نظامی و نیز پاره‌ای از پرونده‌های منطقه‌ای و بین‌المللی بررسی شد.</p>
      <p>همچنین سند قانونی بین وزارتخانه‌های دفاع دو کشور به منظور مبادله افسر ارتباطی جهت تسهیل ارتباطات و همکاری عملیاتی بین دو کشور، امضا شد.</p>
      <p>البواردی گفت که روابط امارات و فرانسه به ویژه در زمینه دفاعی و نظامی شاهد تحول بوده و امضای این توافقنامه بیانگر علاقه‌مندی وزارت دفاع امارات برای تقویت روابط و شراکت با شرکای خود و پایبندی به تقویت پیوندهای همکاری دو کشور است.</p>
      <p>از سوی دیگر وزیر دفاع فرانسه امروز گفت که پایگاه دریایی فرانسه در ابوظبی مقر مأموریت‌های دریایی اروپا برای تأمین امنیت خلیج فارس خواهد شد و قرار است این مأموریت‌ها بزودی آغاز شود.</p>
      <p>وی در جریان بازدید از پایگاه دریایی فرانسه در ابوظبی در جمع خبرنگاران گفت: «از صبح امروز اعلام می‌کنیم که ما رسما تصمیم گرفتیم مقر فرماندهی (مأموریت‌های اروپا در خلیج‌فارس) در خاک امارات باشد.»</p>
      <p>طبق گزارش خبرگزاری رویترز، این مقام فرانسوی افزود که در این مرکز فرماندهی حدود ۱۲ مسئول به نمایندگی از کشورهای شرکت‌کننده در این مأموریت مستقر خواهند شد.</p>
      <p>او همچنین خطاب به نظامیان فرانسوی افزود که امیدوار است در بازدید بعدی از این پایگاه، مأموریت مذکور نیز آغاز شده بود.</p>
      <p>وزیر دفاع فرانسه همچنین از امارات به خاطر حمایت از این طرح قدردانی کرد.</p>
      <p>پارلی روز شنبه (دیروز) گفته بود که این طرح اوایل سال آینده اجرایی می‌شود و حدود ۱۰ کشور اروپایی و غیر اروپایی در آن مشارکت خواهند داشت و در عین حال اجرای طرح به موافقت پارلمان‌های این کشورها بستگی دارد.</p>
      <p>اروپا جولای گذشته از طرحی مستقل از آمریکا برای آنچه تأمین امنیت دریانوردی در خلیج‌فارس خوانده شد، خبر داده است.</p>
      <p>وزیر دفاع فرانسه همچنین ابراز امیدواری کرد که اجرای این طرح کمک بزرگی به تأمین امنیت دریانوردی در منطقه کند.</p>
      <p>پارلی روز شنبه(دیروز) همچنین با «محمد بن زاید» ولی‌عهد ابوظبی دیدار و درباره روابط دوجانبه و تقویت همکاری‌های دو کشور و تحولات منطقه گفت‌وگو کرد.</p>
    </article>
  </body>
</html>