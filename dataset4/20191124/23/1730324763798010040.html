<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244099/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T23:40:04+00:00"/>
    <meta property="og:title" content="Remote Working กับการทำงานยุค 4.0 เชื่อมโยงการเลือกที่อยู่อาศัย"/>
    <meta property="og:description" content="แนวคิดจัดการ Work-Life Balance ที่กำหนดชั่วโมงทำงานวันละ 8 ชั่วโมง อาจเป็นแนวคิดที่ไม่ทันสมัยไปแล้วกับยุคปัจจุบัน ที่เทคโนโลยีเข้ามาอำนวยความสะดวกเชื่อมโยงการทำงานเข้าด้วยกัน ให้ผู้คนสามารถเลือกทำงานจากที่บ้านหรือสถานที่ใดก็ได้ที่มีเครือข่ายอินเทอร์เน็ตรองรับ และจากข้อมูล Global Workspace Survey โดย International Workplace Group ระบุว่า บริบทใหม่ของคนทำงานในยุคปัจจุบันคือการทำงานที่ยืดหยุ่น ซึ่งถือเป็นปัจจัยสำคัญในการเลือกองค์กรเพื่อสมัครเข้าร่วมทำงาน โดยจะคำนึงถึงปัจจัยด้านสภาพแวดล้อมในการทำงานที่ให้ความยืดหยุ่นมากกว่าจำนวนวันหยุด ส่วนองค์กรที่ขาดนโยบายด้านความยืดหยุ่นมีแนวโน้มสูงที่จะสูญเสียพนักงานที่มีความรู้ความสามารถมากกว่าองค์กรที่มีความยืดหยุ่นในการทำงาน ส่งผลให้แนวคิดการทำงานจากที่ใดก็ได้ หรือ Remote Working จึงกำลังจะเข้ามาแทนที่ เพราะเทคโนโลยีที่เอื้อให้เกิดการประชุม การส่งงาน หรือการสร้างสรรค์ผลงานต่างๆ ร่วมกันได้โดยไม่จำเป็นต้องนั่งประจำที่ออฟฟิศอีกต่อไป"/>
  </head>
  <body>
    <article>
      <h1>Remote Working กับการทำงานยุค 4.0 เชื่อมโยงการเลือกที่อยู่อาศัย</h1>
      <address><time datetime="2019-11-24T23:40:04+00:00">24 Nov 2019, 23:40</time> by <a rel="author" href="https://www.thebangkokinsight.com/author/suwannee/" target="_blank">สุวรรณี มหณรงค์ชัย</a></address>
      <p>แนวคิดจัดการ <b>Work-Life Balance</b> ที่กำหนดชั่วโมงทำงานวันละ 8 ชั่วโมง อาจเป็นแนวคิดที่ไม่ทันสมัยไปแล้วกับยุคปัจจุบัน ที่เทคโนโลยีเข้ามาอำนวยความสะดวกเชื่อมโยงการทำงานเข้าด้วยกัน ให้ผู้คนสามารถเลือกทำงานจากที่บ้านหรือสถานที่ใดก็ได้ที่มีเครือข่ายอินเทอร์เน็ตรองรับ และจาก<b>ข้อมูล Global Workspace Survey โดย International Workplace Group ระบุว่า บริบทใหม่ของคนทำงานในยุคปัจจุบันคือการทำงานที่ยืดหยุ่น ซึ่งถือเป็นปัจจัยสำคัญในการเลือกองค์กรเพื่อสมัครเข้าร่วมทำงาน โดยจะคำนึงถึงปัจจัยด้านสภาพแวดล้อมในการทำงานที่ให้ความยืดหยุ่นมากกว่าจำนวนวันหยุด</b> ส่วนองค์กรที่ขาดนโยบายด้านความยืดหยุ่นมีแนวโน้มสูงที่จะสูญเสียพนักงานที่มีความรู้ความสามารถมากกว่าองค์กรที่มีความยืดหยุ่นในการทำงาน ส่งผลให้<b>แนวคิดการทำงานจากที่ใดก็ได้ หรือ Remote Working จึงกำลังจะเข้ามาแทนที่ เพราะเทคโนโลยีที่เอื้อให้เกิดการประชุม การส่งงาน หรือการสร้างสรรค์ผลงานต่างๆ ร่วมกันได้โดยไม่จำเป็นต้องนั่งประจำที่ออฟฟิศอีกต่อไป</b></p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%97%E0%B8%B3%E0%B8%87%E0%B8%B2%E0%B8%9925111.png"/>
      </figure>
      <p>ซึ่งการทำงานแบบ <b>Remote Working</b> นี้ไม่ได้แพร่หลายเพียงแค่ในกลุ่มสตาร์ทอัพเท่านั้น แต่<b>องค์กรใหญ่ๆ ที่เป็นองค์กรระดับประเทศ เช่น Google และ Amazon ก็มีนโยบายสร้างความยืดหยุ่นนี้ภายในองค์กร</b> โดยเริ่มจาก Flexible Hour ที่อนุญาตให้พนักงานบริหารเวลาการเข้าทำงานของตัวเอง หรือ <b>Flexible Office นั่นคือการไม่มีโต๊ะประจำให้พนักงาน ทุกคนสามารถนั่งทำงานได้ทุกที่ในออฟฟิศ ซึ่งองค์กรขนาดใหญ่ของบ้านเราอย่างไมโครซอฟท์ (ประเทศไทย) และแสนสิริ ก็มีนโยบาย Flexible Working Time และ Work Anywhere Anytime ด้วยเช่นกัน</b></p>
      <p>จากเทรนด์ดังกล่าว ส่งผลต่อธุรกิจอสังหาริมทรัพย์อย่างไร? ธุรกิจเกี่ยวกับที่อยู่อาศัยเองก็ต้องมีการปรับตัวเช่นกัน เพราะโครงการที่อยู่อาศัยจะไม่ใช่เพียงสำหรับการพักอาศัยเท่านั้น แต่ควรจะต้องมีพื้นที่ส่วนกลางและสิ่งอำนวยความสะดวกที่รองรับพฤติกรรมการใช้ชีวิตที่เปลี่ยนไปดังกล่าว เช่น <b>ห้อง Co-working Space ที่สามารถนั่งทำงานและมี WiFi รองรับการประชุมแบบทางไกล รวมถึงการหาพันธมิตรเพื่ออำนวยความสะดวก </b>เช่น ด้านการจัดส่งเอกสารหรือพัสดุ หรือการมี Smart Locker เป็นต้น</p>
      <figure>
        <img src="https://www.thebangkokinsight.com/wp-content/uploads/2019/11/25111.jpg"/>
      </figure>
      <p>นอกจากนี้ <b>Remote Working ยังทำให้คนมีเวลาใช้ชีวิตนอกสถานที่ทำงานมากยิ่งขึ้น</b> ได้จัดสรรทำกิจกรรมอื่นๆ นอกเหนือจากการทำงานตามไลฟ์สไตล์ความชอบส่วนตัว เช่น การออกกำลังกาย การทำงานศิลปะ ดังนั้นหากโครงการที่อยู่อาศัยมีการออกแบบที่รองรับสิ่งเหล่านี้ ก็จะตอบโจทย์การอยู่อาศัยของคนในยุคปัจจุบันได้ดียิ่งขึ้น ซึ่งนอกจากการออกแบบพื้นที่ส่วนกลางและสิ่งอำนวยความสะดวกในโครงการที่เหมาะสมแล้ว การบริหารจัดการโครงการและดูแลการใช้ชีวิตของผู้ที่อยู่อาศัยก็เป็นสิ่งสำคัญ เพราะแน่นอนว่าสิ่งอำนวยความสะดวกต่างๆ ย่อมต้องมีบุคลากรที่ทำหน้าที่ดูแลจัดการให้อยู่ในสภาพดีและสามารถใช้การได้อย่างมีประสิทธิภาพและพร้อมรองรับการใช้งานของทุกๆ คน เช่น จัดสรรการจองห้องอเนกประสงค์ ตลอดจนการจัดกิจกรรมพิเศษที่ช่วยสนับสนุนด้านความคิดสร้างสรรค์ เพื่อเป็นแรงบันดาลใจในการทำงาน เช่น การจัดกิจกรรม workshop งานศิลปะ การจัดงานเสวนาเชิงสร้างสรรค์แบ่งปันประสบการณ์ดีๆ เป็นต้น ซึ่งปัจจุบันก็เริ่มมีโครงการคอนโดมิเนียมหลายแห่งที่ออกแบบแนวคิดให้เหมาะกับผู้อยู่อาศัยตามไลฟ์สไตล์อย่างชัดเจน</p>
      <figure>
        <img src="https://www.thebangkokinsight.com/wp-content/uploads/2019/11/25112.jpg"/>
      </figure>
      <p>ส่วน<b>ข้อดีของ Remote Working ในด้านของการอยู่อาศัยนั้น ถือว่ามีส่วนในการปลดล็อคการเลือกซื้อโครงการที่อยู่อาศัยที่ชื่นชอบได้อย่างแท้จริง</b> โดยไม่มีข้อจำกัดว่าจะต้องเป็นที่อยู่อาศัยที่ใกล้ที่ทำงานอีกต่อไป โดยเฉพาะในปัจจุบันที่ผังเมืองใหม่ของกรุงเทพมหานครได้กระจายศูนย์ความเจริญไปสู่ชานเมืองตามจุดเชื่อมต่อรถไฟฟ้ามากขึ้น จึงทำให้เกิดการพัฒนาโครงการที่อยู่อาศัยกระจายออกไปสู่ชานเมือง ทำให้ผู้ซื้อมีตัวเลือกมากขึ้น ที่สำคัญราคาที่ดินย่านชานเมืองยังอยู่ในระดับที่ไม่สูงเมื่อเทียบกับราคาที่ดินย่านใจกลางธุรกิจ จึงทำให้ที่อยู่อาศัยในย่านชานเมืองอยู่ในราคาที่ผู้บริโภคทั่วไปสามารถเข้าถึงได้</p>
      <p>เมื่อสามารถเลือกพักอาศัยและได้ทำงานในบรรยากาศที่ตนเองสามารถกำหนดได้ ก็จะทำให้เกิดการสร้างผลงานที่มีประสิทธิภาพและดึงศักยภาพของตนเองออกมาได้มากที่สุด แนวคิดนี้จึงส่งผลดีทั้งต่อองค์กรและต่อพนักงาน เพราะการทำงานแบบอิสระนั้นย่อมช่วยให้ฉีกกรอบความคิดเดิมๆ และสร้างสรรค์สิ่งใหม่ๆ อยู่เสมอ ลดค่าใช้จ่ายในการเดินทาง ส่วนองค์กรเองก็สามารถจ้างคนเก่งได้จากทุกที่ โดยตัดปัญหาด้านสถานที่ออกไปนั่นเอง ซึ่งก็นับเป็นอีกหนึ่งเทรนด์ที่น่าสนใจค่ะ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244099%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244188/"/>
        <a href="https://www.thebangkokinsight.com/243864/"/>
        <a href="https://www.thebangkokinsight.com/242121/"/>
        <a href="https://www.thebangkokinsight.com/240870/"/>
      </related>
    </article>
  </body>
</html>