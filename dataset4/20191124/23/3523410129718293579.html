<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641902/%D8%AA%D8%B1%DA%A9%DB%8C%D9%87-%D8%AA%D9%88%D9%82%D9%81-%D8%B9%D9%85%D9%84%DB%8C%D8%A7%D8%AA-%D9%86%D8%B8%D8%A7%D9%85%DB%8C-%D8%AF%D8%B1-%D8%A7%D8%AF%D9%84%D8%A8-%D8%B1%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T23:10:00+00:00"/>
    <meta property="og:title" content="ترکیه توقف عملیات نظامی در ادلب را خواستار شد"/>
    <meta property="og:description" content="وزیر دفاع ترکیه از روسیه خواست تا با اعمال فشار به دولت سوریه، جلوی حملات ارتش این کشور به ادلب را بگیرد."/>
  </head>
  <body>
    <article>
      <h1>
        <a href="https://www.bultannews.com/fa/news/641902/%D8%AA%D8%B1%DA%A9%DB%8C%D9%87-%D8%AA%D9%88%D9%82%D9%81-%D8%B9%D9%85%D9%84%DB%8C%D8%A7%D8%AA-%D9%86%D8%B8%D8%A7%D9%85%DB%8C-%D8%AF%D8%B1-%D8%A7%D8%AF%D9%84%D8%A8-%D8%B1%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%B4%D8%AF">ترکیه توقف عملیات نظامی در ادلب را خواستار شد</a>
      </h1>
      <h2>وزیر دفاع ترکیه از روسیه خواست تا با اعمال فشار به دولت سوریه، جلوی حملات ارتش این کشور به ادلب را بگیرد.</h2>
      <address><time datetime="2019-11-24T23:10:00+00:00">24 Nov 2019, 23:10</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «حلوصی آکار» وزیر دفاع ترکیه روز یکشنبه از روسیه خواست تا با اعمال فشار به دمشق، «حملات هوایی و زمینی ارتش سوریه به ادلب» واقع در شمال این کشور را متوقف کند.</p>
      <p>وزیر دفاع ترکیه که با شبکه «الجزیره» مصاحبه می‌کرد، گفت که آنکارا به دنبال «تحقق صلح و بازگشت آوارگان سوری» به کشورشان به شکل داوطلبانه است.</p>
      <p>وی ایجاد «منطقه امن» را امری مهم و حیاتی برای سوری‌ها خواند و گفت: «وقتی منطقه امن را در مرزهای جنوبی خود در شرق فرات در عمق ۳۰ کیلومتری برقرار می‌کنیم، در واقع یک فرصت برای ایجاد زندگی جدید فراهم خواهد شد».</p>
      <p>وزیر دفاع ترکیه ضمن تشکیک در عقب‌نشینی کامل شبه نظامیان کرد موسوم به یگان‌های مدافع خلق، گفت: «ادامه گشت‌زنی‌های ترکیه و روسیه، ایجاد منطقه امن را تسهیل می‌کند».</p>
      <p>آکار با بیان اینکه ارتش ترکیه تحولات مناطق شمالی سوریه را از نزدیک دنبال می‌کند، افزود: «این اقدام را با هماهنگی روسیه انجام می‌دهیم و موفقیت عملیات گشت‌زنی ترکیه و روسیه تا چند روز دیگر به شکل چشمگیری نمود پیدا می‌کند».</p>
      <p>وزیر دفاع ترکیه پنجشنبه گذشته گفته بود که منطقه امن مورد نظر کشورش در شمال سوریه، به طول ۱۴۵ کیلومتر و عمق ۳۰ کیلومتر به‌طور کامل ایجاد شده است.</p>
      <p>وی همچنین افزود: «ما به تمامیت ارضی همسایگان خود احترام می‌گذاریم اما اجازه تأسیس هیچ گذرگاه تروریستی در مرزهای خود را نمی‌دهیم».</p>
      <p>آنکارا از تاریخ هفدهم مهر عملیات نظامی موسوم به «چشمه صلح» را به بهانه پاکسازی شمال شرق سوریه از یگان‌های مدافع خلق و ایجاد منطقه امنی به عمق ۳۰ کیلومتر در خاک سوریه آغاز کرد. هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>بعد از آن نیز «رجب طیب اردوغان» رئیس‌جمهور ترکیه به شهر سوچی رفته و با «ولادیمیر پوتین» همتای روسی خود توافق کرد تا در ازای توقف عملیات نظامی در شمال سوریه، شبه‌نظامیان کُرد تا فاصله ۳۲ کیلومتری از مرزهای ترکیه عقب‌نشینی کنند.</p>
    </article>
  </body>
</html>