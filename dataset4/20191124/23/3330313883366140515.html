<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905093/noc-nsf-kanshebbers-bekend-van-dijk-oranje-en-ajax-slepen-nominaties-in-de-wacht.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-24T23:36:00+00:00"/>
    <meta property="og:title" content="NOC*NSF maakt kanshebbers bekend: Van Dijk, Oranje en Ajax krijgen nominaties"/>
    <meta property="og:description" content="NOC*NSF heeft zondagavond de nominaties voor Sportman, Sportvrouw, Team en Coach van het Jaar bekend gemaakt. Er zijn uitverkiezingen voor beide Oranje-elftallen en hun bondscoaches, Virgil van Dijk, Ajax en Erik ten Hag. Virgil van Dijk is genomineerd voor de titel Sportman van het Jaar. Dat is te lezen op de website van de sportkoepel. De aanvoerder van Oranje en sterkhouder achterin bij Liverpool won in 2019 de Champions League en bereikte met het Nederlands elftal de finale van de Nations League, waarin werd verloren van Portugal."/>
  </head>
  <body>
    <article>
      <h1>NOC*NSF maakt kanshebbers bekend: Van Dijk, Oranje en Ajax krijgen nominaties</h1>
      <address>
        <time datetime="2019-11-24T23:36:00+00:00">24 Nov 2019, 23:36</time>
      </address>
      <p>
        <b>NOC*NSF heeft zondagavond de nominaties voor Sportman, Sportvrouw, Team en Coach van het Jaar bekend gemaakt. Er zijn uitverkiezingen voor beide Oranje-elftallen en hun bondscoaches, Virgil van Dijk, Ajax en Erik ten Hag.</b>
      </p>
      <p>Virgil van Dijk is genomineerd voor de titel Sportman van het Jaar. Dat is te lezen op <a href="https://www.nocnsf.nl/cms/showpage.aspx?id=26917">de website van de sportkoepel</a>. De aanvoerder van Oranje en sterkhouder achterin bij Liverpool won in 2019 de Champions League en bereikte met het Nederlands elftal de finale van de Nations League, waarin werd verloren van Portugal.</p>
      <p>Ronald Koeman en Sarina Wiegman, bondscoaches van respectievelijk het Nederlands mannenvoetbalelftal en vrouwenvoetbalelftal, staan op de shortlist voor Coach van het Jaar. De prestaties van de trainers met de beide Oranje-elftallen hebben veel indruk gemaakt.</p>
      <p>Hun teams dingen daarnaast ook mee om de prijs van Team van het Jaar. Hetzelfde geldt voor Ajax, dat in 2019 de halve finale van de Champions League haalde. De Amsterdammers zien ook hun trainer, Erik ten Hag, op het lijstje met coaches terug.</p>
      <p>Op woensdag 18 december vindt het NOC*NSF Sportgala plaats. De winnaars worden dan bekendgemaakt.</p>
    </article>
  </body>
</html>