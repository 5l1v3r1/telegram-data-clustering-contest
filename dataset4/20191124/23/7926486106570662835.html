<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013226/%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D8%A7%D9%85%D8%B1%D9%88%D8%B2-%D8%AA%D8%B1%D8%A7%D9%85%D9%BE-%D9%88-%D9%BE%D9%85%D9%BE%D8%A6%D9%88-%D8%B1%D8%A7-%D8%AA%D8%AD%D9%82%DB%8C%D8%B1-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T23:15:00+00:00"/>
    <meta property="og:title" content="مردم تهران امروز ترامپ و پمپئو را تحقیر می‌کنند"/>
    <meta property="og:description" content="مردم بیدار، بصیر و پا به رکاب تهران ساعت ۱۴:۳۰ امروز در محکومیت ‌اشرار و آشوبگران به میدان انقلاب می‌آیند و با نهیب دیگری به‌ترامپ و پمپئو و نوچه‌های اروپایی و منطقه‌ای‌شان، آنها را تحقیر می‌کنند."/>
  </head>
  <body>
    <article>
      <h1>مردم تهران امروز ترامپ و پمپئو را تحقیر می‌کنند</h1>
      <address>
        <time datetime="2019-11-24T23:15:00+00:00">24 Nov 2019, 23:15</time>
      </address>
      <p>
        <i>مردم بیدار، بصیر و پا به رکاب تهران ساعت ۱۴:۳۰ امروز در محکومیت ‌اشرار و آشوبگران به میدان انقلاب می‌آیند و با نهیب دیگری به‌ترامپ و پمپئو و نوچه‌های اروپایی و منطقه‌ای‌شان، آنها را تحقیر می‌کنند.</i>
      </p>
      <p>به گزارش مشرق، رود خروشان مردم در حمایت از نظام اسلامی امروز در تهران جاری می‌‎شود. تهران بعد از ظهر امروز شاهد اجتماع عظیم دل‌های پر از ایمان و وفادار انقلاب است که توطئه دشمن را ناکام گذاشته و اقتدار و امنیت کشور را از ژرفای وجود حمایت می‌کنند. اجرای انتقاد برانگیز طرح سهمیه بندی بنزین و افزایش بهای آن اگرچه دشمنان پلید و وقیح ایران اسلامی را به طمع انداخت واشرار اجاره‌ای و نیابتی با هماهنگی شیپورهای دروغ پراکن در فضای مجازی، بار دیگر علیه نظام و ملت عقده‌گشایی کردند، اما مردم بیدار و بصیر با حضور آگاهانه خود، دشمن را مأیوس و نقشه‌اش‌ را نقش برآب کردند. پشت‌سر اغتشاشات اخیر مانند دیگر دسیسه‌ها، هرچند دستگاه‌های استکبار، صهیونیسم و نوچه‌های اروپایی، ارتجاع منطقه و پادوهای مفلوک و فراری آنها صف کشیده بودند اما مردم با حضور به موقع و هوشمندانه خود برخوردی پشیمان‌کننده با آنها داشتند و درسی فراموش نشدنی به این شبکه خبیث دادند.</p>
      <p>این حضور حماسی وقتی از روز دوشنبه هفته قبل یعنی دو روز پس از آغاز اغتشاشات با راهپیمایی پر شور مردم ولایتمدار زنجان آغاز شد، مانند سیلی خروشنده، به سرعت شهرهای دیگر کشور مانند ایلام، خرم‎آباد، استان مرکزی، اردبیل، دزفول، همدان، نوشهر، گلستان، اصفهان، گیلان، شهرکرد، اسلام‌آباد غرب، ماهشهر، خرمشهر، بهبهان، باغملک، آبادان، بروجرد، مشهد، یاسوج، گچساران، دهدشت، قم، شیراز، دامغان، شاهرود، هرمزگان و... را در بر گرفت و تیغ دشمن را از دستش گرفت. ملت بصیر و چالاک ایران اسلامی نگاه تیزبینی به سرانگشتان خیانتکار دشمن دارند و حضورشان دشمن شکن و حماسی است.</p>
      <p>اما رأس ساعت۱۴:۳۰ امروز دوشنبه نوبت مردم پا به رکاب تهران است که با هوشیاری و وقت‌شناسی همانند آحاد دیگر ملت، در محکومیت ‌اشرار و آشوبگران به صحنه می‌آیند و با نهیب دیگری به بدخواهان و دشمنان، آنها را تحقیر می‌کنند و سیلی دیگری به گوششان می‌کوبند. سخنران این اجتماع که در میدان انقلاب و خیابان‌های اطراف آن برگزار می‌شود، سردار حسین سلامی، فرمانده کل سپاه پاسداران انقلاب اسلامی است و حاج سعید حدادیان نیز در این مراسم بزرگ مدیحه‌سرایی خواهد کرد.</p>
      <p>مردم مصمم و پای کار تهران امروز همپای مردم در همه اکناف کشور نشان می‌دهند پیوندشان با انقلاب اسلامی و نظام جمهوری اسلامی ناگسستنی است و در صورتی که دشمن غلطی کند، با حضور مثال‌زدنی، استقامت، روحیه‌ انقلابی و عمل جهادی معادلاتش را به هم می‌ریزند و آنچنان سیلی‌ای به متعرض خواهند زد که هرگز فراموش نکند.</p>
      <p>در این زمینه، شورای هماهنگی تبلیغات اسلامی با صدور اطلاعیه‌ای از عموم آحاد و اقشار مختلف مردم بصیر و همیشه در صحنه تهران دعوت کرد تا با حضور حماسی و معنوی خود بار دیگر از اقتدار و امنیت کشور و کیان نظام مقدس جمهوری اسلامی ایران حمایت کرده و بیزاری و انزجار خود را نسبت به آشوب‌طلبان واشرار اعلام و اقدامات خرابکارانه و خلاف نظم و امنیت عمومی ‌را به شدت محکوم کنند.</p>
      <p>به گزارش فارس، در این اطلاعیه تصریح شده است: «در پاسخ به درخواست‌ها و تماس‌های مکرّر برگرفته از دیانت، بصیرت و دشمن‌شناسیِ اقشار مردم شریف و ولایتمدار تهران اعم از هیئت مذهبی، اصناف و بازاریان، طلاب و روحانیّت معظم و دیگر تشکّل‌های مردم نهاد، به آگاهی می‌رساند؛ تجمع حماسی مردمی ‌در لبیک به مقتدای عظیم‌الشأن امّت اسلامی، مقام معظم رهبری «مدظله العالی» و حمایت از اقتدار و امنیت کشور در برابر شرارت‌های آشوبگران و دسیسه آمریکایی- صهیونیستی و مزدوران استکبار؛ رأس سـاعـت۱۴:۳۰ روز دوشــنبـه چـهارم آذرماه ۱۳۹۸ با حضور پرشور و حماسی آحاد مردم فهیم و زمان شناس تهران و با سخنرانی سردار سرلشکر پاسدار دکتر حسین سلامی ‌فرمانده محترم کل سپاه پاسداران انقلاب اسلامی در میدان انقلاب اسلامی و خیابان‌های اطراف برگزار خواهد شد.»</p>
      <p>اهمیت این حضور اینجاست که هر فرد مؤمن و وفادار به آرمان‌های انقلاب اسلامی یک سنگر مقابل توطئه‌های بدخواهان و دشمنانی است که به آشوب‌ها و اغتشاشات برای ضربه به نظام اسلامی دل بسته بودند اما تودهنی خوردند.</p>
      <p>برای نمونه، رئیس‌جمهور آمریکا در یک توئیت ادعا کرد: «ایران آن‌قدر بی‌ثبات شده که رژیم، کل سیستم اینترنت را خاموش کرده تا مردم بزرگ ایران نتوانند از خشونت عظیمی‌ که در کشورشان رخ می‌دهد، حرف بزنند. آنها فکر کرده‌اند جهان از مرگ و مصیبتی که رژیم ایران باعث آن شده، خبردار نمی‌شود.»(!) این یاوه‌گویی البته در حالی است که افکار عمومی ‌می‌پرسند ‌ترامپی که دسترسی ایران به دارو را هم تحریم کرده، چطور از قطع اینترنت در ایران ناراحت و آشفته شده است؟! مردم علت این عصبانیت را می‌دانند. قطع اینترنت در شرایط اغتشاش ‌اشرار، یعنی قطع ارتباط میان آشوبگران با اربابان آمریکایی‌شان.</p>
      <p>مایک پمپئو، وزیر امور خارجه آمریکا نیز در پیامی ‌توئیتری نوشت: «معترضان شجاع ایران! ویدئوها، عکس‌ها و اطلاعات خود پیرامون سرکوب اعتراض‌ها توسط رژیم ایران برای ما بفرستید. ایالات‌متحده آزار معترضان را علنی و محکوم خواهد کرد. با ما از طریق تلگرام تماس بگیرید.»</p>
      <p>برایان هوک، رئیس گروه اقدام علیه ایران در وزارت خارجه آمریکا هم در گفت‌وگو با اسکای‌نیوز عربی ضمن اعلام حمایت از آشوب‌ها و اغتشاشگران در ایران، گفت: آمریکا از مطالبات ملت ایران حمایت می‌کند، ملت ایران از نظامی ‌که نتوانست وظایف خود را انجام دهد خسته شده‌اند!</p>
      <p>وی مدعی شد: ما از مطالبات ملت ایران حمایت می‌کنیم زیرا ایران اموالش را در راستای ایجاد بی‌ثباتی در کشورهای دیگر خرج می‌کند و ما از آنها می‌خواهیم که این اموال را در راستای بهبود اوضاع معیشتی مردم خرج کنند! البته این یاوه‌گویی‌ها و دروغ‌پردازی‌ها در شرایطی است که آمریکا خود مادر تروریسم است و نقش اصلی را در جنگ‌های خاورمیانه و بی‌ثبات‌سازی داشته است اما با پیروزی‌های چشمگیر محور مقاومت به رهبری جمهوری اسلامی ایران رؤیای خاورمیانه جدیدش آشفته شده است. حمایت آمریکا از آشوب‌ها در ایران، عراق و لبنان نیز ناشی از وحشت این رژیم خونخوار از چیرگی‌ها و موفقیت‌های زنجیره مقاومت اسلامی است.</p>
      <p>در این میان، البته به‌نظر می‌رسد، به غیراز مواضع خصمانه و خبیثانه آلمان و فرانسه،‌ ترامپ و پمپئو بیش از دیگران جوش و هیجان آمده‌اند و همین دو نفر نیز سیلی‌های بیشتری از مردم می‌خورند و تحقیر می‌شوند.</p>
      <p>سردار علی فدوی درباره آشفتگی‌ ترامپ و پمپئو از قطع اینترنت در ایران به نکته جالبی‌ اشاره می‌کند. جانشین فرمانده کل سپاه پاسداران انقلاب اسلامی با بیان اینکه دشمنان ۱۰ سال دیگر هم تلاش کنند به گرد پای توانمندی سایبری ایران هم نمی‌رسند، می‌گوید:‌ ترامپ و پمپئو وحشت کردند که ما اینترنت را قطع کردیم، چون اینترنت مجرای خباثت‌ها و شرارت‌هایی بود که آنها می‌خواستند انجام دهند. متأسفانه ما از سیستم‌های عامل آمریکایی استفاده می‌کنیم و آمریکایی‌ها شرارت‌های خود را از این طریق انجام می‌دهند.</p>
      <p>وی کم‌کاری در عرصه اینترنت ملی را یکی از مشکلات کشور می‌داند و تأکید می‌کند: جبهه انقلاب اسلامی حتما برای طراحی و راه‌اندازی سیستم عامل‌های داخلی تلاش خواهد کرد.</p>
      <h3>اشرار با کُلت‌های خفیف خود از پشت مردم را می‌کشتند</h3>
      <p>سردار علی فدوی که در نشست پرسش و پاسخ در حاشیه اجتماع دختران بسیجی در تالار بزرگ وزارت کشور، سخن می‌گفت؛ با بیان اینکه خباثت‌های ۴۰ ساله آمریکا علیه انقلاب اسلامی همواره شکست خورده است، اظهار داشت: در حوادث اخیر هم خباثت و شیطنت آمریکایی‌ها و دنباله‌روهای آنان مشخص است و خودشان هم این موضوع را اعلام کرده‌اند. پیام ما همان پیام ۴۰ سال پیش است با این تفاوت که ما هر روز که جلو می‌رویم قوی‌تر می‌شویم.</p>
      <p>به گزارش فارس، وی با بیان اینکه ما هر روز باید استطاعت و قوای خود را افزایش دهیم، افزود: با اطمینان می‌گویم که ما یک ۲۴ ساعت را هم از دست نداده‌ایم و نمی‌دهیم.</p>
      <p>جانشین فرمانده کل سپاه پاسداران انقلاب اسلامی اظهار داشت: ما خباثت و شرارتی را که آمریکایی‌ها، فرانسوی‌ها، انگلیسی‌ها، آلمانی‌ها و عربستانی‌ها در آن دخیل بودند، ۴۸ ساعته به سرانجام قطعی رساندیم و آنها را شکست دادیم؛ ولی فرانسوی‌ها ۱۱ ماه است نتوانسته‌اند اعتراضات داخلی خودشان را که هیچ اثری از شرارت و آشوبگری در آنها نیست، کنترل کنند.</p>
      <p>وی گفت: در جریان اخیر، خیلی از مردم در حالی‌که از فاصله یک متری و یک‌ و نیم متری از پشت به آنها شلیک شده، کشته شده‌اند و این یعنی گلوله از میان خودشان شلیک شده است. ‌اشرار با کُلت‌های خفیف خود از پشت مردم را می‌کشتند و این قطعا برای مردم تشریح خواهد شد.</p>
      <p>سردار فدوی با تأکید بر اینکه امروز خود دشمنان مدعی هستند که در آشوب‌های اخیر دخیل بودند، تأکید کرد: ما ادله کاملی داریم که بیشترین حجم شبکه‌های اجتماعی که می‌توانند درباره یک موضوعی کار کنند، از کدام نقطه جغرافیایی عمل کرده است؛ می‌توانیم این را ثابت کنیم و حتما هم ارائه خواهیم کرد.</p>
      <p>وی با بیان اینکه در جریان آشوب‌های اخیر، برخی همسایگان برخلاف روال همسایگی و برخلاف رویه مسلمانی خباثت‌هایی را انجام دادند، تصریح کرد: ما به همسایگان‌مان توصیه می‌کنیم که توبه کنند و از شرارت‌های خود دست بردارند.</p>
      <p>جانشین فرمانده کل سپاه پاسداران انقلاب اسلامی با بیان اینکه در لحظات اول روز شنبه، مردم اعتراض خود را انجام دادند و این اعتراض قطعا حق مردم بود، گفت: حتما مردم اعتراض‌هایی داشتند و این اعتراض‌ها بدیهی بود اما ما می‌گوییم که دشمنان هم مثل مردم ما از ساعت یک دقیقه بامداد روز جمعه از افزایش قیمت بنزین مطلع شدند.</p>
      <h3>همه ‌اشرار شناسایی می‌شوند</h3>
      <p>سردار فدوی گفت: اموال عمومی، بانک‌ها، پمپ‌بنزین‌ها، فروشگاه‌ها و کارگاه‌ها همگی برای مردم بودند ولی توسط ‌اشرار تخریب و سوزانده شدند. ما در سپاه به‌صورت زنده با تمام کشور در تماس بودیم و فیلم‌های همه دوربین‌ها را داریم و قطعا همه‌اشرار شناسایی می‌شوند.</p>
      <p>وی با بیان اینکه ناوهای آمریکا از سال ۱۸۳۵ در خلیج ‌فارس هستند، افزود: در این قصه‌های جدید ناو هواپیمابر آمریکا بیش از ۴ ماه پیش به قصد آمدن به خلیج ‌فارس به اقیانوس هند آمد و ماه‌ها در شمال اقیانوس هند به سر می‌برد و جرأت نمی‌کرد به خلیج ‌فارس بیاید درحالی‌که تا قبل از این، آمریکایی‌ها سال‌های طولانی ناوهای هواپیمابر در خلیج ‌فارس داشتند.</p>
      <p>جانشین فرمانده کل سپاه پاسداران انقلاب اسلامی همچنین روز جمعه در مراسم صبحگاه مشترک گردان‌های یگان امنیتی صاحب‌الزمان(عج) بسیج سپاه محمد رسول‌الله(ص) تهران بزرگ گفت: در همین حوادث اخیر ۴۸ ساعته اغتشاشات جمع شد، یعنی از بعدازظهر روز شنبه که شروع شد ۴۸ ساعت بعد این اغتشاشات تمام شد. این در حالی بود که در روز اول ۲۸ استان و ۱۰۰ محله و شهر درگیر این موضوع بودند.</p>
      <p>وی با بیان اینکه بنده با فرماندهان سپاه برخی شهرها که صحبت می‌کردم، در برخی مواقع این اغتشاشات انسان را یاد کربلای ۴ می‌انداخت، اظهار داشت: ما به‌واقع ۴۸ ساعت جنگیدیم.</p>
      <p>سردار فدوی افزود: بر اساس اطلاعات دریافتی‌مان آمریکایی‌ها از اینکه اغتشاشات ایران ظرف ۴۸ ساعت جمع‌ و جور شد دیوانه شده‌اند و از اینکه در ایران دیگر آشوبی نیست ناراحتند.</p>
      <h3>حمله برنامه‌ریزی شده دشمن  به تأسیسات عسلویه خنثی شد</h3>
      <p>خبر دیگر هم اینکه، دبیر شورای عالی امنیت ملی از خنثی شدن طرح برنامه‌ریزی شده دشمن برای حمله به تأسیسات عسلویه خبر داد.</p>
      <p>علی شمخانی، در گفت‌وگو با خبرگزاری آنا، درباره حمله برخی از اغتشاشگران به تأسیسات عسلویه، با اشاره به اینکه حمله به عسلویه توسط دشمن برنامه‌ریزی شده بود، گفت: به‌نظر می‌آید دشمن به دنبال این بود کاری که انصارالله یمن در حمله به تأسیسات سعودی کرد را اینجا تلافی کند که نتوانست موفق شود.</p>
      <h3>خاطره حماسه بزرگ ۹ دی ۸۸ زنده می‌شود</h3>
      <p>چهره‌ها و گروه‌های مختلف مردم را به حضور در اجتماع عظیم مردم تهران دعوت کردند.</p>
      <p>جامعه روحانیت مبارز با صدور بیانیه‌ای تصریح کرد: «جامعه روحانیت مبارز همگام با دریای خروشان ملت انقلابی و مسلمان ایران، ضمن محکوم کردن اقدامات آشوبگران و فتنه‌گران داخلی و خارجی، از عموم مردم قدرشناس و متدین تهران دعوت می‌کند تا با حضور در اجتماع بزرگ روز دوشنبه (چهارم آذرماه) در میدان انقلاب، پیوند ناگسستنی خود را با شهدای انقلاب، آرمان‌های انقلاب و نظام جمهوری اسلامی به نمایش بگذارند و انزجار و تنفر خود را از آشوبگری و اغتشاشگری عده‌ای فریب‌خورده و نادان با صدایی رسا اعلام کنند. این اجتماع بزرگ باید یاد و خاطره حماسه بزرگ ۹ دی ۱۳۸۸ مردم فداکار و هوشمند تهران را در خاطره‌ها زنده کند و مشت محکمی ‌بر دهان یاوه‌گویان غربی و اروپایی باشد.» بسیج اساتید دانشگاه آزاد اسلامی نیز در پیامی ‌ضمن محکوم کردن فتنه اخیر از عموم مردم و دانشگاهیان برای حضور در این راهپیمایی در محکومیت اغتشاشات دعوت کرد.</p>
      <p>در این پیام آمده است: با اتکا به حول و قوه الهی روز دوشنبه بار دیگر خیابان‌های تهران حضور مردمی ‌را ثبت می‌نمایند که خواهند آمد تا نشان دهند پای آنچه خون داده‌اند ایستاده‌اند. بسیج اساتید دانشگاه آزاد اسلامی ضمن سپاس و حمایت از حرکت‌های مردمی ‌شهرهای مختلف، از عموم مردم شریف و جامعه علمی ‌استان تهران دعوت به حضور در راهپیمایی یقینا تاریخی روز دوشنبه میدان انقلاب تهران می‌کند.</p>
      <p>حجت‌الاسلام سید جواد حسینی‌کیا، نماینده مردم سنقر در مجلس شورای اسلامی نیز در گفت‌وگو با فارس، گفت: ملت صف‌شان از ابتدای انقلاب تاکنون از این اغتشاشگران و معاندین جدا بوده است و قطعا مردم تهران هم با حضور گسترده خود فردا کاری خواهند کرد که دنیا مبهوت شود.</p>
      <p>وی بیان داشت: حضور گسترده مردم سراسر کشور در روزهای اخیر در صحنه و شرکت باشکوه مردم تهران در راهپیمایی یعنی ما پای این انقلاب و رهبری و ولایت ایستاده‌ایم. حجت‌الاسلام حسینی‌کیا خاطرنشان کرد: مردم سر مسائل بنزین و اینچنینی نظام را رها نخواهند کرد، گرچه اعتراضشان به دولت پابرجاست که بی‌تدبیری مسئولان نباید در این شرایط رخ دهد.</p>
      <h3>کمدی جهانی!</h3>
      <p>همچنین، عزت‌الله ضرغامی، عضو شورای عالی انقلاب فرهنگی در گفت‌وگو با فارس، اظهار داشت: مردم این هوشیاری را پیدا کردند تا صفشان را از کسانی که با مردم نیستند و ادعای همراهی با مردم را دارند، جدا کنند. زمانی که رئیس‌جمهور آمریکا می‌آید و سختگیرترین سیاست‌ها را در مقابل ملت ایران اعمال می‌کند و می‌گوید ما با ملت ایران هستیم، این یک کمدی جهانی است و همه دنیا بر این موضوع اذعان دارند.</p>
      <p>وی خاطرنشان کرد: در این راهپیمایی حضور خواهم داشت و ان‌شاءالله راهپیمایی باشکوه را شاهد خواهیم بود و خاطره شیرین دیگری برای حضور موثر مردم به ثبت خواهد رسید. مردم نشان خواهند داد که راه‌شان از فتنه‌گران و آشوبگران متفاوت است.</p>
      <p>نصرت‌الله لطفی، قائم‌مقام شورای هماهنگی تبلیغات اسلامی نیز در گفت‌وگو با فارس،‌ با اشاره به راهپیمایی خودجوش مردم تهران در روز دوشنبه چهارم آذرماه، گفت: اغتشاش یک هفته اخیر،‌ برنامه پیچیده استکبار، دشمنان اسلام،‌ اشرار،‌ سلطنت‌طلبان و منافقان بود و آنچه سبب خنثی شدن این فتنه شد، هدایت حکیمانه مقام معظم رهبری،‌ بصیرت، ولایت‌مداری،‌ تدین، لحظه‌شناسی و دشمن‌شناسی مردم بود.</p>
      <p>وی بیان داشت: مردم در دفاع از آرمان‌های انقلاب،‌ امام خمینی(ره) و خون شهدا، هیچ همراهی با اغتشاشگران ندارند، کما اینکه در فاصله زمانی کوتاه پس از فرمایشات مقام معظم رهبری صفشان را از اغتشاشگران جدا کردند.</p>
      <p>قائم‌مقام شورای هماهنگی تبلیغات اسلامی خاطرنشان کرد:‌ وظیفه مسئولان در برابر مردم این است که با نگاه به داخل کشور و توانمندی‌های مردم،‌ بدون شعار و وعده، به‌صورت کاملاً صادقانه در خدمت مردم باشند تا مشکلاتشان را حل کنند. همچنین دغدغه جدی برای حل مشکلات معیشتی مردم داشته باشند.</p>
      <p>گفتنی است، دل‌های پر از ایمان و معنویت مردم آگاه و شیفته انقلاب اسلامی به یکدیگر متصل و مرتبط است. امت بیداری که امروز هم به سیاق روزهای قبل بار دیگر بدخواهان و کینه‌ورزان انقلاب را ناامید و دل آزادگان و مستضعفان در اقصی نقاط عالم را لبریز از شادی و افتخار می‌کنند.</p>
      <p>منبع: کیهان</p>
    </article>
  </body>
</html>