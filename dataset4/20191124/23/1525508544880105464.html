<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780067/%DA%AF%D8%B4%D8%AA-%D9%87%D8%A7%DB%8C-%D8%B1%D8%B6%D9%88%DB%8C%D9%88%D9%86-%D8%AF%D8%B1-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF-%D9%87%D9%85%DA%A9%D8%A7%D8%B1%DB%8C-%D8%A8%D8%B3%DB%8C%D8%AC-%D9%88-%D9%BE%D9%84%DB%8C%D8%B3"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T23:12:13+00:00"/>
    <meta property="og:title" content="فرمانده سپاه استان بوشهر: گشت‌های رضویون در استان بوشهر اجرا می‌شود/ همکاری بسیج و پلیس"/>
    <meta property="og:description" content="بوشهر - فرمانده سپاه امام صادق(ع) استان بوشهر از برگزاری گشت بسیجی رضویون با هماهنگی و همکاری نیروی انتظامی و ارگان‌های امنیتی و قوه قضائیه در استان بوشهر خبر داد."/>
  </head>
  <body>
    <article>
      <h1>فرمانده سپاه استان بوشهر: گشت‌های رضویون در استان بوشهر اجرا می‌شود/ همکاری بسیج و پلیس</h1>
      <address>
        <time datetime="2019-11-24T23:12:13+00:00">24 Nov 2019, 23:12</time>
      </address>
      <p>به گزارش <a href="https://www.mehrnews.com/">خبرنگار مهر</a>، سردار علی رزمجو یکشنبه‌شب در همایش هم‌اندیشی متولیان و مجریان گشت‌های رضویون بسیج در برازجان اظهار داشت: امنیت و آرامش مطلوبی در کشور حکم‌فرما است که باعث می‌شود تا کشور بتواند مسیر توسعه و پیشرفت را طی کند.</p>
      <p>وی امنیت را یکی از فاکتورهای مهم در هر کشور دانست و اضافه کرد: بسیج در کنار سایر دستگاه‌های امنیتی و نیروهای نظامی و انتظامی نقش بسیار مهمی در تامین امنیت کشور در برهه‌های مختلف داشته است.</p>
      <p>فرمانده سپاه امام صادق(ع) استان بوشهر با اشاره به اینکه ثبات و پایداری جامعه نیازمند سطح بالایی از امنیت است، بیان کرد: امنیت عمومی جامعه یکی از بارزترین و بسترسازترین وجود بالندگی یک اجتماع است.</p>
      <p>وی با اشاره به تشکیل بسیج از اقشار مختلف مردم خاطرنشان کرد: بسیج در کنار نیروهای امنیتی و انتظامی، وظیفه برقراری امنیت در مقیاس جهانی را برای ما به ارمغان و کارنامه درخشان و برجسته‌ای را به‌دست آورده است.</p>
      <p>سردار رزمجو با اشاره به دسیسه‌های مختلف دشمنان علیه نظام اسلامی ادامه داد: آشوب‌ها و اغتشاشات  اخیر یک فتنه جهانی بود که با وحدت و همدلی مردم و مسئولان در کنار هم این فتنه سرنگون و نابود شد.</p>
      <p>وی افزود: دشمنان امیدواری زیادی به این فتنه داشتند ولی با هدایت‌های پیامبرگونه رهبر معظم انقلاب، پیروزی اقتدار آفرین دیگری به مجموعه انقلاب اسلامی در تاریخ انقلاب و دنیا ثبت شد.</p>
      <p>فرمانده سپاه امام صادق(ع) استان بوشهر از برگزاری گشت بسیجی رضویون در استان بوشهر خبر داد و گفت: هدف از این گشت‌ها کمک به مجموعه‌های انتظامی و امنیتی در برقراری امنیت و آرامش در سطح جامعه است.</p>
      <p>وی با اشاره به حضور مستحکم بسیجیان در این گشت‌ها، خاطرنشان کرد: گشت بسیجی رضویون با هماهنگی و همکاری نیروی انتظامی و ارگان‌های امنیتی و قوه قضائیه اجرا می شود.</p>
    </article>
  </body>
</html>