<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-gonkongu-prohodyat-miscevi-vibori-yavka-visoka-330724_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T13:04:00+00:00"/>
    <meta property="og:title" content="У Гонконзі проходять місцеві вибори, явка висока"/>
    <meta property="og:description" content="Виборці хвилюються, що дільниці закриють через можливі випадки насильства."/>
  </head>
  <body>
    <article>
      <h1>У Гонконзі проходять місцеві вибори, явка висока</h1>
      <h2>Виборці хвилюються, що дільниці закриють через можливі випадки насильства.</h2>
      <address>
        <time datetime="2019-11-24T13:04:00+00:00">24 Nov 2019, 13:04</time>
      </address>
      <p>У <a href="https://dt.ua/WORLD/pompeo-proponuye-vladi-kitayu-diplomatichno-a-ne-siloyu-virishiti-pitannya-v-gonkonzi-329908_.html"><b>Гонконзі</b></a> сьогодні обирають депутатів місцевих рад, вибори відбуваються на тлі високої явки. Станом на 11:30 ранку за місцевим часом на дільниці прийшло втричі більше людей ніж на минулих виборах на цю годину - один мільйон осіб. Загалом зареєструвалися для голосування понад 4 млн жителів.</p>
      <p>Місцеві жителі переймаються, що дільниці можуть закрити через можливі випадки насильства. Як пише <a href="https://www.dw.com/uk/%D1%83-%D0%B3%D0%BE%D0%BD%D0%BA%D0%BE%D0%BD%D0%B3%D1%83-%D0%BD%D0%B0-%D1%82%D0%BB%D1%96-%D0%B2%D0%B8%D1%81%D0%BE%D0%BA%D0%BE%D1%97-%D1%8F%D0%B2%D0%BA%D0%B8-%D0%BF%D1%80%D0%BE%D1%85%D0%BE%D0%B4%D1%8F%D1%82%D1%8C-%D0%BC%D1%96%D1%81%D1%86%D0%B5%D0%B2%D1%96-%D0%B2%D0%B8%D0%B1%D0%BE%D1%80%D0%B8/a-51388204">DW</a>, ці вибори розглядаються експертами як ключовий показник підтримки лідерки Гонконгу Керрі Лам. Вона обіцяла, що її уряд більше прислухатиметься до місцевих рад.</p>
      <p>Протести в Гонконзі спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.</p>
      <p>Детальніше про ситуацію в Гонконзі читайте в статтях Наталії Бутирської "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>" і <a href="https://dt.ua/international/kitayskiy-drakon-obpiksya-na-gonkongu-328204_.html"><b>"Китайський дракон обпікся на Гонконгу"</b></a> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5kdy5kZS8lRDAlQjMlRDAlQkUlRDAlQkIlRDAlQkUlRDAlQjIlRDAlQkQlRDAlQjAvcy05ODc0">Deutsche Welle (Українська редакція)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>