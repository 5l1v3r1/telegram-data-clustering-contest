<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/punjab/bathinda/news/second-sit-for-bathinda-maur-mandi-blast-263239"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-24T13:23:22+00:00"/>
    <meta property="og:title" content="मौड़ मंडी ब्लास्ट मामले में 33 महीने बाद शुरु हुई दूसरी SIT जांच"/>
    <meta property="og:description" content="बठिंडा: पंजाब एंड हरियाणा हाईकोर्ट की तरफ से वर्ष 2017 में पंजाब विधानसभा चुनाव प्रचार के दौरान मौड़ मंडी में हुए बम ब्लास्ट केस की जांच के लिए नई एस.आई.टी. गठित करने के आदेश के बाद पुलिस प्रशासन हरकत में आ गया है। 18 अक्तूबर, 2019 को हाईकोर्ट ने सरकार को आदेश दिया था कि जांच कर रही एस.आई.टी. को भंग कर नए सिरे से एस.आई.टी. गठित करे। इस आदेश के एक माह बाद सरकार ने ए.डी.जी.पी. कानून व्यवस्था ईश्वर सिंह की अगुवाई में एस.आई.टी. का गठन कर दिया। इसकी पहली बैठक ए.डी.जी.पी. ईश्वर सिंह के दफ्तर में आयोजित की गई जिसमें इसमें रूपनगर रेंज के आई.जी. अमित प्रसाद, बठिंडा रेंज के आई.जी. अरुण कुमार मित्तल और एस.एस.पी. बठिंडा नानक सिंह शामिल है। उक्त अधिकारियों ने बैठक में केस में अब तक हुई प्रगति रिपोर्ट पर विचारविमर्श करने के साथ आरोपियों तक पहुंचने के लिए नई रणनीति पर विचार किया।"/>
  </head>
  <body>
    <article>
      <h1>मौड़ मंडी ब्लास्ट मामले में 33 महीने बाद शुरु हुई दूसरी SIT जांच</h1>
      <address><time datetime="2019-11-24T13:23:22+00:00">24 Nov 2019, 13:23</time> by <a rel="author">manpreet</a></address>
      <p>बठिंडा: पंजाब एंड हरियाणा हाईकोर्ट की तरफ से वर्ष 2017 में पंजाब विधानसभा चुनाव प्रचार के दौरान मौड़ मंडी में हुए बम ब्लास्ट केस की जांच के लिए नई एस.आई.टी. गठित करने के आदेश के बाद पुलिस प्रशासन हरकत में आ गया है। 18 अक्तूबर, 2019 को हाईकोर्ट ने सरकार को आदेश दिया था कि जांच कर रही एस.आई.टी. को भंग कर नए सिरे से एस.आई.टी. गठित करे। इस आदेश के एक माह बाद सरकार ने ए.डी.जी.पी. कानून व्यवस्था ईश्वर सिंह की अगुवाई में एस.आई.टी. का गठन कर दिया। इसकी पहली बैठक ए.डी.जी.पी. ईश्वर सिंह के दफ्तर में आयोजित की गई जिसमें इसमें रूपनगर रेंज के आई.जी. अमित प्रसाद, बठिंडा रेंज के आई.जी. अरुण कुमार मित्तल और एस.एस.पी. बठिंडा नानक सिंह शामिल है। उक्त अधिकारियों ने बैठक में केस में अब तक हुई प्रगति रिपोर्ट पर विचारविमर्श करने के साथ आरोपियों तक पहुंचने के लिए नई रणनीति पर विचार किया।</p>
      <p>मौड़ बम ब्लास्ट साल 2017 में विधानसभा चुनावों के दौरान 31 जनवरी को असामाजिक तत्वों की तरफ से किया गया था। इसमें नैशनल इन्वैस्टिगेशन एजैंसी (एन.आई.ए.) से जांच की मांग को लेकर गुरजीत सिंह पातड़ां की तरफ से एडवोकेट मोहिंदर जोशी के जरिए हाईकोर्ट में याचिका दाखिल की गई थी। बैठक के बाद एस.आई.टी. ने 23 नवंबर से काम करना शुरू कर दिया है। </p>
      <p>
        <b>डेरा समर्थकों को किया जा चुका है गिरफ्तार </b>
      </p>
      <p>पुलिस अब तक इस केस में विस्फोट वाली कार बनाने वाले 3 डेरा अनुयायियों सिरसा में डबवाली के गुरतेज सिंह काला, संगरूर के अमरीक सिंह और हरियाणा के पिहोवा के पास अवतार सिंह को नामजद कर चुकी है। इस बम ब्लास्ट में 3 व्यक्तियों अशोक कुमार, बरखा रानी पुत्री अशोक कुमार और हरपाल पाली निवासी जस्सी की घटनास्थल पर मौत हो गई थी। 3 अन्य सौरभ सिंगला, रिपिन दीप और जपसिमरन सिंह ने लुधियाना के निजी अस्पताल में दम तोड़ा था। विस्फोट में 13 व्यक्ति घायल हो गए थे।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Second SIT for Bathinda maur Mandi Blast</p>
    </article>
  </body>
</html>