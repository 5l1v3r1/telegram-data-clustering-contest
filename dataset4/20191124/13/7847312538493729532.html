<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474433-oni-jeszcze-istnieja-jakub-karys-nowym-przewodniczacym-kod"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T13:26:07+00:00"/>
    <meta property="og:title" content="Oni jeszcze istnieją? Jakub Karyś nowym przewodniczącym Komitetu Obrony Demokracji. Nie miał kontrkandydatów"/>
    <meta property="og:description" content="Poprzedni szef KOD Krzysztof Łoziński złożył rezygnację, a p.o. przewodniczącego Magdalena Filiks została posłanką na Sejm i zgodnie ze statutem KOD straciła prawo zasiadania we władzach stowarzyszenia."/>
  </head>
  <body>
    <article>
      <h1>Oni jeszcze istnieją? Jakub Karyś nowym przewodniczącym Komitetu Obrony Demokracji. Nie miał kontrkandydatów</h1>
      <address><time datetime="2019-11-24T13:26:07+00:00">24 Nov 2019, 13:26</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Jakub Karyś został nowym przewodniczącym Komitetu Obrony Demokracji – poinformował w niedzielę KOD. Wybór nastąpił na IV Nadzwyczajnym Krajowym Zjeździe Delegatów KOD.</b>
      </p>
      <p>Poprzedni szef KOD Krzysztof Łoziński złożył rezygnację, a p.o. przewodniczącego Magdalena Filiks została posłanką na Sejm i zgodnie ze statutem KOD straciła prawo zasiadania we władzach stowarzyszenia.</p>
      <p>Karyś powiedział PAP, że nie miał kontrkandydatów. Sprecyzował, że na przewodniczącego wybrano go podczas sobotnich obrad i poinformował, że w niedzielę, w drugim dniu zjazdu, uzupełniono skład zarządu stowarzyszenia.</p>
      <p>49-letni Jakub Karyś - jak podano w informacji dla mediów - jest liderem podkarpackiego KOD, reżyserem, publicystą, działaczem społecznym. W KOD działa od jesieni 2015 roku.</p>
      <p>Komitet Obrony Demokracji – zgodnie z informacją na jego stronie internetowej – „został stworzony, by walczyć z łamaniem prawa przez rządzących w naszym kraju, by przypomnieć wszystkim obywatelom, że mieszkamy w państwie demokratycznym i że demokracji powinniśmy ze wszystkich sił bronić”.</p>
      <p>
        <b>Jak jest w rzeczywistości, widać było na polskich ulicach wielokrotnie… Ciekawe czy nowy przewodniczący znajdzie paliwo dla podtrzymania płomienia kontestatorów obecnej władzy, w szczególności, że nie cieszą się oni zbytnim poparciem wśród obywateli?</b>
      </p>
      <p>aw/PAP/wPolityce.pl</p>
    </article>
  </body>
</html>