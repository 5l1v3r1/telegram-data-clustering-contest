<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ince-beni-yipratmak-icin-harcadiklari-enerjiyi-akp-ye-harcasalar-iktidar-olurlar-politika-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-24T13:26:00+00:00"/>
    <meta property="og:title" content="İnce: Beni yıpratmak için harcadıkları enerjiyi AKP'ye harcasalar iktidar olurlar"/>
    <meta property="og:description" content="İnce: Beni yıpratmak için harcadıkları enerjiyi AKP'ye harcasalar iktidar olurlar | aydinlik.com.tr"/>
  </head>
  <body>
    <article>
      <h1>İnce: Beni yıpratmak için harcadıkları enerjiyi AKP'ye harcasalar iktidar olurlar</h1>
      <address>
        <time datetime="2019-11-24T13:26:00+00:00">24 Nov 2019, 13:26</time>
      </address>
      <p>
        <b>Beştepe'de Cumhurbaşkanı Recep Tayyip Erdoğan'la görüştüğü iddia edilen Muharrem İnce, basın açıklaması yapıyor.</b>
      </p>
      <p>CHP'li bir ismin Beştepe'de Cumhurbaşkanı Recep Tayyip Erdoğan'la görüştüğü iddiasıyla başlayan tartışmada adı geçen Muharrem İnce Yalova'da basın mensuplarının sorularını yanıtlıyor.</p>
      <p>İnce'nin açıklamalarından öne çıkanlar şöyle:</p>
      <p>Bu toplantıyı neden Ankara’da değil de köyümüzde yapıyoruz. Bir kere emin ellerdesiniz. Dedemin dedesinin arazisindesiniz. Helal arazidesiniz. 5 gündür Türkiye “saraya gitti gitmedi” bunu konuşuyor. Bu yalan haber çıkınca hissettim. Burada bir tezgah var dedim ve hemen sabahın köründe arkadaşlara bir açıklama yapalım burada bir tezgah var dedim.</p>
      <p>
        <b>'ŞAŞIRMADIYSA BİLİYOR'</b>
      </p>
      <p>Sayın genel başkan bir TV programında şaşırmadım dedi. Şaşırmadıysa demek ki önceden biliyor. Eyvah dedim parti bir kaosun içine gidecek.</p>
      <p>Çarşamba günü sayın genel başkana telefon açtım. 14 dakika sonra sayın genel başkan bana geri dönüş yaptı. 8 dakika 19 saniye kendisiyle konuştum.</p>
      <p>Dedim ki bakın burada bir yalan var. Yanınıza geleyim birlikte görüntü verelim. Bu kişi ben değilim dedim. 'Tamam, ben sana haber vereceğim' dedi ama haber vermedi. Doğrusu bu açıklamayı Kılıçdaroğlu ile yapmaktı. Bu yüzden burada açıklama yapıyorum.</p>
      <p>CHP bu pisliği temizlemelidir.CHP tezgahın sorumlularını açığa çıkarmalı. Sayın Kılıçdaroğlu ismi biliyorsa açıklamalıdır. Saray komplosu diyerek bu işin içinden çıkamazsınız.</p>
      <p>
        <b>'CHP GENEL MERKEZİ'NDE ÜRETİLDİ'</b>
      </p>
      <p>24 Haziran seçimi akşamından itibaren bir iftira kampanyasıyla karşı karşıyayım. Benimli ilgili dedikodular CHP Genel Merkezi'nde üretildi. Komplo var, tezgahın sorumluları açığa çıkarılmalıdır. Bu komployu bugün bana kuranlar yarın Genel Başkan'a kurarlar. Bugün partiyi yönetenler benim ciğerimi dağlıyorlar.</p>
      <p>Beni yıpratmak için harcadıkları enerjiyi AKP'ye harcasalar emin olun iktidar olurlar.</p>
      <p>
        <b>'CHP KENDİ AYAĞINDAKİ PRANGAYI KIRMADIKÇA'</b>
      </p>
      <p>Milyonların umutları üzerinden entrika çevirenlerden utanç duyuyorum. CHP kendi ayağındaki prangayı kırmadığı sürece temiz siyaset yolunda ilerlemesi imkansız hale gelecektir.</p>
      <p>Bu komployu ortaya çıkarır, cezalandırırsak emin olun yeniden şahlanırız. İsmi açıklamalısınız, 'Saray komplosu' diyerek işin içinden çıkamazsınız.</p>
      <p>
        <b>KILIÇDAROĞLU'NA ÇAĞRI</b>
      </p>
      <p>Genel Başkan'a çağrım şudur; 'Şaşırmadım' dediyseniz önceden bunu duydunuz. 'İsmi biliyorum' dediniz, ismi açıklamalısınız.</p>
      <p>Erdoğan'ın bu ülkeye çok zararı var. Ben Saray'ı aklamıyorum, mücadele ediyorum. Erdoğan çıktı meydan okudu, 'Ben kimse ile görüşmedim' dedi. 'Cumhurbaşkanlığımı ortaya koyuyorum' dedi. Ama sen Erdoğan'ın ağzına malzeme veriyorsun. Bugün bana komplo kuranlar yarın Kılıçdaroğlu'nu hedef alır. Ben el uzattım mücadele edelim dedim kabul etmedi Genel Başkan.</p>
      <related>
        <h4>Benzer Haberler</h4>
        <a href="https://www.aydinlik.com.tr/turkiye/2017-ocak/mhp-bunun-icin-mi-akp-ye-teslim-oldu"/>
        <a href="https://www.aydinlik.com.tr/akp-li-bakan-dan-ince-yorumu-kilicdaroglu-ince-yi-ekarte-etmek-istiyor-politika-mayis-2018"/>
        <a href="https://www.aydinlik.com.tr/muharrem-ince-aksener-beni-yardimcisi-yaparsa-olurum-politika-mayis-2018-1"/>
      </related>
    </article>
  </body>
</html>