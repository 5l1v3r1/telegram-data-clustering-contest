<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Iceta-Esquerra-dialeg-absurd-condicioni_0_2349965093.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T13:24:22+00:00"/>
    <meta property="og:title" content="Els socialistes avisen ERC que no hi haurà autodeterminació"/>
    <meta property="og:description" content="Aragonès demana a la militància que avali la seva estratègia de negociació"/>
  </head>
  <body>
    <article>
      <h1>Els socialistes avisen ERC que no hi haurà autodeterminació</h1>
      <h2>Aragonès demana a la militància que avali la seva estratègia de negociació</h2>
      <address>
        <time datetime="2019-11-24T13:24:22+00:00">24 Nov 2019, 13:24</time>
      </address>
      <p><a href="https://www.ara.cat/politica/militancia-PSOE-avala-govern-Unides_0_2349365267.html">Després d'aconseguir l'aval de la militància al pacte amb Podem</a>, el PSOE diposita les energies ara a pressionar Esquerra perquè permeti la investidura, això sí, advertint que no hi haurà referèndum sobre la independència. El líder del PSC, Miquel Iceta, en una entrevista aquest diumenge a Rac 1 recollida per l'ACN, ha assegurat que si "un vol diàleg, és absurd que es condicioni al format". D'aquesta manera, ha contestat a les condicions que posa ERC i que ha desgranat aquest diumenge també el vicepresident, Pere Aragonès, en una <a href="https://www.elperiodico.com/es/politica/20191124/entrevista-pere-aragones-campana-elecciones-generales-acabo-confianza-esquerra-7748293">entrevista a 'El Periódico'</a>: ha defensat edificar les bases d'un diàleg "sincer" en el "reconeixement del conflicte i en els principis per a la seva resolució", un fet que passa, segons ell, per una mesa de negociació entre governs. </p>
      <p>A poques hores de la consulta interna dels republicans, el vicepresident també ha demanat a la militància que avalés el posicionament de la direcció, que passa per rebutjar la investidura “si prèviament no hi ha un acord per abordar el conflicte polític amb l’Estat a través d’una mesa de negociació”.</p>
      <p>Per la seva banda, el president del grup parlamentari de JxCat, Albert Batet, en una entrevista a 'El Suplement' de Catalunya Ràdio, s'ha obert a l'abstenció sempre i qual el PSOE reconegui el president, Quim Torra, i l'expresident Carles Puigdemont "com a interlocutors" per resoldre el conflicte, a més de poder parlar en aquesta taula de presos i exiliats i demanar "fets". Des de Lleida, la cap de llista al Congrés, Laura Borràs, ha insistit en la mateixa idea. "Volem saber si progressaran en alguna cosa més que la repressió i regressió de la democràcia", ha dit sobre el pacte PSOE-Podem. A parer de Borràs, els socialistes "deixen poc espai per a l'esperança" i considera que "tots els senyals" que arriben allunyen el PSOE d'aconseguir l'aval del seu grup. Borràs ha reiterat el seu 'no' a la investidura de Pedro Sánchez i ha posat com a exemple la "sorpresa de darrera hora" del PSC amb la immersió lingüística. Borràs també ha retret al PSOE que no truqui al seu partit per negociar i ha insistit que el reconeixement dels governs és "la màxima" per poder dialogar.</p>
      <p>Ara bé, siguin quines siguin les condicions d'Esquerra i JxCat, ahir l'exministre socialista José Bono, en una entrevista al FAQS, ja els va advertir de quins són els límits per al PSOE. Bono va avisar als republicans -va excloure de l'equació JxCat- que per molt que s'abstinguin no aconseguiran l'autodeterminació. "Aquí el PSOE hi té una línia vermella, s'abstinguin, votin que sí, o votin que no; mai acceptarem que uns pocs decideixin pel conjunt dels espanyols", va deixar clar. </p>
      <p>
        <a href="https://www.ara.cat/politica/investidura-pedro-sanchez-pablo-iglesias-erc-jxcat-psc-eleccions-novembre-2019_0_2349965061.html">Totes les varibles de la investidura</a>
      </p>
      <p>També ha dit el mateix Miquel Iceta. Ha avisat que el debat sobre l'autodeterminació s'acaba "molt ràpid" perquè la resposta és no.  Davant d'aquesta situació, ha preguntat a ERC si "en benefici d'un objectiu renunciarà als avenços possibles que millorarien la qualitat de vida dels catalans i les perspectives del país". Afegint, a més a més, que el líder dels republicans empresonat, Oriol Junqueras, s'inclina per no bloquejar l'acord entre el PSOE i Podem. </p>
      <p>Pel que fa al paper que hauria de tenir Torra en aquesta taula de negociació, el primer secretari del PSC ha posat en dubte que sigui la persona més adequada per "trencar el gel" tenint en compte que aposta per la "confrontació". Tot i així, ha admès que cada partit o institució tria els interlocutors i, segons ha defensat, l'altre part els ha de reconèixer.</p>
      <figure>
        <a href="https://www.ara.cat/2015/03/10/politica/Lexministre-Defensa-Jose-Bono-ACN_1318078315_1698555_1233x692.jpg">
          <img src="https://www.ara.cat/2015/03/10/politica/Lexministre-Defensa-Jose-Bono-ACN_1318078315_1698555_1233x692.jpg"/>
        </a>
        <figcaption>L'exministre de Defensa José Bono. ACN</figcaption>
      </figure>
      <h3>Iceta afirma que el castellà "té marge de millora" a Catalunya</h3>
      <p>Per altra banda, Iceta s'ha mostrat dolgut per<a href="https://www.ara.cat/politica/PSC-reobre-debat-immersio-linguistica_0_2348765286.html"> les crítiques a la immersió lingüística i ha defensat que "el castellà té marge de millora" a Catalunya</a>, igual que també en té el català a l'àrea metropolitana. "On calgui més català, l'hi posarem; on calgui més castellà, l'hi posarem; i posarem més anglès a tot arreu. Quin problema hi ha?", s'ha preguntat Iceta. Per al líder socialista no es tracta d'acabar amb el model d'immersió lingüística sinó "flexibilitzar-lo" en funció de la realitat de cada escola. </p>
      <p>També ha opinat que part de l'independentisme ha instrumentalitzat el català: "Els nacionalismes tendeixen a intentar utilitzar la llengua com a factor d'homogeneïtzador i, a vegades, d'enfrontament". </p>
      <p>
        <a href="https://www.ara.cat/politica/PSC-reobre-debat-immersio-linguistica_0_2348765286.html">El PSC reobre el debat sobre la immersió lingüística</a>
      </p>
      <p>En aquest sentit ha tret ferro a les declaracions del cap de files d'Units per Avançar, Ramon Espadaler, que ahir va assegurar que trencaria amb el PSC si es tocava el que considera "un pilar fonamental" del catalanisme polític. </p>
      <p>El president de la Generalitat, Quim Torra, ha reaccionat a l'entrevista de Miquel Iceta a Rac 1, considerant que qüestionar la immersió lingüística és una "irresponsabilitat".</p>
      <figure>
        <iframe data-src="https://twitter.com/QuimTorraiPla/status/1198549638468526082?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>