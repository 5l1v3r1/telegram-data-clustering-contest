<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/pasalic-ove-godine-u-porodicnom-nasilju-ubijeno-28-zena-potrebna-bolja-zastita/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T13:22:50+00:00"/>
    <meta property="og:title" content="Pašalić: Ove godine u porodičnom nasilju ubijeno 28 žena, potrebna bolja zaštita"/>
    <meta property="og:description" content="Zaštitnik građana Zoran Pašalić upozorio je povodom 25. novembra, Međunarodnog dana borbe protiv nasilja nad ženama, da je samo u toku ove godine, izvršeno 28 slučajeva femicida."/>
  </head>
  <body>
    <article>
      <h1>Pašalić: Ove godine u porodičnom nasilju ubijeno 28 žena, potrebna bolja zaštita</h1>
      <address><time datetime="2019-11-24T13:22:50+00:00">24 Nov 2019, 13:22</time> by <a rel="author">Beta</a></address>
      <p>
        <b>Zaštitnik građana Zoran Pašalić upozorio je povodom 25. novembra, Međunarodnog dana borbe protiv nasilja nad ženama, da je samo u toku ove godine, izvršeno 28 slučajeva femicida.</b>
      </p>
      <p>Pašalić je podsetio na važnost usvajanja Nacionalne strategije za sprečavanje i suzbijanje nasilja u porodici i partnerskim odnosima.</p>
      <p>Pašalić je rekao da posebna pažnja treba da bude posvećena sprečavanju i zaštiti od rodno zasnovanog nasilja žena na selu, žena sa invaliditetom i Romkinja, kao i razvoju usluga u zajednici, kako bi se ženama žrtvama nasilja pružili svi vidovi podrške za prijavljivanje nasilja.</p>
      <p>Dodao je da veliki problem predstavlja to što žene žrtve nasilja najčešće nisu u mogućnosti da sa svojom decom napuste nasilnika, jer finansijski nisu obezbeđene.</p>
      <p>On je naglasio da do danas, na žalost, nije našao sluha kod nadležnih organa za pokretanje inicijative „Učinimo nasilje vidljivim“, pomoću koje bi se obezbedili kvalitetni medicinski dokazi, koji mogu biti iskorišćeni na sudu protiv nasilnika.</p>
      <p>U najvećem broju slučajeva nadležni organi ne sarađuju na adekvatan način kada je reč o kažnjavanju nasilnika, a jedino sistemski i pravovremeni postupak će sprečiti nasilnike da deluju, ukazao je Pašalić u saopštenju.</p>
      <p>Zaštitnik građana je dodao da se broj stručnih radnika u centrima za socijalni rad mora prilagoditi broju korisnika, a posebno broju slučajeva nasilja i slučajeva u oblasti zaštite dece, što je ključni preduslov za efikasnu borbu protiv nasilja prema ženama.</p>
      <h3>Povezani tekstovi:</h3>
    </article>
  </body>
</html>