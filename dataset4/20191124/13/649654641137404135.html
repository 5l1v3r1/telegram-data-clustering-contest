<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/basara-najveci-problem-srba-srpske-kulture-i-drzavnosti-jeste-besomucno-laganje/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T13:51:06+00:00"/>
    <meta property="og:title" content="Basara 1999. godine: Opozicija u sukobu sa fantomima"/>
    <meta property="og:description" content="Moramo da shvatimo da smo mali narod, malih potencijala, male kulture, male pismenosti. Kada bi se s tim pomirili možda bi krenulo nešto na bolje, rekao je književnik Svetislav Basara u intervjuu za list Danas 1999. godine."/>
  </head>
  <body>
    <article>
      <h1>Basara 1999. godine: Opozicija u sukobu sa fantomima</h1>
      <h2>Iz arhive Danasa: Izdanja od 18. do 24. novembra 1999. godine</h2>
      <address><time datetime="2019-11-24T13:51:06+00:00">24 Nov 2019, 13:51</time> by <a rel="author">J. Z. Tomić</a></address>
      <p>
        <b>Moramo da shvatimo da smo mali narod, malih potencijala, male kulture, male pismenosti. Kada bi se s tim pomirili možda bi krenulo nešto na bolje, rekao je književnik Svetislav Basara u intervjuu za list Danas 1999. godine.</b>
      </p>
      <p>
        <b>U razgovoru, povodom izlaska knjige „Ideologija heliocentrizma“ pre dvadeset godina, Svetislav Basara je kazao da su glorifikacije srpske istorije čisto bacanje prašine u oči.</b>
      </p>
      <p>
        <b>„Ovde nikad nije bilo demokratije u pravom smislu reči. Poređenje sa velikim evropskim narodima obilo nam se o glavu“, dodao je on.</b>
      </p>
      <p>
        <b>Kako je istakao tada, najveći problem Srba, srpske kulture i državnosti jeste besomučno laganje, samoobmanjivanje i obmanjivanje sviju oko sebe. „Stvara se lažni polet jer se naša zemlja navodno obnavlja užasno brzim tempom“,  rekao je u razgovoru sa novinarom Zoranom Panovićem.</b>
      </p>
      <p>
        <b>„U tu simulaciju niko ne veruje, ni oni koji je iniciraju, ni oni koji na tim projektima rade, ni oni koji to sve gledaju na državnim medijima. Da bi ovde došlo do bilo kakvih promena na bolje, mora se prestati sa obmanjivanjem i laganjem i to u svim segmentima društva – ne samo kod vlasti jer ona sigurno ne bi mogla tako dugo da manipuliše da narod i opozicione partije međusobno sami sebe ne lažu i obmanjuju“.</b>
      </p>
      <p>
        <b>Basara je dodao i da režim, za koji je smatrao da će ubrzo postati prošlost, ima pogodno tlo u kulturnoj sredini zasnovanoj na mistifikacijama i lažima. „Bojim se da ga u modusima vladavine zbog dominantnog modela orijentalne despotije neće mnogo prevazići ni režim koji će ga naslediti“, naglasio je za list Danas.</b>
      </p>
      <p>
        <b>„U Srbiji se opozicija nalazi u krajnje nezgodnom položaju sukobljavanja sa fantomima. Opozicija nema zadatak da ukazuje na stvari koje su realne, već poput Don Kihota mora da juriša na vetrenjače koje ovdašnji vlastodršci pokušavaju da pretvore u kosmičke brodove“, ocenio je.</b>
      </p>
      <p>
        <b>U više navrata je govorio, naveo je 1999, da je ovde glavni problem mentalitet, a ne politička orijentacija.</b>
      </p>
      <p>
        <b>„Može u Srbiji biti kralj, šah, predsednik demokrata, ali će uvek škripati zbog mentaliteta. Danas škripi jezivo i preti da se sve raspadne. Ne očekujem Švedsku, Dizniled ili Holivud, već se samo nadam da premlaćivanje neće postati državna politika umesto da bude ekces“.</b>
      </p>
      <p>
        <b>U intervjuu u Utisku nedelje, početkom novembra 2019, Basara je ocenio da se situacija u Srbiji neće promeniti sve dok postoji istovetna vladalačka matrica političara u Srbiji prema kojoj, smtra on, ko god prigrabi apsolutnu vlast, „smota državu i upotrebljava je kao svoju alatku“.</b>
      </p>
      <p>
        <b>„Možemo se moliti da nam vrhovno prevashodstvo bude blagorodan čovek, kao što je bio Tadić, ali mi nemamo garancije da neće doći neko tri puta gori od Vučića, sve zavisi od sklonosti karaktera onoga ko se dokopa moći“, kazao je Basara, gostujući na televiziji Nova S.</b>
      </p>
      <p>
        <b>Istakao je i da političari treba da služe državi, a ne obratno – „To u Srbiji nikada nije bilo. Postojao je jedan slučaj koji je završen Đinđićevim ubistvom“.</b>
      </p>
      <p>
        <b>Mišljenja je i da se „pola sata“ nakon ubistva Zorana Đinđića Demokratska stranka okrenula populizmu i pretvorila u „softkor“ radikale.</b>
      </p>
      <p>
        <b>U Fejsbuk intervjuu lista Danasa 15. novembra Basara je ukazao da se danas mnogi se psihički poremećaji pripisuju uticaju Vučićeve propagande, ocenivši da su oni autohtoni.</b>
      </p>
      <p>
        <b>„Ako si duhovno bedan, ostaćeš duhovno bedan, bez obzira u kom režimu živeo“, poručio je Basara na Fejsbuku i rekao da će doći vreme kada će Vučić reći da je lep dan, a da će pitanje pristojnosti biti da se kaže da je napolju užasna mećava i ocenio da je to „kolektivni mentalni poremećaj“.</b>
      </p>
      <blockquote>
        <b>
          <i>Izradu sadržaja podržala Ambasada SAD u okviru projekta “Digitalizacija arhive Danasa”. Stavovi izneti u tekstu su stavovi autora i nužno ne izražavaju stavove Vlade SAD.</i>
        </b>
      </blockquote>
      <h3>Povezani tekstovi:</h3>
    </article>
  </body>
</html>