<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188736/"/>
    <meta property="og:site_name" content="Janam TV"/>
    <meta property="article:published_time" content="2019-11-24T13:58:23+00:00"/>
    <meta property="og:title" content="എടിഎം കവര്‍ച്ച; മുന്‍ ജീവനക്കാരന്‍ അറസ്റ്റില്‍"/>
    <meta property="og:description" content="കൊല്ലം: എടിഎമ്മില്‍ നിന്നും പണം കവര്‍ന്ന കേസില്‍ യുവാവ് പിടിയില്‍. ഓടനാവട്ടം സ്വദേശിയായ രാഹുലാണ് പിടിയിലായത്. സ്വകാര്യ എടിഎം ഏജന്‍സിയായ ഇന്ത്യാ വണ്ണില്‍"/>
  </head>
  <body>
    <article>
      <h1>എടിഎം കവര്‍ച്ച; മുന്‍ ജീവനക്കാരന്‍ അറസ്റ്റില്‍</h1>
      <address><time datetime="2019-11-24T13:58:23+00:00">24 Nov 2019, 13:58</time> by <a rel="author">Janam TV Web Desk</a></address>
      <p>കൊല്ലം: എടിഎമ്മില്‍ നിന്നും പണം കവര്‍ന്ന കേസില്‍ യുവാവ് പിടിയില്‍. ഓടനാവട്ടം സ്വദേശിയായ രാഹുലാണ് പിടിയിലായത്. സ്വകാര്യ എടിഎം ഏജന്‍സിയായ ഇന്ത്യാ വണ്ണില്‍ നിന്നാണ് ഇയാള്‍ പണം കവര്‍ന്നത്. എടിഎം ഏജന്‍സി ജീവനക്കാരനായിരുന്ന ഇയാളെ സ്വഭാവ ദൂഷ്യത്തെ തുടര്‍ന്ന് പിരിച്ചു വിട്ടതായിരുന്നു.</p>
      <p>നവംബര്‍ ഒന്‍പതിനാണ് രാഹുല്‍ നെടുങ്ങോലത്തെ എടിഎമ്മില്‍ നിന്നും രണ്ട് ലക്ഷം രൂപ കവര്‍ന്നെടുത്തത്. എടിഎമ്മില്‍ പണം നിക്ഷേപിക്കാന്‍ വേണ്ടി ഏജന്‍സി ഉപയോഗിക്കുന്ന പാസ്‌വേര്‍ഡ് എടിഎം ജീവനക്കാരനായിരുന്ന രാഹുല്‍ മനസിലാക്കി വെച്ചിരുന്നു. ഇത് ഉപയോഗിച്ചാണ് ഇയാള്‍ പണം കവര്‍ന്നത്.</p>
      <p>വൈദ്യുത ബന്ധം വിച്ഛേദിച്ചാണ് രാഹുല്‍ കവര്‍ച്ച നടത്തിയത്. തൊട്ടടുത്ത ദിവസമാണ് എടിഎം കൗണ്ടറിന്റെ വൈദ്യുത ബന്ധം വിച്ഛേദിച്ചതായി ഏജന്‍സി അറിയുന്നത്. തുടര്‍ന്ന് ജീവനക്കാരെത്തി പരിശോധന നടത്തിയപ്പോഴാണ് വൈദ്യുതി ബന്ധം ആരോ വിച്ഛേദിച്ചതാണെന്ന് മനസിലായത്. എടിഎമ്മില്‍ പണമില്ലെന്ന് അറിയിപ്പ് ലഭിച്ചതിനെ തുടര്‍ന്ന് പണം നിക്ഷേപിക്കാനായെത്തിയപ്പോഴാണ് 2 ലക്ഷം രൂപ നഷ്ടപ്പെട്ടതായി ജീവനക്കാര്‍ അറിയുന്നത്.</p>
      <p>ഉടന്‍ ജീവനക്കാര്‍ പരവൂര്‍ പൊലീസില്‍ പരാതി നല്‍കി. സംശയം തോന്നിയവരുടെ പേര് ഉള്‍പ്പെടെയാണ് പരാതി നല്‍കിയത്. അന്വേഷണത്തിന്റെ ഭാഗമായി പ്രദേശത്തെ സിസിടിവി ദൃശ്യങ്ങള്‍ പരിശോധിച്ചതോടെയാണ് രാഹുലിനെ പൊലീസ് തിരിച്ചറിഞ്ഞത്. പിന്നീട് ഇയാളുടെ മൊബൈല്‍ ടവര്‍ ലൊക്കേഷന്‍ കേന്ദ്രീകരിച്ച് നടത്തിയ അന്വേഷണത്തിലാണ് ഇയാള്‍ വലയിലാകുന്നത്.</p>
    </article>
  </body>
</html>