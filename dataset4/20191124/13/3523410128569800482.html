<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641811/%D9%BE%D8%A7%D9%BE-%D8%A8%D8%B1-%D8%A7%DB%8C%D8%AC%D8%A7%D8%AF-%D8%AC%D9%87%D8%A7%D9%86%DB%8C-%D8%B9%D8%A7%D8%B1%DB%8C-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%AA%D8%A7%DA%A9%DB%8C%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T13:34:00+00:00"/>
    <meta property="og:title" content="پاپ بر ایجاد جهانی عاری از تسلیحات هسته‌ای تاکید کرد"/>
    <meta property="og:description" content="رهبر کاتولیک‌های جهان در سخنرانی خود در ناگازاکی ژاپن از رهبران جهان خواست تسلیحات اتمی و دکترین بازدادرندگی دوران جنگ سرد را کنار بگذارند..."/>
  </head>
  <body>
    <article>
      <h1>
        <a href="https://www.bultannews.com/fa/news/641811/%D9%BE%D8%A7%D9%BE-%D8%A8%D8%B1-%D8%A7%DB%8C%D8%AC%D8%A7%D8%AF-%D8%AC%D9%87%D8%A7%D9%86%DB%8C-%D8%B9%D8%A7%D8%B1%DB%8C-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%AA%D8%A7%DA%A9%DB%8C%D8%AF-%DA%A9%D8%B1%D8%AF">پاپ بر ایجاد جهانی عاری از تسلیحات هسته‌ای تاکید کرد</a>
      </h1>
      <h2>رهبر کاتولیک‌های جهان در سخنرانی خود در ناگازاکی ژاپن از رهبران جهان خواست تسلیحات اتمی و دکترین بازدادرندگی دوران جنگ سرد را کنار بگذارند...</h2>
      <address><time datetime="2019-11-24T13:34:00+00:00">24 Nov 2019, 13:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری رویترز، پاپ فرانسیس رهبر کاتولیک‌های جهان پس از ادای احترام به کشته شدگان حمله اتمی آمریکا به ناگازاکی و قرار دادن حلقه گل بر یادبود آنها گفت: اینجا یادآور درد و رنج و وحشتی است که ما انسان‌ها می‌توانیم بر دیگران روا داریم.</p>
      <p>او افزود: مطمئن هستم ایجاد جهانی بدون تسلیحات هسته‌ای نه تنها ممکن بلکه ضروری است. از رهبران سیاسی جهان می‌خواهم فراموش نکنند این سلاح‌ها از ما در برابر تهدیدهای موجود علیه مردم و امنیت بین‌المللی حمایت نمی کنند.</p>
      <p>پاپ بار دیگر حمایت خود را از پیمان منع تسلیحات اتمی که مورد قبول دو سوم از اعضای سازمان ملل است و در سال ۲۰۱۷ امضاء شد، اعلام کرد و گفت: با این گفته قدرت‌های بزرگ جهانی که توافق منع تسلیحات، تضعیف‌کننده بازدارندگی اتمی است، مخالفم.</p>
      <p>فرانسیس در آغاز سفر سه روزه‌اش به ژاپن ابتدا از ناگازاکی و سپس هیروشیما بازدید و بر درخواستش برممنوعیت جهانی تسلیحات هسته‌ای تاکید کرد.</p>
      <p>او گفت: یکی از بزرگترین و عمیقترین دغدغه‌های انسان امنیت، صلح و ثبات است. داشتن سلاح هسته‌ای و دیگر تسلیحات کشتار جمعی پاسخ این دغدغه نیست در واقع برعکس است. صلح و ثبات بین‌المللی با ترس از تخریب یا تهدید به ریشه‌کنی در تضاد است. این صلح و ثبات تنها در سایه وحدت و همکاری جهانی حاصل می‌شوند. در جهانی که میلیون‌ها کودک و خانواده در شرایط غیرانسانی زندگی می‌کنند پولی که می تواند صرف ایجاد فرصت و آینده با ساخت کارخانه و ارتقای سطح زندگی شود صرف تسلیحات مخرب و کشنده می‌شود.</p>
      <p>اوت گذشته ایالات متحده به صورت یک جانبه از پیمان منع موشک‌های هسته‌ای میان‌برد خارج شد و علت این اقدام را نقض مفاد آن از سوی روسیه دانست؛ اتهامی که مسکو آن را رد کرده است.</p>
    </article>
  </body>
</html>