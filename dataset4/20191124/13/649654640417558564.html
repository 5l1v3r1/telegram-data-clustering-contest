<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/vulin-za-mene-je-aleksandar-obradovic-spijun/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T13:18:49+00:00"/>
    <meta property="og:title" content="Vulin: Za mene je Aleksandar Obradović špijun"/>
    <meta property="og:description" content="Srpske službe su vrlo intenzivno pratile ne samo ruskog obaveštajca Grigorija Klebana, već i pripadnike drugih obaveštajnih struktura, a to rade i sada, izjavio je ministar odbrane Srbije Aleksandar Vulin u emisiji &quot;Sedmica&quot; Radio Beograda."/>
  </head>
  <body>
    <article>
      <h1>Vulin: Za mene je Aleksandar Obradović špijun</h1>
      <address><time datetime="2019-11-24T13:18:49+00:00">24 Nov 2019, 13:18</time> by <a rel="author">FoNet</a></address>
      <p>
        <b>Srpske službe su vrlo intenzivno pratile ne samo ruskog obaveštajca Grigorija Klebana, već i pripadnike drugih obaveštajnih struktura, a to rade i sada, izjavio je ministar odbrane Srbije Aleksandar Vulin u emisiji „Sedmica“ Radio Beograda.</b>
      </p>
      <p>Vulin je rekao da bi mogao mnogo toga da kaže o srpskom oficiru koji je jedan od aktera špijunske afere, ali da ga u tome sprečava to što je istraga u toku.</p>
      <p>Dok se nadležno Tužilaštvo ne oglasi, Vulin navodi da ne može da se izjašnjava o statusu i sudbini osumnjičenog Z. K. Upitan ko je napravio snimak sastanka ruskog obaveštajca i srpskog oficira i šta je bio predmet razmene, Vulin je rekao da nadležne službe imaju odgovarajuća saznanja, ali dodaje da se o tome neće izjašnjavati u medijima.</p>
      <p>Kada su u pitanju kontakti stranih državljana sa pripadnicima vojske ili nekim drugim licima koja su im bezbednosno interesantna, Vulin ukazuje da nije važno iz koje zemlje oni dolaze već da li su uspeli da dođu do nekih informacija koje bi mogle biti vitalne za bezbednost zemlje.</p>
      <p>Vulin je podsetio da su pre desetak dana, koordinisanom akcijom BIA i VBA uhapšena tri radnika kompanije „Prvi partizan“, kao i državljanin Severne Makedonije.</p>
      <p>Sumnja se da su radnici državljaninu Severne Makedonije pokušali da prodaju dokumentaciju o municiji kalibra 12,7 milimetara. Takvih pokušaja industrijske špijunaže je bilo i pre, a biće ih i u budućnosti, ali je važno da se oni sprečavaju, rekao je Vulin i dodao da će svi koji se bave takvim aktivnostima biti predmet interesovanja službi bezbednosti.</p>
      <p>Vulin smatra da, kada je odgovornost u pitanju, nema nikakve razlike između radnika valjevske fabrike „Krušik“ Aleksandra Obradovića, koji je podatke o navodnim malverzacijama dostavio bugarskoj novinarki Dilijani Gajtandžijevoj i radnika „Prvog partizana“ koji su pokušali da prodaju dokumenta o municiji koja se proizvodi u toj fabrici.</p>
      <p>Vulin je rekao da su za njega su svi oni špijuni, ali ostavlja mogućnost da će sud drugačije odlučiti.</p>
      <p>„Svako odavanje poverljivih podataka je krivično delo i oni koji ga čine moraju za to da odgovaraju“, rekao je Vulin. Kada su u pitanju optužbe, koje je takođe objavila bugarska novinarka Dilijana Gajtandžijeva, da je Srbija izvozila oružje u Ukrajinu i da su njime „ubijani ruski vojnici“, Vulin je napomenuo da je dokazano da je oružje o kojem se govori ustvari prodato kompaniji iz Poljske i da je sve urađeno po zakonu.</p>
      <p>Srbija je, naglašava, prema oceni relevantnih međunarodnih organizacija, uvek na četvrtom ili petom mestu po transparentnosti prometa naoružanjem. „Iz naše zemlje ne može nijedan metak da izađe da se ne zna kome je prodat“, zaključio je Vulin.</p>
      <h3>Povezani tekstovi:</h3>
    </article>
  </body>
</html>