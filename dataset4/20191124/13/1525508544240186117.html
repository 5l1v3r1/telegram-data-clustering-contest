<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779678/%DB%B1%DB%B9-%DA%A9%DB%8C%D9%84%D9%88%D9%85%D8%AA%D8%B1-%D8%B3%DB%8C%D9%84-%D8%A8%D9%86%D8%AF-%D8%AF%D8%B1-%D8%AF%D8%B4%D8%AA-%D8%A2%D8%B2%D8%A7%D8%AF%DA%AF%D8%A7%D9%86-%D8%A8%D9%87-%D8%AA%D8%B1%D9%85%DB%8C%D9%85-%D9%86%DB%8C%D8%A7%D8%B2-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:02:49+00:00"/>
    <meta property="og:title" content="فرماندار دشت آزادگان: ۱۹ کیلومتر سیل بند در دشت آزادگان به ترمیم نیاز دارد"/>
    <meta property="og:description" content="اهواز- فرماندار دشت آزادگان گفت: غیر از جاهایی از سیل بندها که نیاز به استحکام دارند ۱۹ کیلومتر از سیل بندهای دشت آزادگان نیازمند ترمیم هستند."/>
  </head>
  <body>
    <article>
      <h1>فرماندار دشت آزادگان: ۱۹ کیلومتر سیل بند در دشت آزادگان به ترمیم نیاز دارد</h1>
      <address>
        <time datetime="2019-11-24T13:02:49+00:00">24 Nov 2019, 13:02</time>
      </address>
      <p>به گزارش <a href="https://www.mehrnews.com/">خبرنگار مهر</a>، حمید سیلاوی ظهر امروز یکشنبه در جلسه قرارگاه بازسازی و نوسازی مناطق سیل زده خوزستان اظهار کرد: در بحث سیل بندها با گذشت زمان سرعت عمل لازم در ساخت آنها وجود ندارد و انتظار داریم سرعت عمل بیشتری در ساخت آنها وجود داشته باشد.</p>
      <p>وی افزود: سازمان همیاری‌های شهرداری‌های استانداری و شرکت دز آب به تازگی ترمیم سیل بندها را آغاز کرده اند و از سازمان آب و برق انتظار داریم در جاهایی که رودخانه کرخه به مناطق مسکونی ورود کرده در بحث احداث سیل بندها چاره جویی کنند.</p>
      <p>فرماندار دشت آزادگان تصریح کرد: غیر از جاهایی از سیل بندها که نیاز به استحکام دارند ۱۹ کیلومتر از سیل بندهای دشت آزادگان نیازمند ترمیم هستند.</p>
      <p>سیلاوی گفت: در دشت آزادگان باقی پرونده‌های سیل زده به علت تأخیر در تشکیل پرونده زیاد هستند و درخواست داریم که سامانه مربوط به سیل زدگان دو سه روز باز شود تا همه پرونده‌های مرتبط با سیل زدگان که آماده هستند، ثبت شوند.</p>
      <p>وی ادامه داد: در مورد رسیدگی و پیگیری دادستان دشت آزادگان پرونده واحدهای مسکونی در حریم رودخانه هنوز مفتوح است و درخواست داریم که گزارشی در این زمینه به دادستان دشت آزادگان داده شود که مورد در شورای تأمین و قرارگاه بازسازی استان مطرح و رسیدگی شد و پرونده مختومه اعلام شود.</p>
      <p>فرماندار دشت آزادگان بیان کرد: دستگاه قضایی در دشت آزادگان روستاییان ساکن حریم رودخانه‌ها را تهدید به تخلیه می کند در حالی که باید به دادستان شهرستان اعلام شود که پرونده جابه‌جایی روستاهای در حریم رودخانه کرخه در دشت آزادگان توسط شورای تأمین استان و قرارگاه بازسازی مختومه اعلام شده است.</p>
      <p>سیلاوی افزود: دایک مرزی دشت آزادگان هنوز به طور کامل مسدود نشده و آب هنوز به سمت عراق می رود.</p>
      <p>وی بیان کرد: در زمینهٔ ترمیم و بازسازی جاده‌های مواصلاتی روستایی دشت آزادگان هم انتظار داریم تا قبل از شروع دوباره بارندگی‌ها عملیات اجرایی آنها شروع و تمام شود.</p>
    </article>
  </body>
</html>