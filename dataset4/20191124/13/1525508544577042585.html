<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779843/%D8%AA%D9%88%D8%B3%D8%B9%D9%87-%D9%87%D9%85%D9%87-%D8%AC%D8%A7%D9%86%D8%A8%D9%87-%D8%A8%D8%B1-%D9%85%D8%AD%D9%88%D8%B1-%D9%81%D8%B1%D9%87%D9%86%DA%AF-%D9%88-%D9%87%D9%86%D8%B1-%D8%A8%D8%A7-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B4%D8%A8%DA%A9%D9%87-%D9%87%D8%A7%DB%8C-%D8%AE%D9%84%D8%A7%D9%82"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:50:08+00:00"/>
    <meta property="og:title" content="مدیرکل ارشاد گیلان مطرح کرد: توسعه همه جانبه بر محور فرهنگ و هنر با راه‌اندازی شبکه‌های خلاق"/>
    <meta property="og:description" content="رشت- مدیرکل ارشاد گیلان با اشاره به اینکه راه‌اندازی شبکه‌های خلاق به توسعه همه جانبه بر محور فرهنگ و هنر کمک می کند، گفت: استان گیلان در این زمینه از پیشینه غنی برخوردار است."/>
  </head>
  <body>
    <article>
      <h1>مدیرکل ارشاد گیلان مطرح کرد: توسعه همه جانبه بر محور فرهنگ و هنر با راه‌اندازی شبکه‌های خلاق</h1>
      <address>
        <time datetime="2019-11-24T13:50:08+00:00">24 Nov 2019, 13:50</time>
      </address>
      <p>به گزارش <a href="https://www.mehrnews.com/">خبرنگار مهر</a>، امروز (یکشنبه) کارگاه آموزشی شبکه خلاق فرهنگ و هنر با حضور بیش از ۵۰ نفر روسای ادارات، نماینده شهرداری‌ها، روسای انجمن‌های هنری در سالن جلسات اداره کل فرهنگ و ارشاد اسلامی استان گیلان برگزار شد.</p>
      <p>«رضا خانی» معاون بهسازی تشکیلات و منابع انسانی دفتر نوسازی و تحول اداری وزارت فرهنگ و ارشاد اسلامی و دکتر «محسن حاجی‌زین‌العابدینی» عضو هیئت علمی دانشگاه شهید بهشتی به عنوان مدرسان این کارگاه آموزشی بودند.</p>
      <p>گفتنی است این کارگاه از ساعت ۸ صبح یکشنبه آغاز و تا عصر امروز ادامه یافت.</p>
      <figure>
        <img src="https://media.mehrnews.com/d/2019/11/24/4/3302241.jpg"/>
      </figure>
      <p>مدیرکل ارشاد گیلان نیز در این کارگاه آموزشی با اشاره به پیشینه فرهنگی و هنری این استان، اظهار کرد: راه اندازی شبکه‌های خلاق فرهنگ و هنر به توسعه همه جانبه بر محور فرهنگ و هنر کمک می کند.</p>
      <p>فیروز فاضلی در ادامه افزود: یکی از اهداف شبکه‌های خلاق فرهنگ و هنر شناسایی و معرفی ظرفیت‌های هر منطقه در رشته‌های هنرهای تجسمی، هنرهای صنایعی و سنتی، سینما، هنرهای نمایشی، ادبیات، چاپ و بسته بندی، موسیقی، رسانه و مطبوعات، مد و لباس و بازی‌های رایانه‌ای است.</p>
      <p>وی با بیان اینکه بعد از اعلام فراخوان از سوی وزارت ارشاد، این فراخوان به ادارات ارشاد ۱۶ شهرستان استان گیلان ارسال شد، گفت: ادارات فرهنگ و ارشاد اسلامی شهرستان‌های استان گیلان براساس ظرفیت‌های خود در حوزه فرهنگ و هنر ۳۷ طرح و ایده را برای مرحله نخست این فراخوان ارائه کرده‌اند.</p>
      <figure>
        <img src="https://media.mehrnews.com/d/2019/11/24/4/3302238.jpg"/>
      </figure>
      <p>مدیرکل فرهنگ و ارشاد اسلامی گیلان برگزاری کارگاه‌های ‌آموزشی با حضور اساتیدی از وزارت ارشاد را مرحله بعدی راه اندازی شبکه‌ها خلاق فرهنگ و هنر عنوان و تصریح کرد: شهرستان‌های گیلان با توجه به پیشینه، ظرفیت و سوابق منطقه خود اقدام به معرفی زیرساخت‌ها، ظرفیت‌ها و چشم‌اندازهای شهری کرده‌اند.</p>
      <p>وی با اشاره به اینکه دبیرخانه شبکه خلاق فرهنگ و هنر در اداره فرهنگ و ارشاد اسلامی هر شهرستان راه اندازی می شود، گفت: در این دبیرخانه فرماندار به عنوان رئیس، شهردار نائب رئیس، رئیس اداره فرهنگ و ارشاد اسلامی دبیر و رئیس اداره میراث فرهنگی، نماینده سمن‌های فرهنگی و هنری و دو کارشناس متخصص عضو خواهند بود.</p>
      <p>فاضلی تأکید کرد: انتظار می رود با توجه به ظرفیت غنی فرهنگی و هنری در استان گیلان و وجود هنرمندان و فعالان فرهنگی برجسته راه‌اندازی این شبکه به توسعه حوزه فرهنگ و هنر کمک کند.</p>
    </article>
  </body>
</html>