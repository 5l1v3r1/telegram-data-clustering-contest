<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zaplavy-na-jihu-francie-si-vyzadaly-ctyri-mrtve/1824660?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T13:54:00+00:00"/>
    <meta property="og:title" content="Záplavy na jihu Francie si vyžádaly čtyři mrtvé"/>
    <meta property="og:description" content="Marseille/Janov - Záplavy na jihovýchodě Francie si o víkendu vyžádaly čtyři mrtvé. Bilance obětí živlu se zvýšila poté, co úřady departementu Var oznámily nález dvou těl. V Tanneronu už bylo objeveno i auto tohoto pohřešovaného páru, oznámila agentura AFP. Nejméně jeden další člověk se ale dál pohřešuje."/>
  </head>
  <body>
    <article>
      <h1>Záplavy na jihu Francie si vyžádaly čtyři mrtvé</h1>
      <address><time datetime="2019-11-24T13:54:00+00:00">24 Nov 2019, 13:54</time> by <a rel="author" href="http://www.ctk.cz/" target="_blank">ČTK</a></address>
      <p>Marseille/Janov - Záplavy na jihovýchodě Francie si o víkendu vyžádaly čtyři mrtvé. Bilance obětí živlu se zvýšila poté, co úřady departementu Var oznámily nález dvou těl. V Tanneronu už bylo objeveno i auto tohoto pohřešovaného páru, oznámila agentura AFP. Nejméně jeden další člověk se ale dál pohřešuje.</p>
      <p>Jednoho pohřešovaného hlásí také sever Itálie, který už od počátku listopadu sužují bouřky doprovázené vydatným deštěm. U severoitalské Savony se po bouřích patrně v důsledku sesuvu půdy zřítil zhruba 30 metrů dlouhý dálniční most, informovala agentura DPA. Voda opět zaplavila i centrum Benátek.</p>
      <p>Jeden mrtvý se našel nedaleko francozské obce Le Muy, mezi Marseille a Nice. Média už dříve informovala, že se v Le Muy pohřešuje člověk, který zmizel poté, co se v sobotu večer převrátil záchranný člun. Další bezvládné tělo bylo dnes objeveno v zaplaveném autě v nedaleké obci Cabasse. Už od soboty se pohřešuje také 77letý muž z městečka Saint-Antonin-du-Var. Toho se zatím najít nepodařilo.</p>
      <p>Kvůli vydatnému dešti se na jihovýchodě Francie vylilo z břehů několik řek. Voda zaplavila domy i silnice a způsobila rozsáhlé škody. V departamentech Var s centrem v Toulounu a Alpes-Maritimes s metropolí Nice dnes nadále platí druhé nejvyšší varování před záplavami. V oblasti dál prší. Podle stanice Meteo France spadlo v částech departementu Var za 48 hodin tolik vody jako jindy za dva až tři měsíce.</p>
      <p>Bez elektřiny je v jihovýchodním cípu Francie nyní asi 4500 domácností. Mezi Nice a Toulounem kvůli zaplavené trati už od soboty nejezdí vlaky.</p>
      <p>Záplavy sužují také sever Itálie, především Ligurii a Piemont, které sousedí s postiženými francouzskými departementy. Úřady musely uzavřít část dálnice, která spojuje Janov a Nice a poblíž severoitalské Savony se dokonce část dálnice zřítila.</p>
      <p>Podle agentury DPA se asi 1,5 kilometru od města zřítil zhruba 30 metrů dlouhý dálniční viadukt na dálnici A6 spojující Savonu s Turínem. Příčinou by podle úřadů provincie Ligurie mohl být podle prvních zjištění sesuv půdy. Zatím není jasné, zda na mostě byly automobily, ale agentura ANSA napsala, že nikdo nebyl zasažen.</p>
      <p>V Janově už v sobotu záplavy postihly především údolí řeky Polcevera, což je právě ta část města, kterou loni postihlo zřícení dálničního mostu na dálnici A10. Neštěstí si tehdy vyžádalo 43 mrtvých.</p>
      <p>Mezi Turínem a Janovem se do řeky zřítilo auto. Dva ze tří lidí, kteří v něm seděli, se zachránili. Třetí se pohřešuje. Nedaleko Turína se z břehů vylila řeka Pád. V celém Piemontu museli hasiči evakuovat 200 osob a dalších 600 je odříznuto od zbytku světa. V Turíně byl zrušen maraton. V Ligurii bylo podle údajů regionální vlády od světa odříznuto 374 lidí a dalších 122 bylo evakuováno.</p>
      <p>Dálnici A10 z Janova do Ventimiglie u francouzské hranice na dvou místech přerušily sesuvy půdy, v Ligurii a Piemontu je ze stejného důvodu neprůjezdných více silnic.</p>
      <p>Zaplavené jsou části ligurských přístavních měst Janov, Savona a Imperia. Kvůli stoupající hladině řeky Tanaro museli dočasně přerušit provoz továrny na výrobu cukrovinek Ferrero ve městě Alba.</p>
      <p>S vodou v centru města opět bojují v Benátkách. Zaplavené je znovu i náměstí svatého Marka. Zatímco minulý týden ale voda dosáhla úrovně 1,87 metru nad obvyklou hladinou moře, dnes to bylo "jen" 130 centimetrů. Voda podle agentury AFP začala postupně opadat.</p>
    </article>
  </body>
</html>