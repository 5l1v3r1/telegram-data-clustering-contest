<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/sehit-ogretmen-aybuke-yalcin-mezari-basinda-anildi"/>
    <meta property="og:site_name" content="CNN Türk"/>
    <meta property="article:published_time" content="2019-11-24T13:52:47+00:00"/>
    <meta property="og:title" content="Şehit öğretmen Aybüke Yalçın, mezarı başında anıldı"/>
    <meta property="og:description" content="Batman'daki terör saldırısında şehit olan 22..."/>
  </head>
  <body>
    <article>
      <h1>Şehit öğretmen Aybüke Yalçın, mezarı başında anıldı</h1>
      <h2>Batman'daki terör saldırısında şehit olan 22 yaşındaki müzik öğretmeni Şenay Aybüke Yalçın, Çorum'un Osmancık ilçesinde bulunan kabri başında anıldı.</h2>
      <address><time datetime="2019-11-24T13:52:47+00:00">24 Nov 2019, 13:52</time> by <a rel="author">AA</a></address>
      <p>Yalçın'ın Osmancık Şehitliği'ndeki kabri, 24 Kasım Öğretmenler Günü dolayısıyla, çeşitli sivil toplum kuruluşu temsilcilerinin yanı sıra <a href="https://www.cnnturk.com/haberleri/ogretmen">öğretmen</a>, öğrenci ve vatandaşlar tarafından ziyaret edildi.</p>
      <p><a href="https://www.cnnturk.com/haberleri/ak-parti">AK Parti</a> <a href="https://www.cnnturk.com/haberleri/corum">Çorum</a> Milletvekili Oğuzhan Kaya, <a href="https://www.cnnturk.com/haberleri/sehit">şehit</a> öğretmenin ailesi ve vatandaşlarla Yalçın'ın mezarını ziyaret etti. Aybüke öğretmenin mezarına çiçek bırakan Kaya ve beraberindekiler, dua etti.</p>
      <p>Kaya, burada yaptığı konuşmada, tüm eğitimcilerin Öğretmenler Günü'nü kutlayarak, "Şehidimize ve hayatını kaybeden tüm öğretmenlerimize rahmet diliyorum." dedi.</p>
      <p>Aybüke öğretmen için Osmancık Ülkü Ocakları tarafından da anma töreni düzenlendi.</p>
      <p>Program kapsamında <a href="https://www.cnnturk.com/haberleri/belediye">Belediye</a> Başkanı Ahmet Gelgör, Ülkü Ocakları Başkanı Osman Nazif Kolukısa, <a href="https://www.cnnturk.com/haberleri/turkiye">Türkiye</a> Kamu-Sen ilçe başkanları, Belediye Meclisi üyeleri ve vatandaşlar, Yalçın'ın kabrine karanfil bıraktı. Kur'an-ı Kerim okunmasının ardından dua edildi. </p>
      <p>Kolukısa, yaptığı konuşmada, şehit Yalçın'a Allah'tan rahmet, ailesi ve <a href="https://www.cnnturk.com/haberleri/egitim">eğitim</a> camiasına başsağlığı diledi.</p>
      <p><a href="https://www.cnnturk.com/haberleri/batman">Batman</a>'ın Kozluk ilçesinde 9 Haziran 2016'da Belediye Başkanı Veysi Işık'ın aracına yönelik PKK'lı teröristlerce düzenlenen saldırıda, karne dağıtım töreninin ardından evine giden <a href="https://www.cnnturk.com/haberleri/muzik">müzik</a> öğretmeni Şenay Aybüke Yalçın ağır yaralanmış, kaldırıldığı Kozluk Devlet Hastanesinde şehit olmuştu.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/turkiye/arkadasinin-yerine-ehliyet-sinavina-girdi-gozaltina-alindi"/>
        <a href="https://www.cnnturk.com/ekonomi/noyan-dogandan-eyt-degerlendirmesi"/>
        <a href="https://www.cnnturk.com/magazin/acun-ilicali-itiraf-etti-en-korkutucu-animdi"/>
      </related>
    </article>
  </body>
</html>