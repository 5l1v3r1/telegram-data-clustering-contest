<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39827/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86%D8%AF%D8%B1-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A7%D8%B5%D9%84-%D8%A8%D8%B1-%D9%81%D8%B1%D8%A2%DB%8C%D9%86%D8%AF-%D8%B4%D8%A7%DB%8C%D8%B3%D8%AA%D9%87%E2%80%8C%DA%AF%D8%B2%DB%8C%D9%86%DB%8C-%D8%A8%D9%86%D8%A7-%D9%86%D9%87%D8%A7%D8%AF%D9%87-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-24T13:14:00+00:00"/>
    <meta property="og:title" content="اردکانیان:در وزارت نیرو اصل بر فرآیند شایسته‌گزینی بنا نهاده شده است"/>
    <meta property="og:description" content="وزیر نیرو گفت:در وزارت نیرو اصل بر فرآیند شایسته‌گزینی بنا نهاده شده است و اگر اصل بر فرآیند شایسته‌گزینی در هر سازمانی با موفقیت پیاده‌سازی شود بدون توجه به مسائل جنسیتی شایسته‌ترین فرد برای پست‌های مختلف انتخاب می‌شود که در این بین بدون شک بانوان نیز نقش مؤثری خواهند داشت."/>
  </head>
  <body>
    <article>
      <h1>اردکانیان:در وزارت نیرو اصل بر فرآیند شایسته‌گزینی بنا نهاده شده است</h1>
      <address><time datetime="2019-11-24T13:14:00+00:00">24 Nov 2019, 13:14</time> by <a rel="author">پایگاه خبری صنعت برق - برق نیوز BarghNews</a></address>
      <p><i>وزیر نیرو گفت:در وزارت نیرو اصل بر فرآیند شایسته‌گزینی بنا نهاده شده است و اگر اصل بر فرآیند شایسته‌گزینی در هر سازمانی با موفقیت پیاده‌سازی شود بدون توجه به مسائل جنسیتی شایسته‌ترین فرد برای پست‌های مختلف انتخاب می‌شود که در این بین بدون شک بانوان نیز نقش مؤثری خواهند داشت. </i>به‌گزارش <a href="https://barghnews.com/">برق نیوز</a>،وزیر نیرو گفت: در فرآیند توسعه باید اتکای ما به ظرفیت‌های منابع انسانی بیشتر شود و استفاده از ظرفیت‌هایی که در بانوان وجود دارد امروز یک وظیفه سازمانی است.   "رضا اردکانیان" در گردهمایی و مراسم رونمایی از طرح توان‌افزایی و ارتقای توان مدیریتی بانوان در صنعت آب و برق، با اشاره به اینکه استفاده از ظرفیت‌های بانوان می‌تواند به رفع مشکلات کمک کند، اظهار داشت: استفاده از زنان در پست‌های مدیریتی و ارکان اجرایی سازمان‌های مختلف به‌مثابه استفاده از نیمی از ظرفیت و استعدادی است که خداوند به جامعه اعطا کرده است. وی ادامه داد: در وزارت نیرو اصل بر فرآیند شایسته‌گزینی بنا نهاده شده است و اگر اصل بر فرآیند شایسته‌گزینی در هر سازمانی با موفقیت پیاده‌سازی شود بدون توجه به مسائل جنسیتی شایسته‌ترین فرد برای پست‌های مختلف انتخاب می‌شود که در این بین بدون شک بانوان نیز نقش مؤثری خواهند داشت. وزیر نیرو گفت: جوامع هوشمند سعی می‌کنند بهترین نیرو‌های خود را در عرصه‌های مدیریتی به‌کار گیرند و به کمک آن‌ها مسایل را حل کنند. اردکانیان با اشاره به اینکه بحث آب، انرژی و غذا در کشور ما از اهمیت بالایی برخوردار است، گفت: کشوری که در اقلیم خشک و نیمه خشک قرار دارد، با محدودیت منابع آب روبه‌روست و در سرفصل امنیت غذایی و مدیریت انرژی هنوز راه‌های طی نشده‌ای پیش‌رو دارد، می‌بایست به آخرین دستاورد‌های دنیای امروز در مدیریت هم‌بست آب، انرژی و غذا رو بیاورد. وی افزود: شاید در یک آسیب‌شناسی منصفانه به این نقطه برسیم که ریشه اصلی بسیاری از مشکلات اجرایی کشور در وجود ساختار "شدیداً بخشی" و "شدیداً متمرکز" سازمان اداری است. اردکانیان با بیان اینکه این موضوع ریشه در تاریخ و سن تولد سازمان اداری کشور دارد و یکی از راه‌کار‌های رفع آن توجه به عرصه‌های بین‌بخشی است، افزود: یکی از عرصه‌های بین بخشی، عرصه مدیریت منابع آب و انرژی است و وزارت نیرو از این اقبال بلند برخوردار است که متصدی دو عرصه بین‌بخشی مدیریت آب و انرژی است. وی ادامه داد: امروز می‌توان گفت که ساختار‌های به‌شدت بخشی و ساختار‌های به‌شدت متمرکز روی اغلب مسائل سایه انداخته‌اند و ما چاره‌ای نداریم که با روش‌های مختلف و ترمیم‌های مختلف بار منفی این دو مشکل را حل کنیم و در این بین توجه به عرصه‌های بین‌بخشی یکی از راهکار‌های اصلی است. وزیر نیرو افزود: اگر بتوانیم از طریق همکاری نزدیک‌تر با سایر سازمان‌های دولت، موضوع امنیت غذایی را هم به این دو عرصه نزدیک کنیم، در تراز دنیای امروز برای مدیریت منابع آب، انرژی و غذا قرار گرفته‌ایم. وی تصریح کرد: هم‌بست غذا، آب و انرژی موضوع بسیار مهمی است که امروز در دنیا بسیار مورد توجه است و در محافل علمی و دانشگاه‌ها، رشته‌های تحصیلی در این زمینه در حال شکل‌گیری است. اردکانیان ادامه داد: من این افتخار را دارم که اولین انستیتوی علمی دنیا را در سازمان ملل متحد برای هم‌بست آب و انرژی و غذا تأسیس کردم و این انستیتو دوره دکترا را راه‌اندازی کرده است و سال گذشته نخستین گروه از دانش‌آموختگان آن فارغ‌التحصیل شده‌اند. وزیر نیرو با انتقاد از سیکل معیوب ادغام‌ها و جداسازی‌ها در بین سازمان‌ها و وزارتخانه‌های مختلف در ۴۰ سال مختلف گفت: ما در ۴۰ سال گذشته به تناوب به چسباندن و جدا کردن وزارتخانه‌ها و سازمان‌های مختلف اقدام کرده‌ایم، بدون اینکه در نظر بگیریم این اقدامات چه هزینه‌هایی برای کشور دارد. وی افزود: این کار از فقدان آینده‌پژوهی نشأت می‌گیرد و بعضاً شاهد هستیم که پیش‌بینی نکرده‌ایم که اگر دو وزارتخانه یا دو سازمان با هم ادغام شوند این به هم چسباندن چه مشکلاتی را در پی خواهد داشت و بعد از چند سال به این فکر افتاده‌ایم که بهتر است این دو سازمان منفک شوند. اردکانیان با بیان اینکه پیچیده‌ترین مسائل و مشکلات ساختاری سازمان‌ها با کمک منابع انسانی حل می‌شود، نخستین و مهم‌ترین گام در حل مشکلات سازمان‌ها را افزایش بهره‌وری دانست.</p>
    </article>
  </body>
</html>