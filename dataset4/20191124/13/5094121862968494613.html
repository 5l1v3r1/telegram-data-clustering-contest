<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/foto-vanocni-strom-pro-prahu-vyjel-ze-semil-20191124.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T13:30:00+00:00"/>
    <meta property="og:title" content="V Semilech pokáceli vánoční smrk pro Prahu. Pomůže nemocnému děvčátku"/>
    <meta property="og:description" content="/FOTOGALERIE/ Potřetí během posledních čtyř let putuje vánoční strom pro Prahu z Libereckého kraje. Letos ze Semil. Pokáceli ho v neděli dopoledne, odpoledne pak odjel na noc do Milovic. Do Prahy dorazí v pondělí. Rozsvítí ho v sobotu 30. listopadu."/>
  </head>
  <body>
    <article>
      <h1>V Semilech pokáceli vánoční smrk pro Prahu. Pomůže nemocnému děvčátku</h1>
      <address><time datetime="2019-11-24T13:30:00+00:00">24 Nov 2019, 13:30</time> by <a rel="author">Jan Sedlák</a></address>
      <p>Smrk ztepilý měřil pětadvacet metrů, na místě ho několikanásobný šampion v kácení motorovou pilou Jiří Vorlíček a jeho spolupracovníci odspoda zkrátil na dvaadvacet metrů. „Strom byl dole dost sukatý, takže s ním byla práce, na druhou stranu jsme nemuseli kmen tolik zkracovat. Strom tak akorát,“ pousmál se Jiří Vorlíček.</p>
      <p>Pražanům strom věnovala majitelka zahrady nedaleko centra Semil Soňa Jarolímková Římková. S nápadem přihlásit strom do výběru vánočního stromu na Staroměstské náměstí přišly její děti. A jí nápad nadchl. Strom dosáhl k hranici své životnosti a za několik let by mohl ohrožovat bezpečnost domů v okolí. „Nechtěla jsem, aby někoho ohrozil. O kácení jsem přemýšlela již nějakou dobu. Tím, že se stane vánočním stromem pro Prahu krásně završí svůj čas,“ sdělila Jarolímková Římková.</p>
      <figure>
        <img src="https://g.denik.cz/25/31/kino-varsava-obsadil-hand-made-market-domaci-tvurci-ukazali-svou-praci_denik-150-3x2.jpg"/>
      </figure>
      <aside>
        <a href="https://jablonecky.denik.cz/zpravy_region/kino-varsava-obsadil-hand-made-market-domaci-tvurci-ukazali-svou-praci-2019112.html">Kino Varšava obsadil Hand made market. Domácí tvůrci ukázali svou práci Přečíst článek ›</a>
      </aside>
      <p>Na kácení stromu pro Prahu dorazily stovky lidí. „Jsem ze sousední Chuchelny, tohle jsem si nemohl nechat ujít. Líbí se mi americký tahač, na kterém strom pojede,“ popsal dvaačtyřicetiletý Jiří.</p>
      <p>Kácení tak velikého stromu, navíc mezi zástavbou, není jen tak něco. Smrk musel být nejprve navázán k ramenu velkého jeřábu. Poté Jiří Vorlíček vyřezal pomocný klín ve směru, kam se měl strom pohnout. Vrčení pily co chvíli střídaly údery do klínů, které strom nakláněly příslušným směrem a povolovali i tlak na pilu.</p>
      <p>Po několika desítkách minut smrk povolil a zůstal viset na ramenu jeřábu. Mistři pily pak odřízli dva metrové špalky a spodní část odvětvili.</p>
      <p>Poté Jiří Vorlíček vyzval děti ze Základní školy Ivana Olbrachta, kde jako učitelka působí Soňa Jarolímková Římková, aby spolu s ním spočítali letokruhy, podle kterých určil věk stromu. Nešlo jen o zajímavé číslo, ale i o výsledky tipovací soutěže. Strom v zahradě rostl podle počítání cirka padesát šest let. Ti, kdo při tipování uhádli, se těší z drobných výher, například z velké kovové termosky.</p>
      <figure>
        <img src="https://g.denik.cz/25/17/michal-marsik_denik-150-3x2.jpg"/>
      </figure>
      <aside>
        <a href="https://jablonecky.denik.cz/z-regionu/michala-marsika-z-liberce-fascinuji-pohrebiste-napsal-o-nich-knihu-20191123.html">Michala Maršíka z Liberce fascinují pohřebiště. Napsal o nich knihu Přečíst článek ›</a>
      </aside>
      <p>Poté byl strom naložen na americký tahač Kenworth společnosti Pavel Švestka. Délka soupravy tak dosáhla devětadvaceti metrů a šířky pět a půl metru. „Do Turnova je dost kopcovitá krajina, souprava musí zvládnout strmé stoupání i klesání včetně ostrých serpentin,“ popsal zástupce přepravní společnosti Martin Švestka.</p>
      <p>Strom pro Prahu po čtrnácté hodině vyjel ze Semil, do Milovic měl dorazit kolem devatenácté.</p>
      <figure>
        <img src="https://g.denik.cz/25/ce/liberec-tul-technicka-univerzita-budova-l-01_denik-150-3x2.jpg"/>
      </figure>
      <aside>
        <a href="https://jablonecky.denik.cz/zpravy_region/v-soutezi-stavba-ctvrtstoleti-ma-liberecka-univerzita-dve-zelizka-20191123.html">V soutěži Stavba čtvrtstoletí má liberecká univerzita dvě želízka Přečíst článek ›</a>
      </aside>
      <p>Každoročně majitel vánočního stromu pro Prahu získává od společnosti Taiko, která organizuje vánoční trhy v Praze, deset tisíc korun.</p>
      <p>Soňa Jarolímková Římková si je ale nenechá. Věnuje je své bývalé kolegyni Lence Berkové, která je se svou dcerou Lucinkou dlouhodobě hospitalizovaná na hematoonkologickém oddělení dětské kliniky Fakultní nemocnice Motol. „Lucinka je nyní na transplantační jednotce. Držíme palce,“ vzkázala učitelka. Čelem ke krásnému gestu se rozhodla firma Taiko částku zdvojnásobit.</p>
      <p>Smrk ze Semil je už v těchto chvílích součástí charitativního projektu hitrádia ity Rozsviťte s námi Prahu. Každý zájemce může poslat dárcovskou DMS a symbolicky si rozsvítit vlastní žárovku na webových stránkách rozsvittesnamiprahu.cz. Výtěžek pomůže dětem, které prodělal hematoonkologické onemocnění a dětem, jejichž onemocnění neumožňuje účast na běžných ozdravných pobytech.</p>
      <p>Po skončení pražských vánočních trhů si na větvích pochutnají zvířata z pražské zoologické zahrady. Dřevo použijí brněnští truhláři, kteří z něj vyrobí stoly. „Nejméně polovina výtěžku z jejich prodeje věnují truhláři na výsadbu nových stromů,“ doplnil mluvčí Vánočních trhů na Staroměstském a Václavském náměstí Hana Tietze.</p>
      <p>Cestu vánočního stromu pro Prahu mohou zájemci sledovat díky nové aplikaci telekomunikační společnosti Vodafone i přenosu televize Mall.Tv.</p>
      <p>Na strom bylo nainstalováno čidlo, díky kterému mohou lidé sledovat cestu stromu ze Semil, přes jednodenní přestávku v Milovicích až do Prahy. Zjistí teplotu, tlak i vlhkost.</p>
    </article>
  </body>
</html>