<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301789/%D9%85%D9%88%D8%A7%D9%81%D9%82%D8%AA-%D9%85%D8%AC%D9%84%D8%B3-%D8%A8%D8%A7-%DB%8C%DA%A9-%D9%81%D9%88%D8%B1%DB%8C%D8%AA-%D8%B7%D8%B1%D8%AD-%D9%85%D9%85%D9%86%D9%88%D8%B9%DB%8C%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%88-%D8%AE%D8%AF%D9%85%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:15:26+00:00"/>
    <meta property="og:title" content="موافقت مجلس با یک فوریت طرح ممنوعیت افزایش قیمت کالاها و خدمات"/>
    <meta property="og:description" content="نمایندگان مجلس شورای اسلامی به یک فوریت طرح ممنوعیت افزایش قیمت کالاها و خدمات ناشی از مدیریت مصرف سوخت رای دادند."/>
  </head>
  <body>
    <article>
      <h1>موافقت مجلس با یک فوریت طرح ممنوعیت افزایش قیمت کالاها و خدمات</h1>
      <address><time datetime="2019-11-24T13:15:26+00:00">24 Nov 2019, 13:15</time> by <a rel="author">الهه حمیدی کیا</a></address>
      <p>نمایندگان مجلس شورای اسلامی به یک فوریت طرح ممنوعیت افزایش قیمت کالاها و خدمات ناشی از مدیریت مصرف سوخت رای دادند.</p>
      <p>به گزارش ایسنا، دو فوریت طرح ممنوعیت افزایش قیمت کالا و خدمات ناشی از مدیریت مصرف سوخت در جلسه علنی بعد از ظهر امروز یکشنبه مجلس در دستور کار نمایندگان قرار گرفت.</p>
      <p>احمد بیگدلی نماینده مردم خدابنده به عنوان طراح این طرح دو فوریتی گفت: مدیریت مصرف سوخت در جلسه سران قوا تایید و مورد حمایت رهبری قرار گرفت اما دغدغه و نگرانی مردم و نمایندگان و کارشناسان اقتصادی  عوارض و عواقب بعد از طرح مدیریت مصرف سوخت است و این که عده‌ای همیشه منتظر سوء استفاده و افزایش قیمت هستند.</p>
      <p>وی یادآور شد: در این طرح پیش بینی شده که هیات وزیران میزان افزایش بهای خدمات و کالاهایی که تحت تاثیر افزایش بنزین هستند، را اعلام کند. مثلا وقتی راننده وانت بار حداقل برای قیمت بنزین ۵۰۰ تومان در لیتر با افزایش قیمت مواجه است از این افزایش آسیب می‌بیند. لذا هیات وزیران مجاز است با نیاز موجود افزایش بها را مشخص کند.</p>
      <p>بیگدلی یادآور شد: در این طرح هر گونه افزایش قیمت کالا و خدمات بدون مصوبه هیات وزیران ممنوع و مشمول ۳ تا ۵ برابر جریمه است. همچنین صد در صد درآمد باید به حساب خانوارهای مشمول هدفمندی واریز شود.</p>
      <p>وی در پایان اضافه کرد: یکی از دغدغه‌های مردم و نمایندگان این است که بدانند دولت چقدر از اجرای این طرح درآمد دارد، لذا سازمان برنامه و بودجه را مکلف به ارائه گزارش ماهانه به مردم و وزارت تعاون را مکلف به گزارش میزان واریزی به خانوارها کردیم.</p>
      <p>به گفته‌ی بیگدلی در این طرح ۱۰۰ لیتر هدیه سفر نوروزی و تابستانی به خودروهای سواری نیز در نظر گرفته شده است.</p>
      <p>نمایندگان مجلس پس از استماع نظرات مخالفان و موافقان دو فوریت این طرح با ۹۳ رای موافق، ۵۹ رای مخالف و ۷ رای ممتنع از مجموع ۱۹۲ نماینده حاضر با دو فوریت آن مخالفت کردند.</p>
      <p>در ادامه یک فوریت این طرح به رای مجلس گذاشته شد که نمایندگان با ۱۱۲ رای موافق، ۴۰ رای مخالف و ۲ رای ممتنع از مجموع ۱۹۲ نماینده حاضر به یک فوریت آن رای دادند.</p>
      <p>پس از تصویب یک فوریت این طرح، امیرحسین قاضی‌زاده هاشمی عضو هیات رئیسه مجلس از کمیسیون مربوطه خواست این طرح را با طرح یک فوریتی الزام دولت به پرداخت تمامی حاصل از افزایش قیمت بنزین به مردم که به تصویب مجلس رسید ادغام کند و یک گزارش را به صحن علنی ارائه کند.</p>
      <p>انتهای پیام</p>
    </article>
  </body>
</html>