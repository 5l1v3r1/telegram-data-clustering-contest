<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/felmeres-kiska-es-az-mkp-valasztoi-utasitjak-el-legegyertelmubben-kotlebat"/>
    <meta property="og:site_name" content="Paraméter"/>
    <meta property="article:published_time" content="2019-11-24T13:59:00+00:00"/>
    <meta property="og:title" content="FELMÉRÉS: Kiska és az MKP választói utasítják el a legegyértelműbben Kotlebát"/>
    <meta property="og:description" content="A Focus a Markíza megrendelésére októberben felmérte, hogyan állnak a választók egy adott esetben a Marian Kotleba vezette ĽSNS-szel vagy a Štefan Harabin által alapított Vlasť nevű párttal felálló kormányhoz."/>
  </head>
  <body>
    <article>
      <h1>FELMÉRÉS: Kiska és az MKP választói utasítják el a legegyértelműbben Kotlebát</h1>
      <h2>A Focus a Markíza megrendelésére októberben felmérte, hogyan állnak a választók egy adott esetben a Marian Kotleba vezette ĽSNS-szel vagy a Štefan Harabin által alapított Vlasť nevű párttal felálló kormányhoz.</h2>
      <address>
        <time datetime="2019-11-24T13:59:00+00:00">24 Nov 2019, 13:59</time>
      </address>
      <p>Az összes választó tekintetében mindössze 9% számára teljes mértékben és 18% számára inkább elfogadható egy olyan kormány, amelynek része Marian Kotleba pártja. Az elutasítás értelemszerűen jóval nagyobb: 25% számára inkább elfogadhatatlan, míg 42% egyáltalán nem fogadható el ilyen felállás.</p>
      <p>Érdekes eredmények jönnek viszont ki, ha megnézzük a hozzáállást pártszimpátia alapján. Így ugyanis az jön ki, hogy az Andrej Kiska által alapított Za ľudí szavazóinál vannak a legtöbben (73%) azok, akik egyáltalán nem szívlelnének ilyen kormányt, míg a sorban második az MKP (67%), majd a PS/Spolu és az OĽaNO (57-57%) következik. </p>
      <blockquote>Ha hozzászámoljuk azokat, akik inkább elutasítanak ilyen lehetőséget, akkor az MKP-nál vannak a legtöbben: 89% (5% inkább elfogadhatónak tartja, 6% nem tudott válaszolni)</blockquote>
      <p>A Híd párt az SaS-szel együtt középtájt helyezkedik el ezen a listán (Híd: 53% egyáltalán nem, 23% inkább nem), de Kotleba inkább vagy teljes mértékben elfogadhatatlan a Smer (32+30%) és az SNS (29+44%) szimpatizánsai számára is.</p>
      <figure>
        <img src="https://parameter.sk/sites/default/files/photos/2019_11_24_13_53_03_focus_vladu_s_podporou_kotlebu_dalej_odmieta_67_percent_ludi_kabinet_s_harabin.jpg"/>
      </figure>
      <p>A Focus felmérte azt is, mi a helyzet e tekintetben a Vlasť nevű párttal, melynek Štefan Harabin a listavezetője. Az eredmény még lesújtóbb, mármint Harabin számára, mivelhogy őt mindössze a válaszadók 7%-a tudná teljes mértékben és 17% inkább elfogadni a kormány tagjaként. 26% inkább, 44% pedig biztosan nem szeretné a kormánykoalíció részeként látni.</p>
      <blockquote>Az elutasítottsága ugyancsak a Za ľudí, illetve az SaS szimpatizánsainál a legmagasabb, és összességében 78% az elutasítók aránya az MKP (17% inkább nem, 61% biztosan nem) és a Híd (30%, ill 48%) szavazói körében is.</blockquote>
      <p>Velük szemben Harabin úgy, ahogy elfogadható az ĽSNS választói felének, illetve a Smer szavazói 40%-ának. </p>
      <figure>
        <img src="https://parameter.sk/sites/default/files/photos/2019_11_24_14_04_13_focus_vladu_s_podporou_kotlebu_dalej_odmieta_67_percent_ludi_kabinet_s_harabin.jpg"/>
      </figure>
      <p>(Denník N)</p>
    </article>
  </body>
</html>