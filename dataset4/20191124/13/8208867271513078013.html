<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/2019/11/24/news/spotify_avanti_con_i_podcast_arriva_la_playlist_dedicata-241799943/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T13:02:00+00:00"/>
    <meta property="og:title" content="Spotify, avanti con i podcast: arriva la playlist dedicata"/>
    <meta property="og:description" content="La sperimentazione negli Usa e in altri otto Paesi, esclusa l'Italia per il momento"/>
  </head>
  <body>
    <article>
      <h1>Spotify, avanti con i podcast: arriva la playlist dedicata</h1>
      <h2>La sperimentazione negli Usa e in altri otto Paesi, esclusa l'Italia per il momento</h2>
      <address>
        <time datetime="2019-11-24T13:02:00+00:00">24 Nov 2019, 13:02</time>
      </address>
      <p>SPOTIFY punta sui podcast, sta testando una nuova funzione che propone agli utenti contenuti scelti da un algoritmo che si basa sugli ascolti precedenti. La funzione si chiama "Your Daily Podcast" e permette di creare una playlist, al pari di quelle musicali, ma con contenuti audio. La sperimentazione non è disponibile in tutti i Paesi. E' iniziata per ora in Stati Uniti, Gran Bretagna, Germania, Svezia, Messico, Brasile, Canada, Australia e Nuova Zelanda.<br/><br/>Il popolare <a href="https://www.repubblica.it/tecnologia/prodotti/2018/10/06/news/spotify_10_anni_di_musica_la_rivoluzione_in_streaming-208362979/">servizio di streaming</a>, a inizio 2019, ha previsto che nel corso del tempo i contenuti non strettamente musicali avrebbero rappresentato il 20% degli ascolti totali. E ha iniziato a investire sui podcast.<br/><br/>A fine agosto, grazie ad una indiscrezione su Twitter della ricercatrice <b>Jane Manchun Wong</b>, è emerso che la società abbia testato anche un tasto per semplificare la procedura di creazione di un nuovo podcast. Si chiama "Create your podcast" e ha l'obiettivo di permettere a chiunque di realizzare il proprio podcast direttamente dallo smartphone, facilitando notevolmente le procedure per tutti coloro che vogliono avventurarsi in questo mondo. Al momento non ci sono dettagli sulla distribuzione di questa funzione a livello globale.</p>
    </article>
  </body>
</html>