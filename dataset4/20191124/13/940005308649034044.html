<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/ancheta-in-teleorman-ce-a-descoperit-un-barbat-cand-a-ajuns-la-vot.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-24T13:02:00+00:00"/>
    <meta property="og:title" content="Anchetă în Teleorman. Ce a descoperit un bărbat când a ajuns la vot"/>
    <meta property="og:description" content="Poliţia a declanşat o anchetă privind un posibil fals comis într-un sat din judeţul Teleorman."/>
  </head>
  <body>
    <article>
      <h1>Anchetă în Teleorman. Ce a descoperit un bărbat când a ajuns la vot</h1>
      <h2>Poliţia a declanşat o anchetă privind un posibil fals comis într-un sat din judeţul Teleorman.</h2>
      <address>
        <time datetime="2019-11-24T13:02:00+00:00">24 Nov 2019, 13:02</time>
      </address>
      <p>Poliţiştii fac cercetări pentru fals în înscrisuri sub semnătură privată după ce un bărbat a mers, duminică, să voteze, iar reprezentanţii biroului electoral al secţiei de votare au constatat că pe numele alegătorului fusese înregistrată o cerere pentru urna mobilă, acesta susţinând că nu a făcut o astfel de solicitare, a informat Inspectoratul de Poliţie Judeţean (IPJ) Teleorman.</p>
      <p>Potrivit IPJ, poliţiştii au fost sesizaţi cu privire la faptul că un bărbat s-a prezentat la secţia de votare nr. 181 din satul Bâscoveni, comuna Gălăteni, judeţul Teleorman, şi şi-a exercitat dreptul la vot, deşi pe numele său exista o cerere pentru urna specială.</p>
      <p>Bărbatul a precizat că nu a depus nicio solicitare în acest sens, iar când i-a fost arătată cererea, acesta nu a recunoscut nici scrisul, nici semnătura.</p>
      <p>Cazul a fost preluat de poliţişti, care efectuează cercetări pentru identificarea persoanei care a întocmit şi depus înscrisul, fiind deschis dosar penal pentru infracţiunea de fals în înscrisuri sub semnătură privată.</p>
      <p>Sursa: Agerpres</p>
    </article>
  </body>
</html>