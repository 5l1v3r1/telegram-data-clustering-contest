<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842948"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T13:37:00+00:00"/>
    <meta property="og:title" content="দ্বারে দ্বারে ঘুরছেন জাহেদা, মিলছে না প্রতিব্ন্ধী ভাতা"/>
    <meta property="og:description" content="জাহেদা আক্তার। বয়স ২০ বছর। জন্মের পর থেকেই তিনি শারীরিক প্রতিবন্ধী। ডান পা তাঁর অচল। জন্ম থেকে প্রতিবন্ধী হয়েও দীর্ঘ সময়ে তার ভাগ্যে সরকারি প্রতিবন্ধী ভাতা জোটেনি। তিনি সিলেটের বিশ্বনাথ উপজেলার রামপাশা ইউনিয়নের পালেরচক গ্রামের জহির আলীর মেয়ে ও সিলেটের দক্ষিণ সুরমা ডিগ্রি কলেজের অনার্স দ্বিতীয় বর্ষের ছাত্রী। জাহেদা আক্তার প্রতিবন্ধী ভাতা পাওয়ার জন্য মানুষের দ্বারে দ্বারে ঘুরছেন। তার বাবা-মা-দুই বোন, এক ভাইসহ ৬ সদস্যের পরিবার রয়েছে। কোনোমতে তাদের সংসার চলে।  উপজেলা শিক্ষা অফিসের সামনে দেখা হয় প্রতিবন্ধী জাহেদা আক্তারের সঙ্গে। এ সময় তিনি জানান, জন্ম থেকেই তিনি শারীরিক প্রতিবন্ধী। বর্তমানে তার বয়স ২০ বছর। কিন্তু এতদিন পরেও তিনি সরকারি সহায়তা কিংবা প্রতিবন্ধী ভাতা পাচ্ছেন না। তিন বছর আগে উপজেলা সমাজসেবা অফিস থেকে প্রতিবন্ধী ভাতা পাওয়ার জন্য প্রয়োজনীয় কাগজপত্র জোগাড় করে জমা দেন। তার কিছুদিন পর সেখানে যোগাযোগ করা হলে তিনি ভাতা পাওয়ার কোনো আশ্বাস পাননি। তবে গত কয়েক মাস আগে প্রতিবন্ধী কার্ড পেয়েছেন। কিন্তু এখনও প্রতিবন্ধী ভাতার বই পাননি। দীর্ঘদিন ধরে সরকারি ভাতা পাওয়ার জন্য স্থানীয় জনপ্রতিনিধিসহ বিভিন্নজনের কাছে এবং সরকারি…"/>
  </head>
  <body>
    <article>
      <h1>দ্বারে দ্বারে ঘুরছেন জাহেদা, মিলছে না প্রতিব্ন্ধী ভাতা</h1>
      <address><time datetime="2019-11-24T13:37:00+00:00">24 Nov 2019, 13:37</time> by <a rel="author">মোহাম্মদ আলী শিপন, বিশ্বনাথ</a></address>
      <p>জাহেদা আক্তার। বয়স ২০ বছর। জন্মের পর থেকেই তিনি শারীরিক প্রতিবন্ধী। ডান পা তাঁর অচল। জন্ম থেকে প্রতিবন্ধী হয়েও দীর্ঘ সময়ে তার ভাগ্যে সরকারি প্রতিবন্ধী ভাতা জোটেনি। তিনি সিলেটের বিশ্বনাথ উপজেলার রামপাশা ইউনিয়নের পালেরচক গ্রামের জহির আলীর মেয়ে ও সিলেটের দক্ষিণ সুরমা ডিগ্রি কলেজের অনার্স দ্বিতীয় বর্ষের ছাত্রী। জাহেদা আক্তার প্রতিবন্ধী ভাতা পাওয়ার জন্য মানুষের দ্বারে দ্বারে ঘুরছেন। তার বাবা-মা-দুই বোন, এক ভাইসহ ৬ সদস্যের পরিবার রয়েছে। কোনোমতে তাদের সংসার চলে। </p>
      <p>উপজেলা শিক্ষা অফিসের সামনে দেখা হয় প্রতিবন্ধী জাহেদা আক্তারের সঙ্গে। এ সময় তিনি জানান, জন্ম থেকেই তিনি শারীরিক প্রতিবন্ধী। বর্তমানে তার বয়স ২০ বছর। কিন্তু এতদিন পরেও তিনি সরকারি সহায়তা কিংবা প্রতিবন্ধী ভাতা পাচ্ছেন না। তিন বছর আগে উপজেলা সমাজসেবা অফিস থেকে প্রতিবন্ধী ভাতা পাওয়ার জন্য প্রয়োজনীয় কাগজপত্র জোগাড় করে জমা দেন। তার কিছুদিন পর সেখানে যোগাযোগ করা হলে তিনি ভাতা পাওয়ার কোনো আশ্বাস পাননি। তবে গত কয়েক মাস আগে প্রতিবন্ধী কার্ড পেয়েছেন। কিন্তু এখনও প্রতিবন্ধী ভাতার বই পাননি। দীর্ঘদিন ধরে সরকারি ভাতা পাওয়ার জন্য স্থানীয় জনপ্রতিনিধিসহ বিভিন্নজনের কাছে এবং সরকারি অফিসের দায়িত্বপ্রাপ্তদের দ্বারে দ্বারে ঘুরে বেড়াচ্ছি। কিন্তু প্রতিবন্ধী ভাতা পাওয়ার আশা এখন অনেকটা ছেড়ে দিয়েছি। তবে আমাদের ওয়ার্ডের ইউপি সদস্য আমাকে নতুন তালিকা এলে ভাতার ব্যবস্থা করার আশ্বাস দেন।</p>
      <p>স্থানীয় ইউপি সদস্য জামাল আহমদ এ ব্যাপারে বলেন, গত বছরের দুটি প্রতিবন্ধী কার্ড পেয়েছিলাম। সেগুলো দুজন প্রতিবন্ধীকে দিয়েছি। তবে এ বছর নতুন কার্ড পেলে তাকে (জাহেদা আক্তার) দেওয়া হবে। তিনি প্রতিবন্ধী জাহেদা আক্তারকে এ আশ্বাস দিয়েছেন বলেও জানান।   </p>
      <p>রামপাশা ইউনিয়ন পরিষদের চেয়ারম্যান মোহাম্মদ আলমগীর বলেন, এ রকম কেউ আমার কাছে আসেননি। তবে প্রতিবন্ধী ভাতার জন্য আসলে আমি প্রয়োজনীয় ব্যবস্থা করে দেব। উপজেলা সমাজসেবা কর্মকর্তা আবদুল্লাহ আল জুবায়ের সঙ্গে মোবাইল ফোনে যোগাযোগের চেষ্টা করা হলে তিনি ফোন রিসিভ করেননি।  </p>
    </article>
  </body>
</html>