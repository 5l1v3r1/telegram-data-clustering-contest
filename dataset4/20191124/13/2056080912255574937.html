<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/24/3996277_kakvo_nosi_na_ungariia_futbolnata_revoljuciia_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T13:13:00+00:00"/>
    <meta property="og:title" content="Какво носи на Унгария футболната революция на Виктор Орбан"/>
    <meta property="og:description" content="От 2010 г. страната е инвестирала повече от 2 милиарда долара във футбола, но това среща много противници."/>
  </head>
  <body>
    <article>
      <h1>Какво носи на Унгария футболната революция на Виктор Орбан</h1>
      <address><time datetime="2019-11-24T13:13:00+00:00">24 Nov 2019, 13:13</time> by <a rel="author" href="https://www.dnevnik.bg/author/%D0%9C%D0%B0%D1%80%D1%82%D0%BE%D0%BD%20%D0%94%D1%83%D0%BD%D0%B0%D0%B9,%20%D0%A0%D0%BE%D0%B9%D1%82%D0%B5%D1%80%D1%81" target="_blank">Мартон Дунай, Ройтерс</a></address>
      <p>Унгария откри официално новия си национален стадион "Пушкаш арена" преди седмица. В рекламния клип на съоръжението беше показан и министър-председателят на страната <a href="https://www.dnevnik.bg/evropa/2019/11/21/3995232_viktor_orban_-_opasnoto_predizvikatelstvo_pred_donald/">Виктор Орбан</a>, който играе с футболна топка. Това дойде сякаш да напомни, че именно Орбан е в основата на футболната революция, която тече в Унгария.</p>
      <p>Построяването на 65-хилядния "Пушкаш арена" струва 650 милиона долара, а стадионът ще приеме четири мача от Евро 2020. Това е поредното признание за страната.</p>
      <p>За близо десетилетие правителството похарчи повече от 2 милиарда долара само за футбол. Орбан дойде на власт през 2010 г., което беляза и началото на големите инвестиции в спорта. Само през 2018 г. инвестициите възлизат на 400 млн. долара, според данни публикувани от Унгарската футболна асоциация.</p>
      <p>Освен средствата, които се отпускат за футбол, Унгария беше домакин и на други големи надпревари. Страната прие световното първенство по плувни спортове през 2017 г.</p>
      <p>"Той (Орбан) смята, че спортът е чудесен начин за подобряване на имиджа на страната", казва Агостон Мраз, директор на Nezopont Group - тръст, който е близък до <a href="https://www.dnevnik.bg/evropa/2019/11/22/3995849_fides_moje_da_napusne_evropeiskata_narodna_partiia/">управляващата партия "Фидес"</a>. "Говорим за цялостния ефект върху икономиката, туризма, медиите. Има едно мултиплициране. На практика ситуацията прилича много на периода, когато Унгария влезе във Формула 1 през 80-те години. Това имаше положителен ефект, който беше много по-дълбок от чисто спортната страна на нещата".</p>
      <p>Според Мраз ефектът върху страната е много голям и напълно оправдава изразходените милиарди.</p>
      <p>Въпреки огромните средства и инвестициите, дивидентите на футболния терен все още не се забелязват. Унгария започна добре квалификациите за Евро 2020, но пропусна шанса за директно класирането, като през март <a href="https://www.dnevnik.bg/sport/2019/11/22/3995915_bulgariia_shte_prieme_ungariia_v_pleiofa_za_evro_2020/">ще се бори с България в плейофи</a>.</p>
      <h3>Дни на отминала слава</h3>
      <p>Унгарският футбол е на върха през 50-те години на 20 век, когато отборът доминира. По-късно през 70-те и 80-те националният тим също постига значителни успехи, участвайки на световни първенства. От тогава обаче унгарският футбол беше в забвение повече от 30 години.</p>
      <p>Единственият светъл лъч беше участието на Евро 2016 и достигането до осминафиналите.</p>
      <p>Клубните тимове също не се представят добре и могат да се похвалят само с две участия в групите на Шампионската лига, които обаче така и не успяват да преодолеят.</p>
      <p>Орбан, който е бил футболист, приема като лична мисия да промени ситуацията. Премиерът постави футболните клубове на водещо място и направи всичко възможно да им осигури първокласна инфраструктура на световно ниво.</p>
      <figure>
        <img src="https://www.dnevnik.bg/shimg/zx780_3996504.jpg"/>
        <figcaption>Унгария ще се изправи срещу България в плейоф за класиране на Евро 2020. <br/>© Reuters</figcaption>
      </figure>
      <p>Той дори основа футболна академия и професионален клуб в родния си град Фелчут, който е получил повече от 130 милиона долара под формата на държавни средства и частни дарения.</p>
      <p>Петер Креко от аналитичния център "Политически капитал", смята че това е погрешен ход.</p>
      <p>"Държавните средства следват логиката на властта, а не ефективността и професионализма. Провалът е закодиран в тази система. Страната е заложница на хобито на своя лидер. Той може да продължи да прави това, докато избирателите не забележат, а и те започват да схващат колко големи средства се инвестират в спорта. Те обаче не им носят нищо".</p>
      <h3>Строеж на дузина стадиони</h3>
      <p>При управлението на Обран Унгария се сдоби с десети нови стадиони от много високо ниво. Бяха построени още тренировъчни бази и редица малки игрища в по-малките населени места. Новият стадион "Пушкаш арена" беше открит на 15 ноември с приятелски мач срещу Уругвай.</p>
      <p>Стадионът е построен на същото място, където Унгария играе своите мачове в епохата, когато достига до финал на световното първенство през 1954 г. Тогава не е рядкост клубни тимове да играят пред 60 хиляди зрители.</p>
      <p>Сега най-популярният отбор в страната "Ференцварош" има средна посещаемост от 7600 души.</p>
      <p>В строежа на новия стадион е използван бетон от старото съоръжение, разрушено през 2015 г. Централният кръг е запазен на същото място, като има и редица други символики. Въпреки това "Пушкаш арена" среща и много противници, първо заради сумата от 650 милиона и второ заради неосъществения план, там да има зали и за други спортове.</p>
      <figure>
        <img src="https://www.dnevnik.bg/shimg/zx780_3996500.jpg"/>
        <figcaption>"Пушкаш арена" беше открит на 15 ноември. <br/>© Reuters</figcaption>
      </figure>
      <p>"Футболът е най-популярният спорт в страната", каза шефът на кабинета на Орбан Гургели Гуляс. "Да, може би ни се иска по-добър национален отбор, но в момента голяма част от средствата отиват за аматьорския футбол и за младежите. Инвестираме в бъдещето и се надяваме на най-доброто в предстоящия плейоф с България".</p>
      <p>В радио интервю в петък Орбан обяви, че всички големи проекти на страната, включващи строителство са били критикувани, преди да бъдат реализирани.</p>
      <p>"Може да е имало много спорове и противоборство дали се нуждаем от нов стадион. В крайна сметка, когато най-накрая го видяхме, всички останахме доволни. Наясно съм с дебатите, които има в обществото - същото беше с моста, сградата на парламента, театрите", каза Орбан.</p>
      <p>"Никога не ми е приятно да има противоречия, но аз винаги се придържам към едно решение, когато го взема. Така, когато то бъде изпълнено, всички ще ръкопляскат".</p>
    </article>
  </body>
</html>