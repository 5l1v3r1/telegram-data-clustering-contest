<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_A_kormany_nagyon_buszke_hogy_mar_csak_nagyon_sok_adot_szed_nem_borzaszto_sokat"/>
    <meta property="og:site_name" content="HVG.hu"/>
    <meta property="article:published_time" content="2019-11-24T13:25:00+00:00"/>
    <meta property="og:title" content="A kormány nagyon büszke, hogy már csak nagyon sok adót szed, nem borzasztó sokat"/>
    <meta property="og:description" content="Csak egy ország van az EU-ban, ahol 2018-ban nagyobbat csökkent a gazdaság adóterhelése, mint Magyarországon. Ennek ellenére a magyar állam régiós versenytársaihoz képest még mindig sokat vesz ki a gazdaságból."/>
  </head>
  <body>
    <article>
      <h1>A kormány nagyon büszke, hogy már csak nagyon sok adót szed, nem borzasztó sokat</h1>
      <address><time datetime="2019-11-24T13:25:00+00:00">24 Nov 2019, 13:25</time> by <a rel="author">hvg.hu</a></address>
      <p>
        <b>Csak egy ország van az EU-ban, ahol 2018-ban nagyobbat csökkent a gazdaság adóterhelése, mint Magyarországon. Ennek ellenére a magyar állam régiós versenytársaihoz képest még mindig sokat vesz ki a gazdaságból.</b>
      </p>
      <p>Az Európai Unióban Magyarországon volt a legnagyobb mértékű adóteher-csökkentés 2017-ben, a tavalyi mérsékléssel pedig ezüstérmes lett az ország - közölte Izer Norbert adóügyekért felelős államtitkár az MTI-vel. A majdnem egy százalékpontos csökkentést 2017-ben és 2018-ban is úgy sikerült elérni, hogy közben az unióban nőtt az átlagos közteher - tette hozzá az államtitkár.</p>
      <p>Emlékeztetett arra, hogy 2018-ban csökkent az internet, a hal, a sertésbelsőségek, a vendéglátás áfája. Elmondta, hogy több mint 360 ezer családot érintett a két gyermek után járó adókedvezmény összegének megemelése, sőt a lakáskiadók is mentesültek a 14 százalékos eho fizetési kötelezettség alól. A kisvállalati adó kulcsa egy százalékponttal (13 százalékra) csökkent. A társasági adó bővülő kedvezményei mellett jelentősen - 22 százalékról 19,5 százalékra - mérséklődött a szociális hozzájárulási adó mértéke is tavaly.</p>
      <p>Az államtitkár azt nem hangsúlyozta, hogy ugyan az elmúlt két évben valóban csökkent a magyar gazdaság adóterhelése, régiós versenytársai még mindig kevesebb adót szednek be saját GDP-jükhöz viszonyítva. Ráadásul úgy, hogy azokban az államokban nőtt az adóterhelés. Az sem mellékes körülmény, hogy két évnyi csökkenés után sem sikerült elérni a 2010-2011-es szintet.</p>
      <blockquote><a href="https://hvg.hu/gazdasag/20191116_A_Fidesz_8_eve_alatt_az_unios_atlag_duplajaval_nott_a_beszedett_ado">A Fidesz 8 éve alatt az uniós átlag duplájával nőtt a beszedett adó<br/></a>Bár Magyarország 2018-ban ezüstérmes lett az EU-ban a GDP-arányos adóterhelés csökkentésében, ám a régiós versenytársak még mindig kevesebb adót szednek be. Hiába tartja magát az „adócsökkentés kormányának" a Fidesz, mégis 7,5 százalékkal több pénzt tudott beszedni - köszönhetően a gazdaság tempós növekedésének és fehérítésnek.</blockquote>
      <p>Ráadásul az adóterhelés elmúlt két évben bekövetkezett csökkenése ellenére a magyar államnak nagyot nőttek az adóbevételei. 2010 és 2018 között bevételek 58 százalékkal nőttek, miközben az EU-átlag csak 30 százalék volt – vagyis az „adócsökkentés kormánya” az uniós átlag duplájával tudta növelni az adóbevételeket. Akadtak azért bőven jobban teljesítő országok, az élen álló Málta például e nyolc év alatt több mint 80 százalékkal növelte adóbevételeit, de Románia és Lettország is majdnem megközelíti ezt az értéket.</p>
      <p>Magyarország esetében a GDP-arányos adóterhelésnek az elmúlt két évben bekövetkezett csökkenése is elsősorban a GDP kiemelkedően gyors növekedésének volt köszönhető, mintsem drasztikus adócsökkentéseknek. Természetesen ilyenek is voltak, 2018-ban bővült a családi adókedvezmény, csökkent a vállalkozások által fizetendő szociális hozzájárulási adó (szocho), illetve volt célzott áfacsökkentés bizonyos termékek esetében. Azért az adóbevételek jobban nőttek, mint amennyit a kormány adócsökkentésekkel a gazdaságban hagyott, szóval az államnak is több elkölthető pénze lett.</p>
      <p>A magyar gazdasági növekedés viszont jórészt nem a kormány intézkedéseinek köszönhető, a régió minden országában hasonló folyamatok zajlanak, és Magyarország nem tekinthető éllovasnak.</p>
    </article>
  </body>
</html>