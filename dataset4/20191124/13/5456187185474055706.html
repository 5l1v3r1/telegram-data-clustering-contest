<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/24/356714/"/>
    <meta property="og:site_name" content="charter97.org"/>
    <meta property="article:published_time" content="2019-11-24T13:12:00+00:00"/>
    <meta property="og:title" content="У Вільні ўручылі мэдалі Рады БНР дзеячам зь Беларусі"/>
    <meta property="og:description" content="Узнагароджаных прывітаў першы кіраўнік незалежнай Беларусі Станіслаў Шушкевіч."/>
  </head>
  <body>
    <article>
      <h1>У Вільні ўручылі мэдалі Рады БНР дзеячам зь Беларусі</h1>
      <h2>Узнагароджаных прывітаў першы кіраўнік незалежнай Беларусі Станіслаў Шушкевіч.</h2>
      <address>
        <time datetime="2019-11-24T13:12:00+00:00">24 Nov 2019, 13:12</time>
      </address>
      <p>У Вільні былі ўручаныя мэдалі Рады БНР у гонар 100-годзьдзя Незалежнасьці БНР грамадзкім і палітычным дзеячам зь Беларусі, якія прыехалі на пахаваньне Кастуся Каліноўскага і ягоных паплечнікаў. Уганараваньне адбылося на сустрэчы зь беларускай грамадзкасьцю ў Доме нацыянальных абшчынаў, перадае <a href="https://www.svaboda.org/a/30289001.html">«Радыё Свабода»</a>.</p>
      <figure>
        <img src="https://i.c97.org/gi/53972/276254-1574590245-big.jpg"/>
        <figcaption>Івонка Сурвіла і Павал Севярынец <br/>Фото: «Радыё Свабода»</figcaption>
      </figure>
      <p>Старшыня Рады БНР <b>Івонка Сурвіла</b> сказала, што мае вялікую прыемнасьць спаткацца зь людзьмі зь Беларусі, чые заслугі ў справе барацьбы за дэмакратыю ацэненыя ўзнагародай, якую ёй ужо даводзілася ўручаць дзеячам дыяспары.</p>
      <p>Ад імя тых, хто атрымаў мэдаль раней, выступіў пісьменьнік Уладзімер Арлоў. Ён выказаў упэўненасьць, што ў будучай дэмакратычнай Беларусі мэдаль будзе прыроўнены да вышэйшай дзяржаўнай узнагароды</p>
      <figure>
        <img src="https://i.c97.org/gi/53972/276255-1574590246-big.jpg"/>
        <figcaption>Скульптар Гэнік Лойка <br/>Фото: «Радыё Свабода»</figcaption>
      </figure>
      <p>Мэдалі БНР-100 з рук Івонкі Сурвілы атрымалі сьвятар а. <b>Андрусь Абламейка</b>, мастак <b>Аляксей Марачкін</b>, рэжысэр, пастаноўшчык спэктаклю «Кастусь Каліноўскі» па п’есе <b>Уладзімера Караткевіча</b> (1978) <b>Валер Мазынскі</b>, заснавальнікі «Майстроўні» <b>Вінцук Вячорка</b> і <b>Сяргей Дубавец</b>, мастак <b>Алесь Пушкін</b>, скульптар <b>Генік Лойка</b>, дэпутат Незалежнасьці <b>Юрась Беленькі</b>, палітык <b>Анатоль Лябедзька</b>, заснавальнік БЗВ <b>Мікола Статкевіч</b>, паэт <b>Уладзімер Някляеў</b>, палітык і былы палітвязень <b>Павал Севярынец</b>, гісторык <b>Аляксандар Краўцэвіч</b>, палітык <b>Аляксей Янукевіч</b>, грамадзкі актывіст <b>Андрэй Стрыжак</b>, мэцэнат <b>Павал Бераговіч</b> (Падкарытаў), кіраўнік арганізацыі Беларуская нацыянальная памяць <b>Анатоль Міхнавец</b>, арганізатары сьвяткаваньня БНР-100 <b>Франак Вячорка</b> і <b>Павал Белавус</b>.</p>
      <figure>
        <img src="https://i.c97.org/gi/53972/276256-1574590246-big.jpg"/>
        <figcaption>Івонка Сурвіла і Ўладзімер Някляеў <br/>Фото: «Радыё Свабода»</figcaption>
      </figure>
      <p>Узнагароджаных прывітаў першы кіраўнік незалежнай Беларусі <b>Станіслаў Шушкевіч</b>.</p>
      <p>Таксама ў Вільні ад Івонкі Сурвілы мэдалі атрымалі былы палітвязень <b>Вячаслаў Сіўчык</b>, старшыня партыі БНФ <b>Рыгор Кастусёў</b>, рэдактар беластоцкай «Нівы» <b>Яўген Вапа</b>, былы народны дэпутат СССР <b>Аляксандар Дабравольскі</b>.</p>
    </article>
  </body>
</html>