<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807118/%D8%B3%D8%A7%D8%AE%D8%AA-%D8%AA%D8%AC%D9%87%DB%8C%D8%B2%D8%A7%D8%AA-%D9%BE%DB%8C%D8%B4%D8%B1%D9%81%D8%AA%D9%87-%D8%A8%D8%B1%D8%A7%DB%8C-%D8%AA%D8%B5%D9%88%DB%8C%D8%B1%D8%A8%D8%B1%D8%AF%D8%A7%D8%B1%DB%8C-%D9%86%D9%88%D8%B1%DB%8C-%D8%A7%D8%B2-%D9%85%D8%BA%D8%B2-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T13:50:00+00:00"/>
    <meta property="og:title" content="بر اساس مطالعات پژوهشی؛ ساخت تجهیزات پیشرفته برای تصویربرداری نوری از مغز آغاز شد"/>
    <meta property="og:description" content="مطالعات پژوهشی طراحی و ساخت تجهیزات «نوروفوتونیک» با حمایت ستاد توسعه علوم شناختی معاونت علمی و فناوری در دانشگاه شهید بهشتی در حال انجام است."/>
  </head>
  <body>
    <article>
      <h1>بر اساس مطالعات پژوهشی؛ ساخت تجهیزات پیشرفته برای تصویربرداری نوری از مغز آغاز شد</h1>
      <h2>مطالعات پژوهشی طراحی و ساخت تجهیزات «نوروفوتونیک» با حمایت ستاد توسعه علوم شناختی معاونت علمی و فناوری در دانشگاه شهید بهشتی در حال انجام است.</h2>
      <address>
        <time datetime="2019-11-24T13:50:00+00:00">24 Nov 2019, 13:50</time>
      </address>
      <p>به گزارش گروه فناوری خبرگزاری دانشجو به نقل از مرکز ارتباطات و اطلاع رسانی معاونت علمی و فناوری ریاست جمهوری، با تلاش تیم‌های تحقیقاتی و در قالب گروه «پیشران» تحت حمایت ستاد توسعه علوم و فناوری‌های شناختی معاونت علمی و فناوری ریاست جمهوری، هشت طرح پژوهشی طراحی، ساخت تجهیزات و سیستم‌ها در حوزه «نوروفوتونیک» در دانشگاه شهید بهشتی در حال اجرا است.<br/><br/>روند پیشرفت اجرای این طرح‌ها در چهارمین نشست اعضا و محققان گروه عضو گروه پیشران با حضور مجید نیلی احمد آبادی دبیرستاد توسعه علوم و فناوری‌های شناختی معاونت علمی در پژوهشکده لیزر و پلاسمای دانشگاه شهید بهشتی مورد بررسی و ارزیابی قرار گرفت و پیشنهادات و نقطه نظراتی برای تسریع دراجرای این طرح‌ها ارائه شد.<br/><br/>حمید لطیفی عضو هیات علمی دانشگاه شهید بهشتی اعلام کرد: برای تصویربرداری از مغز و انجام مطالعات دقیق‌تر نسبت به عملکرد این بخش حیاتی بدن، طراحی و ساخت دستگاه‌ها و تجهیزات پیشرفته درحوزه "نوروفوتونیک" توسط متخصصان و محققان در پژوهشکده لیزر و پلاسما با همکاری مرکز تحقیقات علوم اعصاب دانشگاه علوم پزشکی شهید بهشتی در حال انجام است.<br/><br/>وی با بیان اینکه تجهیزات و سیستم‌های طراحی شده در اجرای این طرح‌ها تاکنون با هفتاد تا نود و پنچ درصد پیشرفت فیزیکی، در مرحله صنعتی‌سازی قرار دارد، گفت: این تجهیزات در امر کنترل سیستم‌های عصبی، مطالعات رفتاری، تحریک نوری درحوزه‌های علوم اعصاب پایه دارای کاربرد تحقیقاتی است.<br/><br/>مدیر گروه پیشران نوروفوتونیک همچنین بیان کرد: مطالعات طراحی و ساخت این تجهیزات با مشارکت تیم‌های تحقیقاتی مرکب از اساتید، محققان، پژوهشگران و متخصصان حوزه‌های مختلف از سه سال قبل آغاز شده است و در حال حاضر در مراحل پایانی قرار دارد.<br/><br/>عضو گروه پیشران نوروفوتونیک دانشگاه شهید بهشتی افزود: محققان عضو گروه پیشران، در یک تلاش علمی همچنین موفق شدند با حمایت‌های این ستاد، دستگاه‌های پیشرفته تصویربرداری نوری از مغز را طراحی و تولید کنند که گامی بسیار ارزنده درجهت افزایش توان علمی و تصویر برداری نوری از مغز با کیفیت بسیار بالا به حساب می‌آید.<br/><br/>بر اساس این گزارش، ستاد توسعه علوم شناختی معاونت علمی حمایت از شکل گیری گروه‌های پیشران را برای بهره‌وری از ظرفیت و پتانسیل‌های موجود در کشور در اهداف و برنامه‌های خود قرار داده است. در شرایط کنونی تعامل حوزه‌های مختلف با یکدیگر، ابزارسازی و ایجاد فناوری در حوزه‌های علوم شناختی را ممکن کرده است. با بومی سازی دانش ساخت تجهیزات و سیستم‌های مورد نیاز، محققان و متخصصان قادر خواهند بود با انجام طرح‌های تحقیقاتی، یافته‌های علمی خود را به منظور تسهیل امر تشخیص و درمان بیماری‌های مغز و اعصاب و اختلالات عصبی به اشتراک بگذارند و به توانمند سازی بیماران کمک کنند.</p>
    </article>
  </body>
</html>