<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/598847/tragodia-sti-lamia-nekros-polyteknos-se-troxaio-ligo-makria-apo-to-spiti-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T13:10:00+00:00"/>
    <meta property="og:title" content="Τραγωδία στη Λαμία: Νεκρός πολύτεκνος σε τροχαίο λίγο μακριά από το σπίτι του"/>
    <meta property="og:description" content="Ο 37χρονος Νίκος Μπαρμπέρης είναι ο άτυχος πατέρας τεσσάρων παιδιών που βρήκε τραγικό θάνατο , ένα χιλιόμετρο λίγο πριν φτάσει στο σπίτι του , επιστρέφοντας..."/>
  </head>
  <body>
    <article>
      <h1>Τραγωδία στη Λαμία: Νεκρός πολύτεκνος σε τροχαίο λίγο μακριά από το σπίτι του</h1>
      <address><time datetime="2019-11-24T13:10:00+00:00">24 Nov 2019, 13:10</time> by <a rel="author">SigmaLive</a></address>
      <p>Ο 37χρονος Νίκος Μπαρμπέρης είναι ο άτυχος πατέρας τεσσάρων παιδιών που βρήκε τραγικό θάνατο , ένα χιλιόμετρο λίγο πριν φτάσει στο σπίτι του , επιστρέφοντας μαζί με την οικογένειά του από ένα γάμο στην Αθήνα.</p>
      <p>Όπως μεταδίδει το protothema.gr η σύζυγός του σύμφωνα με πληροφορίες από το φιλικό περιβάλλον της οικογένειας έχει πολλαπλά κατάγματα και αναμένεται να χειρουργηθεί ενώ τα δυο μεγαλύτερα παιδιά της οικογένειας που ήταν στο αμάξι μαζί με τους γονείς θα μεταφερθούν στο Παίδων στην Αθήνα για να χειρουργηθούν χωρίς να κινδυνεύει η ζωή τους.</p>
      <p>Ο Δημήτρης Παπαναγιώτου, πρόεδρος του υπεραστικού ΚΤΕΛ Φθιώτιδας μίλησε στο protothema.gr για τον άτυχο φίλο του.</p>
      <p>“Ο Νίκος μας ήταν πρόεδρος του Σωματείου Ιδιοκτητών Αυτοκινητιστών στο ΚΤΕΛ Φθιώτιδας και πατέρας τεσσάρων παιδιών. Έχασε τη ζωή του ένα χιλιόμετρο λίγο πριν φτάσει στο σπίτι του. Επέστρεφε από ένα γάμο που είχε πάει στην Αθήνα μαζί με τη γυναίκα του και τα δυο μεγαλύτερα παιδάκια του και λίγο πριν φτάσουν στο σπίτι τους οι άνθρωποι έγινε το μοιραίο . Ευτυχώς τα δυο μικρότερα παιδάκια τους δεν τα είχαν πάρει μαζί τους στο γάμο .</p>
      <p>Η γυναίκα του θα χειρουργηθεί σε λίγο γιατί έχει πολλαπλά κατάγματα στο ισχίο ,στα πόδια, στο χέρι και μάλλον έχει τραυματιστεί και ο πνεύμονας από μια πρώτη ενημέρωση που έχουμε από τους γιατρούς. Τα δυο παιδάκια θα μεταφερθούν στην Αθήνα για να χειρουργηθούν γιατί έχουν σπασίματα χωρίς να κινδυνεύει η ζωή τους» λέει στο protothema.gr ο Δημήτρης Παπαναγιώτου.</p>
      <p>Αναλυτικά, όπως, μεταδίδει το lamiareport.gr η θανατηφόρα μετωπική σύγκρουση έγινε λίγα λεπτά πριν τις 5:00' τα ξημερώματα στον παράδρομο, λίγο πριν τα φανάρια "Σερδάρη".</p>
      <p>Σύμφωνα με το ρεπορτάζ το μαύρο Mercedes, στο οποίο επέβαινε μια τετραμελής οικογένεια από τη Λαμία, ανέβαινε κανονικά με κατεύθυνση προς Λαμία. Την ίδια στιγμή από τον παράδρομο που έρχεται από τον Άγιο Τρύφωνα βγήκε το BMW στο οποίο επέβαιναν δυο νεαροί από τη Στυλίδα.</p>
      <p>protothema.gr</p>
    </article>
  </body>
</html>