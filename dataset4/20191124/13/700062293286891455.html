<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714976-se-metrhta-to-merisma-pithano-epipleon-kondyli-gia-epidoma-thermanshs-2019.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T13:17:00+00:00"/>
    <meta property="og:title" content="Σε μετρητά το μέρισμα. Πιθανό επιπλέον κονδύλι για επίδομα θέρμανσης 2019"/>
    <meta property="og:description" content="Ανοιχτό το ενδεχόμενο για νέο κονδύλι που θα αφορά το επίδομα θέρμανσης, το οποίο θα δοθεί τον Δεκέμβριο, άφησε ο Χρήστος Σταϊκούρας.«Τέλος του έτους θα"/>
  </head>
  <body>
    <article>
      <h1>Σε μετρητά το μέρισμα. Πιθανό επιπλέον κονδύλι για επίδομα θέρμανσης 2019</h1>
      <address>
        <time datetime="2019-11-24T13:17:00+00:00">24 Nov 2019, 13:17</time>
      </address>
      <p>Ανοιχτό το ενδεχόμενο για νέο κονδύλι που θα αφορά το επίδομα θέρμανσης, το οποίο θα δοθεί τον Δεκέμβριο, άφησε ο Χρήστος Σταϊκούρας.<br/><br/>«Τέλος του έτους θα χορηγηθεί το επίδομα θέρμανσης και ανάλογα με τα περιθώρια θα δούμε μήπως δοθεί ένα extra κονδύλι και για τον Ιανουάριο», ανέφερε ο υπουργός Οικονομικών στο OPEN.<br/><br/>Παράλληλα, ο κ. Σταϊκούρας ανέφερε για τα αναδρομικά ότι «θα τα πληρώσουμε λαμβάνοντας υπόψιν τις δημοσιονομικές προτεραιότητες και το δημοσιονομικό περιθώριο. Όσον αφορά το ύψος των αναδρομικών, αυτό θα το δούμε», ενώ για το κοινωνικό μέρισμα υπογράμμισε ότι «την εβδομάδα αυτή θα βγει η απόφαση για το μέρισμα. Θα δοθεί σε συγκεκριμένες ευάλωτες ομάδες, σε χρήμα και στο χέρι και δεν θα είναι μόνιμου χαρακτήρα».<br/><br/>Όσον αφορά τον ΕΝΦΙΑ ο υπουργός Οικονομικών τόνισε «ότι για την ώρα έχουμε μειώσει τον ΕΝΦΙΑ μέχρι τώρα 22%. Έχουμε υποσχεθεί προεκλογικά 30%. Εκτιμούμε ότι θα μειώσουμε τον ΕΝΦΙΑ. Τον Μάιο του 2020 θα έχουμε εικόνα για το πόσο θα μειώσουμε περαιτέρω τον ΕΝΦΙΑ», ενώ σχετικά με την 13η σύνταξη είπε «ότι θα διατηρηθεί το κονδύλι των 800 εκατομμυρίων για τους συνταξιούχους».<br/><br/>Στο φορολογικό νομοσχέδιο, ο υπουργός Οικονομικών αποκάλυψε «ότι θα εξαιρούνται από την υποχρέωση των ηλεκτρονικών δαπανών και τα ποσά που καταβάλονται για διατροφή διαζυγίου, αλλά και τις δωρεές προς το Δημόσιο και τα ιδρύματα». Επίσης ανέφερε «ότι θα περιλαμβάνει και διατάξεις για τα ηλεκτρονικά βιβλία και ηλεκτρονική τιμολόγηση»<br/><br/>Σχετικά με πληροφορίες για μαζική παραγραφή οφειλών μέχρι 10 ευρώ στην εφορία, ο κ. Σταικούρας είπε «ότι ισχύει αυτή η πληροφορία. Αφορά 536,000 οφειλέτες».<br/><br/>Τέλος για την φορολοταρία ο κ.Σταϊκούρας τόνισε «ότι αυτή δεν απέδωσε τα αναμενόμενα. Θα προχωρήσουμε σε μια νέα φορολοταρία, όπου θα δίνουμε παροχές σε είδος, όπως αυτοκίνητα, κάρτες απεριορίστων διαδρομών σε λεωφορεία».</p>
      <figure>
        <iframe src="https://www.youtube.com/embed/NHrwvbMDwJw" width="560" height="315" data-service="Youtube" scrolling="no"/>
      </figure>
    </article>
  </body>
</html>