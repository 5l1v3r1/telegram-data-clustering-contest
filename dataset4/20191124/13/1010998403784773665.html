<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/po-visoki-bankovi-taksi-oshte-trezori-u-nas-oskapjavat-uslugite-si.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T13:13:00+00:00"/>
    <meta property="og:title" content="По-високи банкови такси: Още трезори у нас оскъпяват услугите си"/>
    <meta property="og:description" content="Таксата за междубанков превод ще достига 4 лева, посочват анализатори"/>
  </head>
  <body>
    <article>
      <h1>По-високи банкови такси: Още трезори у нас оскъпяват услугите си</h1>
      <h2>Таксата за междубанков превод ще достига 4 лева, посочват анализатори</h2>
      <address><time datetime="2019-11-24T13:13:00+00:00">24 Nov 2019, 13:13</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/24/cash_1574617972-1.mp4"/>
      </figure>
      <p>Ново повишение на някои банкови такси от декември. Ако досега средната такса за междубанков превод е била 2,50 лв., след увеличението тя ще достига 4 лв, показват сметките на финансовите анализатори.</p>
      <p>Вътрешнобанковите преводи, които плащат клиентите, ще поскъпнат средно до 1,50 лв. Не всички банки обаче променят едни и същи тарифи. </p>
      <p>Някои ще увеличат таксата за откриване на разплащателна сметка, а други за поддръжка на самата сметка. Промените са достъпни на сайтовете на банките.</p>
      <p>От „Активни потребители” отбелязват, че таксите между трезорите са със значителни разлики.</p>
      <p>„Една банка дава приоритет на един вид такси, които са по-евтини, а пък други са по-скъпи и в крайна сметка се оказва, че човек трябва да си направи собствен профил на потреблението, за да види къде ще му е най-изгодно”, казва Богомил Николов от „Активни потребители”.</p>
      <p> </p>
      <p>Смяната на банката с друга, с по-добри условия може и да не помогне, предупреждават експертите. В някои случаи мобилното банкиране може и да спести част от разходите. </p>
      <p>„Това, че ще изберем най-изгодните такива не означава, че и занапред те ще се запазят. Ако вътрешнобанковия превод на отделни клиенти е 2 лева, то при ползване на платформа за интернет банкиране е наполовина по-ниска таксата”, посочва финансовият анализатор Десислава Николова.</p>
      <p>Популярност сред по-младите активно работещи набират платформи за разплащания през интернет с пъти по-ниски такси при преводи и плащания, спрямо банките. Тези услуги обаче се предлагат от финансови институции със седалище в друга европейска държава, което притеснява потребителите на кого поверяват авоарите си.</p>
    </article>
  </body>
</html>