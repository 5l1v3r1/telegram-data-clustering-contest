<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/24/razrushavat-digata-na-plaja-v-sozopol-globata-e-6900-lv.430627"/>
    <meta property="og:site_name" content="Dnes.bg"/>
    <meta property="article:published_time" content="2019-11-24T13:32:00+00:00"/>
    <meta property="og:title" content="Разрушават дигата на плажа в Созопол, глобата е 6900 лв."/>
    <meta property="og:description" content="Имало разминаване с уведомлението от концесионера | Dnes.bg"/>
  </head>
  <body>
    <article>
      <h1>Разрушават дигата на плажа в Созопол, глобата е 6900 лв.</h1>
      <h2>Имало разминаване с уведомлението от концесионера</h2>
      <address><time datetime="2019-11-24T13:32:00+00:00">24 Nov 2019, 13:32</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Почти премахната е вече пясъчната дига на Централния плаж в старата част на Созопол. Това съобщиха от пресцентъра на Министерство на туризма.</p>
      <p>Министърът на туризма Николина Ангелкова разпореди съоръжението да бъде съборено и концесионерът започна действия. Вчера тя беше в Созопол, за да разговаря с местните хора, подали сигнал срещу изграждането на дигата.</p>
      <p>"Винаги търсим обратна връзка с хората, ако има проблеми - решаваме ги заедно с консенсус и това ще продължи и в бъдеще", каза министърът пред гражданите на Созопол.</p>
      <p>Разпоредената от нея спешна проверка установи, че има разминаване с уведомлението от концесионера, изпратено на 28 октомври до Министерството на туризма, Басейнова дирекция и общината.</p>
      <p>Инспекцията показа, че при изграждане на дигата в Созопол е изземван пясък от заливаемата площ. Затова министърът разпореди възстановяване на съществуващото положение на плажа и неустойка по договора от 6900 лв. <br/>В същото време дигите са изключително важни защитни съоръжения и не бива да бъдат отричани, те се ползват за защита на ивиците и инфраструктурата от морски бури навсякъде по света.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/23/zashtitnata-diga-v-sozopol-shte-struva-6900-leva-na-koncesionera.430569"/>
        <a href="https://www.dnes.bg/stranata/2019/11/22/koncesioneryt-na-plaja-v-sozopol-iznasial-piasyk-ot-moreto.430508"/>
      </related>
    </article>
  </body>
</html>