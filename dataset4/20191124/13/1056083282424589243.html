<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301795/%D8%A7%D8%AF%D8%A7%D9%85%D9%87-%D8%A7%D8%AE%D8%AA%D9%84%D8%A7%D9%84-%D8%AF%D8%B1-%DA%A9%D8%AF%D8%AF%D8%B3%D8%AA%D9%88%D8%B1%DB%8C-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D9%88-%DA%86%D9%86%D8%AF-%D9%86%DA%A9%D8%AA%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:25:50+00:00"/>
    <meta property="og:title" content="ادامه اختلال در کددستوری بسته حمایتی و چند نکته"/>
    <meta property="og:description" content="علی‌رغم اطلاع‌رسانی‌های قبلی مسئولان وزارت رفاه، تا لحظه مخابره این خبر همچنان کددستوری #۶۳۶۹* جهت ثبت درخواست جاماندگان بسته حمایتی معیشتی در برخی اپراتورها که قرار بود تا ساعت ۱۵ امروز فعال شود، در دسترس نیست."/>
  </head>
  <body>
    <article>
      <h1>ادامه اختلال در کددستوری بسته حمایتی و چند نکته</h1>
      <address><time datetime="2019-11-24T13:25:50+00:00">24 Nov 2019, 13:25</time> by <a rel="author">فاطمه اسماعیلی</a></address>
      <p>علی‌رغم اطلاع‌رسانی‌های قبلی مسئولان وزارت رفاه، تا لحظه مخابره این خبر همچنان کددستوری #۶۳۶۹* جهت ثبت درخواست جاماندگان بسته حمایتی معیشتی در برخی اپراتورها که قرار بود تا ساعت ۱۵ امروز فعال شود، در دسترس نیست.</p>
      <p><b>به گزارش ایسنا،</b> مرحله سوم بسته حمایتی شب گذشته به حساب برخی از سرپرستان خانوار واریز شد و بدین ترتیب وبه گفته مسئولان وزارت رفاه، تعداد دریافت کنندگان این بسته به ۶۰ میلیون ایرانی افزایش یافت.</p>
      <p>اما از همان روزهای اول که گروه‌های مشمول اعلام می‌شد، بحث جاماندگان و نحوه ثبت درخواست‌شان نیز مطرح بود که وزارت رفاه از شب گذشته برای این مهم شماره کددستوری #۶۳۶۹* را اعلام کرد تا افراد از صبح روز یکشنبه از طریق آن نسبت به ثبت کددملی و درخواست خود اقدام کنند.</p>
      <p>هرچند بروز اختلالاتی در اپراتورهای تلفن همراه موجب شد از ساعات اولیه صبح امروز برخی مردم به صورت حضوری به وزارت رفاه مراجعه کنند. علی‌رغم اطلاع رسانی‌های این وزارتخانه تماس شهروندان با ایسنا همچنان حاکی از ادامه اختلال‌ها در اپراتورها بالاخص همراه اول است.</p>
      <p>در حالیکه همانند طرح هدفمندی یارانه‌ها، سیل مراجعان و متقاضیانی که خود را مشمول دریافت بسته حمایتی دولت می‌دانند قابل پیش‌بینی بود و انتظار می‌رفت زیرساخت‌های لازم باید پیش از این پیش بینی و آماده می‌شد اما می‌بینیم که این کد برای تمامی اپراتورها فعال نیست و  موجب سردرگمی مردم شده است، موضوعی که پیش‌بینی آن سخت نبود.</p>
      <p>در عین حال این پرسش هم مطرح است که آیا صرف اختصاص یک کانال برای ثبت درخواست در برابر حجم درخواست‌ها و اعتراض‌ها کافی و بسنده بود و نمی‌شد برای تسهیل امور مردم و تسریع ثبت‌درخواست، روشهای دیگری نیز به موازات کددستوری در نظر گرفت؟ </p>
      <p>از سوی دیگر اگر چه طبق اعلام دولت مشمولان کمک حمایتی شامل مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد هستند اما انتظار می‌رود که  ملاک‌های انتخاب و شاخص‌های آزمون وسع برای شهروندان بیشتر تشریح شود.</p>
      <p>لازم به ذکر است؛ واریز بسته حمایت معیشتی دولت در سه نوبت و در روزهای ۲۷ آبان، ۲۹ آبان و دوم آذر ماه برای ۶۰ میلیون ایرانی بر حسب بعد خانوار واریز شد و شب گذشته وزارت رفاه اعلام کرد جاماندگان می‌توانند از ساعت ۸ صبح امروز (۳ آذر) درخواست خود را در کددستوری #۶۳۶۹* ثبت کنند؛ با این وجود بروز اختلالاتی در یکی از اپراتورهای تلفن همراه موجب شد از ساعات اولیه صبح امروز برخی مردم به صورت حضوری به وزارت رفاه مراجعه کنند.</p>
      <p>در خبرهای قبلی اعلام شد که طبق بیانیه وزارت ارتباطات اختلالات پیش آمده تا ساعت ۱۵ امروز برطرف می‌شود. وزارت رفاه نیز در ​اطلاعیه شماره (۲) ستاد شناسایی مشمولین بسته حمایت معیشتی دولت، مستقردر وزارت تعاون، کار ورفاه اجتماعی پیرامون اختلال شماره گیری کد #۶۳۶۹* در اپراتور همراه اول اعلام کرد که «از صبح امروز به دلیل بروز مشکل فنی در شماره گیری کد #۶۳۶۹* در اپراتور همراه اول اختلالاتی پیش آمده است که با هماهنگی‌های انجام شده این اختلال به زودی رفع می‌شود. گفتنی است در بازه زمانی ۸ تا ۱۰ صبح امروز بیش از ۶۰ هزار کد ملی ثبت شده است و حجم زیاد ثبت کدهای ملی دلیل این اختلال است. ثبت کد ملی در اپراتورهای ایرانسل و رایتل هیچ گونه مشکلی ندارد. </p>
      <p>تمامی سرپرست خانوارهایی که در آخرین پرداخت مشمول سبد حمایتی نشده‌اند و خود را واجد شرایط می دانند می‌توانند بعداز ظهر یکشنبه سوم آذرماه درخواست شماره ملی سرپرست خانوار خود را  به کد دستوری #۶۳۶۹* ارسال کنند».</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301787/%D8%A7%D8%AE%D8%AA%D9%84%D8%A7%D9%84-%D8%AF%D8%B1-%DA%A9%D8%AF-%D8%AF%D8%B3%D8%AA%D9%88%D8%B1%DB%8C-%DB%B6%DB%B3%DB%B6%DB%B9-%D8%A7%D9%85%D8%B1%D9%88%D8%B2-%D8%B1%D9%81%D8%B9-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98090301576/%D8%AD%D8%B0%D9%81-%D8%B4%D8%AF%DA%AF%D8%A7%D9%86-%D8%A7%D8%B2-%D9%81%D9%87%D8%B1%D8%B3%D8%AA-%DB%8C%D8%A7%D8%B1%D8%A7%D9%86%D9%87-%D8%A8%DA%AF%DB%8C%D8%B1%D8%A7%D9%86-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D9%86%D9%85%DB%8C-%DA%AF%DB%8C%D8%B1%D9%86%D8%AF-%D9%85%D9%87%D9%84%D8%AA"/>
        <a href="https://www.isna.ir/news/98090301713/%D8%A7%D8%AE%D8%AA%D9%84%D8%A7%D9%84-%D8%B4%D9%85%D8%A7%D8%B1%D9%87-%DA%AF%DB%8C%D8%B1%DB%8C-%DA%A9%D8%AF-%DB%B6%DB%B3%DB%B6%DB%B9-%D8%AF%D8%B1-%D8%A7%D9%BE%D8%B1%D8%A7%D8%AA%D9%88%D8%B1-%D9%87%D9%85%D8%B1%D8%A7%D9%87-%D8%A7%D9%88%D9%84"/>
        <a href="https://www.isna.ir/news/98090301232/%D8%A7%D8%B7%D9%84%D8%A7%D8%B9%DB%8C%D9%87-%D9%88%D8%B2%D8%A7%D8%B1%D8%AA-%D8%B1%D9%81%D8%A7%D9%87-%D8%B1%D9%81%D8%B9-%D8%A7%D8%AE%D8%AA%D9%84%D8%A7%D9%84-%DA%A9%D8%AF%D8%AF%D8%B3%D8%AA%D9%88%D8%B1%DB%8C-%DB%B6%DB%B3%DB%B6%DB%B9-%D8%AA%D8%A7-%D8%B3%D8%A7%D8%B9%D8%A7%D8%AA%DB%8C-%D8%AF%DB%8C%DA%AF%D8%B1"/>
        <a href="https://www.isna.ir/news/98090201059/%D9%88%D8%A7%D8%B1%DB%8C%D8%B2-%D9%86%D9%88%D8%A8%D8%AA-%D8%B3%D9%88%D9%85-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-8-%D8%B5%D8%A8%D8%AD-%D8%A7%D9%85%D8%B1%D9%88%D8%B2-%D8%AF%D8%B1%D8%AE%D9%88%D8%A7%D8%B3%D8%AA"/>
        <a href="https://www.isna.ir/news/98090301218/%DA%A9%D8%AF%D8%AF%D8%B3%D8%AA%D9%88%D8%B1%DB%8C-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D9%87%D9%86%D9%88%D8%B2-%D9%81%D8%B9%D8%A7%D9%84-%D9%86%D8%B4%D8%AF%D9%87-%D8%A7%D8%B3%D8%AA"/>
        <a href="https://www.isna.ir/news/98090201055/%D8%A7%D8%B7%D9%84%D8%A7%D8%B9%DB%8C%D9%87-%D9%88%D8%B2%D8%A7%D8%B1%D8%AA-%D8%B1%D9%81%D8%A7%D9%87-%D8%AF%D8%B1%D8%A8%D8%A7%D8%B1%D9%87-%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C%DB%8C-%DA%A9%D9%87-%D9%85%D8%B4%D9%85%D9%88%D9%84-%D8%AF%D8%B1%DB%8C%D8%A7%D9%81%D8%AA-%D8%B3%D8%A8%D8%AF-%D8%AD%D9%85%D8%A7%DB%8C%D8%AA%DB%8C"/>
      </related>
    </article>
  </body>
</html>