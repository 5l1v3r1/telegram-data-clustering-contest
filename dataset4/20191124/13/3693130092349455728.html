<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/bursa-il-saglik-mudurlugu-nden-flas-aciklama-suriyelilerden-1211228.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-24T13:20:00+00:00"/>
    <meta property="og:title" content="Bursa İl Sağlık Müdürlüğü'nden flaş açıklama! &quot;Suriyelilerden...&quot;"/>
    <meta property="og:description" content="Bursa İl Sağlık Müdürlüğü, basın yayın organlarında yer alan &quot;11 aylık bebeğin Suriyelilerden kaptığı menenjit nedeniyle el ve ayaklarının kesildiği&quot; haberlerine ilişkin açıklama yaptı."/>
  </head>
  <body>
    <article>
      <h1>Bursa İl Sağlık Müdürlüğü'nden flaş açıklama! "Suriyelilerden..."</h1>
      <h2>Bursa İl Sağlık Müdürlüğü, basın yayın organlarında yer alan "11 aylık bebeğin Suriyelilerden kaptığı menenjit nedeniyle el ve ayaklarının kesildiği" haberlerine ilişkin açıklama yaptı.</h2>
      <address>
        <time datetime="2019-11-24T13:20:00+00:00">24 Nov 2019, 13:20</time>
      </address>
      <p>
        <i>
          <b>Bursa İl Sağlık Müdürlüğü'nden konuyla ilgili yapılan açıklama şöyle:</b>
        </i>
      </p>
      <p>Bazı basın yayın organlarında yer alan "11 aylık bebeğin <b>Suriyelilerden kaptığı menenjit </b>nedeniyle el ve ayaklarının kesildiği"ne ilişkin haberler üzerine kamuoyunu aydınlatmak adına bu açıklamaya gerek görülmüştür;</p>
      <p>"İlgili haberlerde bahsedilen 2018 doğumlu hasta, 9 Temmuz 2019 tarihinde yüksek ateş şikayeti ile <b>Orhaneli Devlet Hastanesi</b>ne getirilmiş, buradan da <b>Bursa Dörtçelik Çocuk Hastalıkları Hastanesi</b>ne sevk edilmiştir. Vücudunda döküntüler başlayan hasta, meningokoksemi tanısı ile Çocuk Yoğun Bakım Ünitesine yatırılmış, gerekli tüm izolasyon sağlanmış, tedavisi boyunca izole odada olduğundan Suriyeli veya Türk hiçbir hasta ile temasta bulunmamıştır. Aynı süreçte 13 aile ferdi ve 23 sağlık personeli olmak üzere toplam 36 kişiye önleyici tedaviye başlanmış olup, bu kişiler arasında Suriye uyruklu kimse bulunmamaktadır. Uzmanlardan oluşan  konsey tarafından el ve ayaklarının ampute edilmesine karar verilen hasta, 31 Temmuz tarihinde Ankara Hacettepe Üniversitesi Hastanesine sevk edilmiştir. Operasyon sonrasında hastamızın tedavisine Bursa Dörtçelik Çocuk Hastanesinde devam edilmektedir.</p>
      <p>İlimizde 2019 yılına ait kesin tanı alan tek hasta bu vakadır. İlimizde Suriyelilerde meningokoksik menenjit vakasına rastlanmamıştır.</p>
      <p>Öte yandan Sağlık Bakanlığı, ülkemizde geçici koruma altındakilere ulusal aşı takvimine uygun olarak bugüne kadar 5 milyon 850 bin doz aşı yapıldığını ve koruyucu sağlık tedbirlerinin ilk günden beri sıkı şekilde uygulanmakta olduğunu açıklamıştır.</p>
      <p>Kamuoyuna saygıyla duyurulur" denildi.</p>
    </article>
  </body>
</html>