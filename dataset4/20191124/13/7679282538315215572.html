<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-police-receives-299-new-sub-inspector-chief-minister-yogi-adityanath-salutes-2866076.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T13:47:16+00:00"/>
    <meta property="og:title" content="उत्तर प्रदेश पुलिस को मिले 299 नए दरोगा, मुख्यमंत्री योगी आदित्यनाथ ने ली सलामी"/>
    <meta property="og:description" content="सुबह सवा दस बजे का वक्त, दुल्हन की तरह सजा डाक्टर भीमराव आंबेडकर पुलिस अकादमी का मैदान और पासिंग आउट परेड के लिए सजे-धजे कैडेटे की कदम ताल। प्रशिक्षु दरोगाओं में जबरदस्त उत्साह। पीएसी के बैंड की धुन..."/>
  </head>
  <body>
    <article>
      <h1>उत्तर प्रदेश पुलिस को मिले 299 नए दरोगा, मुख्यमंत्री योगी आदित्यनाथ ने ली सलामी</h1>
      <address><time datetime="2019-11-24T13:47:16+00:00">24 Nov 2019, 13:47</time> by <a rel="author">लाइव हिन्दुस्तान टीम,मुरादाबाद</a></address>
      <p>सुबह सवा दस बजे का वक्त, दुल्हन की तरह सजा डाक्टर भीमराव आंबेडकर पुलिस अकादमी का मैदान और पासिंग आउट परेड के लिए सजे-धजे कैडेटे की कदम ताल। प्रशिक्षु दरोगाओं में जबरदस्त उत्साह। पीएसी के बैंड की धुन पर सुनाई देती देश भक्ति गानों की गूंज। तालियों की गड़गड़ाहट से गूंजती दर्शक दीर्घा। भव्य पासिंग आउट परेड की सलामी मुख्यमंत्री योगी आदित्य नाथ ने ली। यह नजारा था रविवार को डाक्टर भीमराव आंबेडकर पुलिस अकादमी का।<br/>डॉ. भीम राव आंबेडकर पुलिस अकादमी में रविवार को 299 प्रशिक्षु दरोगाओं की पासिंग आउट परेड हुई। परेड की सलामी लेने के लिए मुख्यमंत्री आदित्य नाथ डीजीपी ओपी सिंह के साथ खुद पहुंचे थे। सूबे के मुख्यमंत्री और पुलिस के मुखिया के आने से प्रशिक्षुओं में जबरदस्त उस्ताह दिखा। उन्होंने शानदार परेड का  प्रस्तुत कर मौजूद लोगों की तालियां बटोरीं। इस दौरान इनडोर और आउट डोर में शानदार प्रदर्शन करने वाले कैडेटों को मुख्यमंत्री योगी आदित्य नाथ द्वारा सम्मानित भी किया गया। एक वर्ष के प्रशिक्षण के दौरान 302 एसआई कैडेटों को डाक्टर भीमराव अंबेडकर पुलिस अकादमी के विशेषज्ञों द्वारा साइबर क्राइम, कम्यूनिटी पुलिसिंग, साइबर क्राइम, जंगल ट्रेनिंग, क्राइम कंट्रोल, दंगा नियंत्रण समेत 12 विषयों की ट्रेनिंग दी गई। इनडोर और आउट डोर की परीक्षा में 299 कैडेट पास हुए। तीन प्रशिक्षु सफल नहीं हो सके। उन्हें अतिरिक्त समय दिया जाएगा।<br/>समारोह में डीजी ट्रेनिंग सुजान वीर सिंह, एडीजी अकादमी राजीव कृष्ण, एडीजी पीटीसी बृजराज मीणा, मंडलायुक्त यशवंत राव, आईजी पीएसी अमित चंद्रा, आईजी रमित शर्मा, डीआईजी अकादमी पूनम श्रीवास्तव के अलावा अकादमी के ट्रेनिंग कर रहे 15 आईपीएस प्रशिक्षु भी शामिल रहे। कार्यक्रम में प्रशिक्षु दरागोआों के परिजन भी मौजूद रहे। मुख्यमंत्री के जाते ही अकादमी में सेल्फी का दौर शुरू हो गया। परिजन फोन और कैमरे में उत्साह के इस पल को हमेशा के लिए कैद कर लेना चाहते थे।<br/> </p>
    </article>
  </body>
</html>