<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/antalya-tarihinde-ilk-kez-15-milyon-turisti-gordu-1286791-ekonomi/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-24T13:29:00+00:00"/>
    <meta property="og:title" content="Antalya, tarihinde ilk kez 15 milyon turisti gördü"/>
    <meta property="og:description" content="Dünyanın en önemli turizm destinasyonları arasında yer alan Antalya, 11 ayda 15 milyonun üzerinde yabancı turist ağırladı."/>
  </head>
  <body>
    <article>
      <h1>Antalya, tarihinde ilk kez 15 milyon turisti gördü</h1>
      <h2>Dünyanın en önemli turizm destinasyonları arasında yer alan Antalya, 11 ayda 15 milyonun üzerinde yabancı turist ağırladı.</h2>
      <address>
        <time datetime="2019-11-24T13:29:00+00:00">24 Nov 2019, 13:29</time>
      </address>
      <p>193 ülkeden tatilcilerin tercih ettiği kent, yabancı turist sayısında  bu yıl üst üste rekor kırdı. Geçen yıl 13 milyon 642 bin turist ağırlayan  <a href="http://www.gazetevatan.com/arama/?Keyword=Antalya">Antalya</a>, bu rekorunu ekim ayında 14 milyon rakamına ulaşarak revize etti.</p>
      <p>Antalya Kültür ve Turizm İl Müdürlüğü verilerine göre ise kente 11  ayda gelen yabancı turist sayısı 15 milyon 567 bin olarak gerçekleşti.</p>
      <p>Turizmin başkenti olarak nitelendirilen kentte, Antalya Havalimanı'na  20 Kasım itibarıyla 14 milyon 612 bin 1, Gazipaşa Havalimanı'na ise 300 bin 924  turist indi. İki havalimanına inen toplam turist sayısı 14 milyon 912 bin 925  oldu.</p>
      <p>Dış hatlardan <a href="http://www.gazetevatan.com/arama/?Keyword=%C4%B0stanbul">İstanbul</a>'a giriş yapan ve aktarmalı iç hatlar seferiyle  Antalya'ya gelen yabancı turist sayısı ise 600 bini geçti.</p>
      <p>Konyaaltı, <a href="http://www.gazetevatan.com/arama/?Keyword=Alanya">Alanya</a>, Kemer, Kaş, <a href="http://www.gazetevatan.com/arama/?Keyword=finike">Finike</a> gibi ilçelerdeki kruvaziyer  limanlarından ise kente yaklaşık 55 bin turist giriş yaptı. Dünyada en fazla  turistin konakladığı kentler arasında yer alan Antalya'ya, deniz ve hava yoluyla  gelen yabancı turist sayısı 15 milyon 567 bin olarak gerçekleşti.</p>
      <p>
        <b>Rus turistte yüzde 16'lık artış</b>
      </p>
      <p>Turistlerin ülkelerine göre dağılımında ise <a href="http://www.gazetevatan.com/arama/?Keyword=Rusya">Rusya</a> ilk sırada yer aldı.  1 Ocak - 31 Ekim tarihlerinde Rusya'dan Antalya'ya 5 milyon 414 bin turist geldi.  Geçen yıla göre ise Rus turist sayısında yüzde 16'lık artış yaşandı.</p>
      <p>Kente en fazla turist gönderen ülkeler sıralamasında <a href="http://www.gazetevatan.com/arama/?Keyword=Almanya">Almanya</a> 2 milyon  508 bin ile ikinci sırada yer aldı. Almanya pazarında da geçen yıla göre yüzde  16'lık büyüme gerçekleşti.</p>
      <p>En çok turistin geldiği ülkeler sıralamasında <a href="http://www.gazetevatan.com/arama/?Keyword=Ukrayna">Ukrayna</a> 799 bin turist  ile üçüncü, <a href="http://www.gazetevatan.com/arama/?Keyword=%C4%B0ngiltere">İngiltere</a> de 686 bin turistle dördüncü oldu. Antalya'ya <a href="http://www.gazetevatan.com/arama/?Keyword=Polonya">Polonya</a>'dan  535 bin, <a href="http://www.gazetevatan.com/arama/?Keyword=Hollanda">Hollanda</a>'dan 424 bin, <a href="http://www.gazetevatan.com/arama/?Keyword=Romanya">Romanya</a>'dan ise 249 bin turist geldi. Bu  pazarlarda da geçen yılın aynı dönemine göre artış yaşandı.</p>
    </article>
  </body>
</html>