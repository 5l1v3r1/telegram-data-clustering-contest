<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/missing-ncp-mla-releases-video786.html"/>
    <meta property="og:site_name" content="DoolNews"/>
    <meta property="article:published_time" content="2019-11-24T13:09:00+00:00"/>
    <meta property="og:title" content="'ഞാന്‍ സുരക്ഷിതനാണ്, അവര്‍ എന്തു തീരുമാനമെടുത്താലും അതിനൊപ്പം നില്‍ക്കും'; കാണാതായ എന്‍.സി.പി എം.എല്‍.എ വീഡിയോയില്‍"/>
    <meta property="og:description" content="Ajit Pawar Maharashtra NCP Sharad Pawar India മുംബൈ: മഹാരാഷ്ട്രയില്‍ നിന്നു കാണാതായെന്ന് അഭ്യൂഹങ്ങളുള്ള എന്‍.സി.പി എം.എല്‍.എ ദൗലത്ത് ദറോഡ വീഡിയോയുമായി രംഗത്ത്. താന്‍ സുരക"/>
  </head>
  <body>
    <article>
      <h1>'ഞാന്‍ സുരക്ഷിതനാണ്, അവര്‍ എന്തു തീരുമാനമെടുത്താലും അതിനൊപ്പം നില്‍ക്കും'; കാണാതായ എന്‍.സി.പി എം.എല്‍.എ വീഡിയോയില്‍</h1>
      <address><time datetime="2019-11-24T13:09:00+00:00">24 Nov 2019, 13:09</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ നിന്നു കാണാതായെന്ന് അഭ്യൂഹങ്ങളുള്ള എന്‍.സി.പി എം.എല്‍.എ ദൗലത്ത് ദറോഡ വീഡിയോയുമായി രംഗത്ത്. താന്‍ സുരക്ഷിതനാണെന്നു വ്യക്തമാക്കുന്ന വീഡിയോയില്‍ അദ്ദേഹം നിലപാട് വ്യക്തമാക്കിയിട്ടുണ്ട്.</p>
      <p>വാര്‍ത്താ ഏജന്‍സിയായ എ.എന്‍.ഐയാണ് വീഡിയോ പുറത്തുവിട്ടിരിക്കുന്നത്. വീഡിയോയില്‍ പറയുന്നതിങ്ങനെ-</p>
      <p>‘ഞാന്‍ സുരക്ഷിതനാണ്. ക്ലോക്ക് ചിഹ്നത്തിലാണു ഞാന്‍ തെരഞ്ഞെടുപ്പ് വിജയിച്ചത്. അതുകൊണ്ടുതന്നെ പാര്‍ട്ടി മാറുമോ എന്ന ചോദ്യം ഇവിടെ ഉദിക്കുന്നില്ല. ശരദ് പവാറും അജിത് പവാറും എന്തു തീരുമാനമെടുത്താലും ഞാന്‍ അതിനൊപ്പം നില്‍ക്കും. അഭ്യൂഹങ്ങളില്‍ ആരും വിശ്വസിക്കരുത്.’</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഷാപുര്‍ എം.എല്‍.എയായ ദൗലത്തിനെ കാണാനില്ലെന്ന പരാതിയില്‍ പൊലീസ് ശനിയാഴ്ച കേസെടുത്തിരുന്നു. എന്‍.സി.പി തന്നെയാണു പരാതി നല്‍കിയത്. ദേവേന്ദ്ര ഫഡ്‌നാവിസും അജിത് പവാറും സത്യപ്രതിജ്ഞ ചെയ്ത തെക്കന്‍ രാജ്ഭവനിലെത്തിയ ദൗലത്തിനെ കാണാതായി എന്നാണു പരാതിയില്‍ പറഞ്ഞിരുന്നത്.</p>
      <related>
        <a href="https://www.doolnews.com/justice-nv-ramana-says-sky-is-the-limit-in-court-maharashtra-case827.html?utm_source=doolnews&amp;utm_medium=related"/>
      </related>
      <p>വെള്ളിയാഴ്ച മകന്‍ കരണിനൊപ്പം തന്റെ മണ്ഡലത്തില്‍ നിന്നും പോയ ഇയാള്‍ മുംബൈയിലെത്തിയ ശേഷം ഒരു വിവരവുമില്ല എന്നാണ് പൊലീസ് പറഞ്ഞത്.</p>
      <p>ദൗലത്തിനെ ശനിയാഴ്ച രാവിലെ മുതല്‍ കാണാനില്ലെന്നാണ് കരണ്‍ പറഞ്ഞിരുന്നത്. ശരദ് പവാറിനൊപ്പം നില്‍ക്കാന്‍ കരണ്‍ ദൗലത്തിനോട് ആവശ്യപ്പെട്ടിരുന്നു.</p>
      <p>അതിനിടെ ഫഡ്‌നാവിസിന്റെ സര്‍ക്കാര്‍ രൂപീകരണം ചട്ടവിരുദ്ധമാണെന്നു കാണിച്ച് ശിവസേന, എന്‍.സി.പി, കോണ്‍ഗ്രസ് പാര്‍ട്ടികള്‍ നല്‍കിയ ഹരജി പരിഗണിക്കുന്നത് തിങ്കളാഴ്ചത്തേക്ക് സുപ്രീം കോടതി മാറ്റി.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>50 മിനിറ്റ് നീണ്ടുനിന്ന വാദമാണ് സുപ്രീംകോടതിയില്‍ നടന്നത്. ഗവര്‍ണക്ക് മുമ്പാകെ നല്‍കിയ കത്തും നാളെ കോടതിയില്‍ ഹാജരാക്കണം. അതില്‍ ഒന്ന് മുഖ്യമന്ത്രിയായി സത്യപ്രതിജ്ഞ ചെയ്ത ദേവേന്ദ്ര ഫഡ്‌നാവിസിന്റെ കത്താണ്.</p>
      <related>
        <a href="https://www.doolnews.com/sc-to-continue-hearing-tomorrow-at-10-30-am56756.html?utm_source=doolnews&amp;utm_medium=related"/>
      </related>
      <p>രണ്ടാമത് അജിത് പവാര്‍ നല്‍കിയ കത്താണ്. എന്‍.സി.പി നിയമസഭാ കക്ഷി നേതാവ് എന്ന നിലയില്‍ ഞാന്‍ ബി.ജെ.പിക്ക് പിന്തുണ നല്‍കും എന്നാണ് കത്തില്‍ പറയുന്നത്.</p>
      <p>വാദം തുടങ്ങുമ്പോള്‍ ബി.ജെ.പി -ശിവസേന സഖ്യം ഇപ്പോള്‍ ഇല്ലെന്നും തെരഞ്ഞെടുപ്പിന് മുന്‍പുള്ള സഖ്യങ്ങളെല്ലാം അവസാനിപ്പിച്ചുവെന്നും ഇപ്പോഴുള്ളത് തെരഞ്ഞെടുപ്പിന് ശേഷമുള്ള സഖ്യമാണെന്നും ശിവസേനക്ക് വേണ്ടി കപില്‍ സിബല്‍ വാദിച്ചിരുന്നു.</p>
      <p>
        <b>ഫോട്ടോ കടപ്പാട്: എ.എന്‍.ഐ</b>
      </p>
      <figure>
        <iframe src="https://www.youtube.com/embed/-fZjnRGiBIA" width="500" height="281" data-service="Youtube" scrolling="no"/>
      </figure>
    </article>
  </body>
</html>