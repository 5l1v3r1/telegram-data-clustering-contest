<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Automoto/Formula-1/a315506-Ferstapen-na-blic-formula-Tramp-pivo-planina.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T13:14:00+00:00"/>
    <meta property="og:title" content="Ferstapen na blic – formula, Tramp, pivo, planina..."/>
    <meta property="og:description" content="Vozač Red Bula Maks Ferstapen u trkama donosi odluke u deliću sekunde. U intervjuu za nemački list „Šport Bild“ postavljana su mu kratka pitanja, u kojima je mogao da se opredeli za jednu od od dve ponuđene opcije, koja mu više „leži“."/>
  </head>
  <body>
    <article>
      <h1>Ferstapen na blic – formula, Tramp, pivo, planina...</h1>
      <h2>Vozač Red Bula Maks Ferstapen u trkama donosi odluke u deliću sekunde. U intervjuu za nemački list „Šport Bild“ postavljana su mu kratka pitanja, u kojima je mogao da se opredeli za jednu od od dve ponuđene opcije, koja mu više „leži“.</h2>
      <address><time datetime="2019-11-24T13:14:00+00:00">24 Nov 2019, 13:14</time> by <a rel="author">Danica Obradović</a></address>
      <figure>
        <img src="https://sportklub.rs/Picture/103244/jpeg/GettyImages-867950288.jpg"/>
        <figcaption>Maks Ferstapen<cite>Clive Mason, Getty Images Sport</cite></figcaption>
      </figure>
      <p>Na početku, upitan je da li bi radije bio najmlađi svetski šampion svih vremena ili rekorder sa osam titula.</p>
      <related>
        <a href="http://sportklub.rs/Automoto/Formula-1/a314936-Svetski-rekord-Red-Bula-cetiri-tocka-za-1-82-sekunde.html"/>
        <a href="http://sportklub.rs/Automoto/Formula-1/a314857-Maks-pobedio-Luis-ipak-bez-podijuma-sukob-u-Ferariju.html"/>
      </related>
      <p>„<i>Osam titula! To je lako, uvek bih isto odabrao. Biti najmlađi je sasvim lepo, ali uvek želite da budete najbolji mogući. Ne kažem da ću osam puta biti šampion sveta, ali kada bih imao izbor, to bih odabrao</i>“, istakao je 22-godišnjak.</p>
      <p>„Ferstapen je šampion“ ili „Lekler je šampion“?</p>
      <p>„<i>Mislim da se ne radi samo o Šarlu i meni, ima ih još nekoliko dobrih. Lando Noris je veoma talentovan, zaista je dobar. Možda bih naveo i Džordža Rasela, relativno je teško suditi o njemu u Vilijamsu. Na kraju krajeva, više vozača iz te generacije će se boriti za titulu jer će stariji odustati</i>“.</p>
      <p>Holanđanin je nedavno bio u centru pažnje, kada je optužio Ferari da vara. Upitan da li bi, iz sadašnje perspektive gledano, povukao to što je izjavio, 22-godišnjak je kazao:</p>
      <p>„<i>Pre bih da to ne komentarišem. Gledam unapred i radujem se poslednjoj trci u sezoni. Ostatak ćemo reći na pisti. Dobro je da se FIA (Međunarodna automobilska federacija) bavi ovim temama i sada je sasvim jasno šta je dozvoljeno, a šta nije</i>“.</p>
      <p>Često je kritikovan zbog agresivnog stila vožnje. Upitan da li bi radije bio omiljeni drugi ili nevoljeni prvi, rekao je:</p>
      <p>„<i>Ljudi ne treba odjednom da promene mišljenje o nekome, samo zato što će postati svetski šampion. Svako ima svoje mišljenje, ali ja se koncentrišem samo na to da postignem rezultat na pisti. Ništa više me ne zanima</i>“.</p>
      <figure>
        <iframe data-src="https://twitter.com/redbullracing/status/1196341365933854722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na pitanje da li bi radije dominirao Formulom 1, ili bi voleo da ima više konkurenata, kazao je:</p>
      <p>„<i>Generalno bi bilo mnogo bolje kada bi se više vozača takmičilo za titulu. Automatski bi i sâm sport bio interesantniji. Ali, to nije u mojim rukam</i>a“.</p>
      <p>Da nije vozač, da li bi radije bio novinar ili auto mehaničar?</p>
      <p>„<i>Mehaničar. Odrastao sam sa automobilima. Osim toga, imao bih velikih poteškoća da pišem negativno o ljudima i da onda moram da se svađam sa njima. Vozači, na primer, daju najbolje od sebe, ali ljudi ih opet vređaju. Kao mehaničar bih mogao da se koncentrišem na to što je zaista bitno, a to je da doteram auto, da se zabavljam sa ostalima iz tima. To je ono što volim. Pritom, nisam neko ko rado piše</i>“.</p>
      <p>Da li bi radije sedeo u kancelariji sa šefom Mercedesa Totom Volfom ili sa svojim glavnokomandujućim Helmutom Markom u sauni?</p>
      <p>„<i>Sa Helmutom sam već bio u istom spa centru, tako da znam kako je. Bez problema. Sa njim je uvek zabavno, dosta razgovaramo o trkama, ali i o privatnim stvarima. Sa njim bi u sauni verovatno moglo da se pregovara i o potpisivanju ugovora</i>“.</p>
      <p>Kada bi vozio trku u paru, da li bi izarao 24 časa Le Mana sa svojim ocem Josom, ili Trku šampiona sa Mikom Šumaherom?</p>
      <p>„<i>24 časa Le Mana. Vrednija je i veći je izazov. Osim toga, bilo bi veoma lepo voziti takvu trku sa ocem jednog dana</i>“.</p>
      <p>Vozači Formule 1 moraju da održavaju dobru formu. Vožnja bicikla ili sklekovi?</p>
      <p>„<i>Vožnja bicikla! Čovek može da vidi nešto, da se kreće i bude u prirodi. Ne mogu da radim mnogo treninga snage jer bih bio previše težak</i>“.</p>
      <p>Kada je odmor u pitanju – planina ili plaža?</p>
      <p>„<i>Ne dopada mi se plaža, uvek bih radije na planinu. I tamo može da bude vruće, ali ja pre svega ne volim pesak na plažama. Svuda se uvuče, u obuću, među prste, ne volim to</i>“.</p>
      <figure>
        <iframe data-src="https://twitter.com/Christo12956058/status/1197923312300486656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nemica ili nemačko pivo?</p>
      <p>„<i>Da li bih mogao da izaberem oba? Volim žene i volim pivo. Devojka mi je Nemica. Dakle, savršeno rešenje bi bilo da sa njom popijem pivo</i>“.</p>
      <p>Razgovor sa Donaldom Trampom ili sa Gretom Tunberg?</p>
      <p>„<i>I ovde bih se odlučio sa oba. Mislim da je uvek bitno obratiti pažnju na stvari i razgovarati sa ljudima. Ne mora uvek automatski da vam se dopadne to što čujete, ali možete da stvorite sopstvenu sliku o stvarima. Ipak, verujem da bi trenutno bilo jako teško dogovoriti sastanak sa Trampom</i>“.</p>
      <p>Da treba da okreči stan, a na raspolaganju ima samo dve boje – srebrnu ili crvenu, odabrao bi:</p>
      <p>„<i>Plavu. To je moja omiljena boja</i>“.</p>
      <p>Na konstataciju da je plava rasprodata, odgovorio je uz osmeh:</p>
      <p>„<i>U tom slučaju bih se odlučio za srebrnu. Ali, to nema nikakve veze sa Mercedesom ili Ferarijem, već srebrna na zidu jednostavno bolje izgleda nego crvena. Znam za glasine i spekulacije, ali to uopšte ne utiče na mene. Znam šta imam jasno <i>mi je</i> da je jedino što moram da radim da vozim što bolje mogu. To je ono u čemu uživam. Ništa drugo me ne dotiče</i>“, zaključio je Ferstapen.</p>
    </article>
  </body>
</html>