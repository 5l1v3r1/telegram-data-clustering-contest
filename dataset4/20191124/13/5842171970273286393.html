<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/maja-un-darzs/359199-ka-atbrivoties-no-kirmjiem-kuri-saed-mebeles"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T13:15:00+00:00"/>
    <meta property="og:title" content="Kā atbrīvoties no ķirmjiem, kuri saēd mēbeles?"/>
    <meta property="og:description" content="Ziemā, kad mājas, it sevišķi laukos, cītīgi kurina, rosīgi kļūst kokgrauži, kas bojā gan mēbeles, gan ēku sienas un citas konstrukcijas. Vispazīstamākais ir ķirmis, un svešs nav arī koksngrauzis jeb ēku ūsainis."/>
  </head>
  <body>
    <article>
      <h1>Kā atbrīvoties no ķirmjiem, kuri saēd mēbeles?</h1>
      <address><time datetime="2019-11-24T13:15:00+00:00">24 Nov 2019, 13:15</time> by <a rel="author">100 labi padomi | "100 Labi Padomi"</a></address>
      <p>
        <b>Ziemā, kad mājas, it sevišķi laukos, cītīgi kurina, rosīgi kļūst kokgrauži, kas bojā gan mēbeles, gan ēku sienas un citas konstrukcijas. Vispazīstamākais ir ķirmis, un svešs nav arī koksngrauzis jeb ēku ūsainis.</b>
      </p>
      <p>Ķirmim garšo koksne, kas satur vairāk cukura, piemēram, bērzs, kļava, arī alksnis. Savukārt ozols tam nav īsti pa prātam. Lai gan ķirmim nepatīk mitrs koks un aukstums, tas nejūtas labi arī telpās ar kārtīgu centrālapkuri un – vēl trakāk – ar plastmasas logiem.</p>
      <p>Zinot šīs grauzēja kaprīzes, agrākos laikos, kad nebija ne centrālās apkures, ne smalku logu, baļķus pirms ēkas būvēšanas speciāli mērcēja un turēja aukstumā. Arī mūsdienās ķirmjus tikpat kā nemana neapkurinātās koka ēkās, toties apsildāmās tie nereti sadara posta darbus.</p>
      <h3>Kā rīkoties, lai atbrīvotos no ķirmjiem mājās?</h3>
      <p>Ja ķirmju saime apsēdusi veselu ēku, tad jāsauc palīgā speciālisti, kas izmanto īpašus koksnes karsēšanas paņēmienus un spēcīgus ķīmiskus līdzekļus. Šādu izpalīgu pakalpojumus var sameklēt internetā.</p>
      <p>
        <b>Ja ķirmji iedzīvojušies kādā mēbelē, tad no tiem var atbrīvoties ar diviem galvenajiem paņēmieniem.</b>
      </p>
      <p>Pirmais ir tuvāks dabai, proti, samaisa terpentīnu ar petroleju attiecībā 3:1 un ieziež visos ķirmju izgrauztajos caurumos. To pašu var darīt arī ar vazelīnu. Tad caurumus aizbloķē ar parafīnu vai vasku. Pēc trim nedēļām atkārto.</p>
      <p>Otrs paņēmiens ir ķīmiskāks un veselībai nelabvēlīgāks. Ķirmju apsēsto koka virsmu apstrādā vai nu ar 0,25% permetrīna šķīdumu vai ar <i>Bio Kill</i> <i>Spray</i>, kas nopērkama veterināro līdzekļu pārdotuvēs. Virsmu rūpīgi notīra, noslauka ar mitru lupatiņu un precīzi apsmidzina ar pretķirmju līdzekli. Jāraugās, lai sīkie pilieniņi trāpītu tieši un neizsmidzinātos gaisā. Pēc tam telpu vismaz pāris dienas vēdina. Svarīgi – jādarbojas gumijas cimdos un, vēlams, ar masku uz sejas.</p>
      <h3>Psiholoģisks triks efektīvākai mēbeļu apstrādei</h3>
      <p>Ja ķirmis iedzīvojies kādā mēbelē, ko var izjaukt pa daļām, tad ieteicams to arī darīt un ar piemērotu pretķirmju līdzekli rūpīgi apstrādāt katru mēbeles detaļu. Izrādās, ka cilvēks atsevišķas detaļas notīra un apstrādā daudz cītīgāk nekā veselu lielu mēbeli.</p>
    </article>
  </body>
</html>