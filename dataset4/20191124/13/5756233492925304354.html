<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623145/%DA%A9%D8%AF%D8%A7%D9%85-%D8%A7%D8%B3%D8%AA%D8%A7%D9%86%E2%80%8C%D9%87%D8%A7-%D8%AF%D8%B1%DA%AF%DB%8C%D8%B1-%D8%A8%D8%B1%D9%81-%D9%88-%DA%A9%D9%88%D9%84%D8%A7%DA%A9-%D9%88-%D8%A2%D8%A8%DA%AF%D8%B1%D9%81%D8%AA%DA%AF%DB%8C-%D8%A8%D9%88%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T13:12:00+00:00"/>
    <meta property="og:title" content="کدام استان‌ها درگیر برف و کولاک و آبگرفتگی بودند؟"/>
    <meta property="og:description" content="رئیس سازمان امداد و نجات جمعیت هلال احمر از امدادرسانی به ۱۱ هزار و ۴۱۵ نفر از هموطنان متاثر از حوادث جوی برف و کولاک و سیل و آبگرفتگی در ۱۰ روز گذشته خبر داد."/>
  </head>
  <body>
    <article>
      <h1>کدام استان‌ها درگیر برف و کولاک و آبگرفتگی بودند؟</h1>
      <address>
        <time datetime="2019-11-24T13:12:00+00:00">24 Nov 2019, 13:12</time>
      </address>
      <p>
        <i>رئیس سازمان امداد و نجات جمعیت هلال احمر از امدادرسانی به ۱۱ هزار و ۴۱۵ نفر از هموطنان متاثر از حوادث جوی برف و کولاک و سیل و آبگرفتگی در ۱۰ روز گذشته خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرتضی سلیمی با اشاره به خدمات امداد و نجات در حوادث جوی (سیل و آبگرفتگی و برف و کولاک) از ۲۴ آبان ماه تا ساعت ۵ صبح امروز یکشنبه ۳ آذرماه، گفت: در این مدت ۲۱ استان آذربایجان شرقی، اردبیل، اصفهان، بوشهر، تهران، چهارمحال و بختیاری، خراسان جنوبی، زنجان، سمنان، سیستان و بلوچستان، فارس، قزوین، قم، کرمان، گلستان، گیلان، لرستان، مازندران، همدان، هرمزگان، و یزد متاثر از سیل و آبگرفتگی و برف و کولاک بوده است.</p>
      <p>وی درباره فعالیت یک هزار و ۳۹۴ نیروی عملیاتی هلال احمر در قالب ۲۷۹ تیم عملیاتی، اضافه کرد: به ۱۱ هزار و ۴۱۵ نفر از هموطنان در ۷۰ شهر، روستا و مناطق عشایر نشین و همچنین ۶۱ محور کوهستانی امدادرسانی شده و ۱۰۲ نفر به کمک نیروهای امدادی جمعیت هلال احمر به مناطق امن منتقل شدند.</p>
      <p>سلیمی با اشاره به اسکان اضطراری ۴۸۵ نفر توسط نیروهای امدادی هلال احمر، بیان کرد: ۱۴۹ واحد مسکونی از آب تخلیه شد، به علاوه تلاش نیروهای امدادی هلال احمر منجر به رهاسازی ۴۴۱ دستگاه خودرو از برف و کولاک شد.</p>
      <p>رئیس سازمان امداد و نجات جمعیت هلال احمر درباره اقلام امدادی توزیع شده در حوادث جوی تا ساعت ۵ صبح امروز یکشنبه ۳ آذرماه، گفت: ۲ هزار و ۱۶۵ تخته پتو، ۷۶۶ بسته غذایی، پنج هزار و ۷۴ قوطی کنسرو، ۲ هزار و ۷۸ قرص نان، ۵۴۹ بطری آب معدنی، ۳۰۳ کیلوگرم خرما، ۴۱۷کیلوگرم برنج، ۱۰۶ کیلوگرم حبوبات، ۱۹۶ کیلوگرم روغن، ۱۶۱ کیلوگرم قند و شکر و ۲۸۲ بسته بیسکوییت میان متاثران توزیع شده است و امدادرسانی در استان های چهارمحال و بختیاری،فارس، گیلان، گلستان، مازندران و هرمزگان همچنان ادامه دارد.</p>
    </article>
  </body>
</html>