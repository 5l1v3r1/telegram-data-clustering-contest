<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/politics/lys-iso-la-to-komma-pou-idryei-i-megalooikonomou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T13:20:31+00:00"/>
    <meta property="og:title" content="ΛΥΣ.ΙΣΟ.ΛΑ. το κόμμα που ιδρύει η Μεγαλοοικονόμου"/>
    <meta property="og:description" content="Η Θεοδώρα Μεγαλοοικονόμου αποφάσισε  για τη μεγάλη επιστροφή στην πολιτική ιδρύοντας το κόμμα ΛΥΣ.ΙΣΟ.ΛΑ."/>
  </head>
  <body>
    <article>
      <h1>ΛΥΣ.ΙΣΟ.ΛΑ. το κόμμα που ιδρύει η Μεγαλοοικονόμου</h1>
      <h2>Η Θεοδώρα Μεγαλοοικονόμου αποφάσισε  για τη μεγάλη επιστροφή στην πολιτική ιδρύοντας το κόμμα ΛΥΣ.ΙΣΟ.ΛΑ.</h2>
      <address><time datetime="2019-11-24T13:20:31+00:00">24 Nov 2019, 13:20</time> by <a rel="author">ΤοΒΗΜΑ Team</a></address>
      <p>Η Θεοδώρα Μεγαλοοικονόμου στο γρήγορο πέρασμά της από την πολιτική άφησε ιστορία. Όχι για τις πολιτικές της αποφάσεις, ούτε για τη σταθερότητά της.</p>
      <p>Πρόλαβε να μεταπηδήσει από την Ένωση Κεντρώων στον ΣΥΡΙΖΑ και μετά να ανεξαρτητοποιηθεί. Μέσα από τη σύντομη παρουσία της στο ελληνικό κοινοβούλιο «ξεχώρισε» με ορισμένες γραφικές κινήσεις, με επιθέσεις κατά πολιτικών αντιπάλων που άφησαν εποχή αλλά και με ομοφοβικά σχόλια.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Η κ. Μεγαλοοικονόμου – για όσους δεν θυμούνται – από τη στιγμή που εντάχθηκε στην κοινοβουλευτική ομάδα του ΣΥΡΙΖΑ, υμνούσε τον Αλέξη Τσίπρα, αφιερώνοντάς του τετράστιχα.</p>
      <p>
        <b>Το νέο κόμμα ΛΥΣ.ΙΣΟ.ΛΑ.</b>
      </p>
      <p>Πλέον, η Θεοδώρα Μεγαλοοικονόμου αποφάσισε  για τη… μεγάλη επιστροφή στην πολιτική. Και όσοι νομίζουν ότι απλά θα ενταχθεί σε κάποιο από τα κόμματα που υπάρχουν γελιούνται. Η κ. Μεγαλοοικονόμου αποφάσισε να ιδρύσει δικό της κόμμα με το όνομα  ΛΥΣ.ΙΣΟ.ΛΑ. από τις λέξεις: Λυσιστράτη, Ισότητα, Λάμπιτω.</p>
      <p>Για όσους δεν καταλαβαίνουν τα αρχικά εξήγησε η ίδια μιλώντας στον ΣΚΑΪ.</p>
      <p>«Λυσιστράτη, η Αθηναϊκή δημοκρατική, Ισότητα μεταξύ ανδρών και γυναικών, ίσα δικαιώματα και ίσες υποχρεώσεις και η Λαμπιτώ που είναι η Σπαρτιάτισσα ολιγαρχική», τόνισε η κ. Μεγαλοοϊκονόμου.</p>
      <p>
        <b>Ένα κόμμα για τις γυναίκες και τις ευάλωτες ομάδες</b>
      </p>
      <p>Απαντώντας στο ερώτημα σε ποιον πολιτικό χώρο θα ανήκει το κόμμα της, είπε ότι θα πρόκειται για κόμμα του κέντρου που δεν θα έχει χρώμα.</p>
      <p>Σε άλλο σημείο εξήγησε ότι θα απευθύνετε κυρίως στις γυναίκες και στις ευάλωτες ομάδες.</p>
      <p>«Λέει το Σύνταγμα, θα έχουμε μια ποσόστωση και δεν κάνουμε τίποτε άλλο από το να έχουμε 60% άνδρες και 40% γυναίκες. Εγώ θα το αντιστρέψω. Θα βάλω στο κόμμα 60% γυναίκες και 40% άνδρες. Και άνδρες που θα έχουν την ευαισθησία να υποστηρίξουν τις γυναίκες», είπε η κ. Μεγαλοοικονόμου.</p>
      <figure>
        <img src="https://www.in.gr/wp-content/uploads/2019/11/megalooikonomoy2-600x427.jpg"/>
      </figure>
      <p>
        <b>Τι είπε για Κυριάκο και Αλέξη</b>
      </p>
      <p>Για τον Κυριάκο Μητσοτάκη, είπε ότι τον σέβεται και πως κάνει έργο, ενώ για τον Αλέξη Τσίπρα σχολίασε ότι προσπάθησε, «αλλά εσωκομματικά είχε λάθος συνεργάτες». Πρότεινε για επόμενη Πρόεδρο της Δημοκρατίας, την κ. Λούκα Κατσέλη.</p>
      <p>
        <b>Οι αξέχαστες στιγμές της</b>
      </p>
      <p>Υπενθυμίζεται πως πριν από μερικούς μήνες και συγκεκριμένα στις αρχές Μαρτίου, η κ. Μεγαλοοικονόμου μετά τους στίχους που είχε γράψει για τον τότε «γοητευτικό πρωθυπουργό» Αλέξη Τσίπρα όπως τον χαρακτήριζε η ίδια, είχε κάνει ένα βήμα παραπάνω καθώς αποφάσισε να ερμηνεύσει το τετράστιχο  προς τιμήν του Αλέξη Τσίπρα.</p>
      <p>Η τότε βουλευτής  τραγούδησε on camera τους στίχους που έγραψε για τον πρωθυπουργό. «Σε λένε Αλέξη και είσαι ηγέτης. Η κάθε σου λέξη, ομόνοια και καταπέλτης» τραγούδησε η κ. Μεγαλοοικονόμου έξω από τη Βουλή αφήνοντας άφωνους τους δημοσιογράφους.</p>
      <p>
        <b>Ταύρος εν υαλοπωλείο</b>
      </p>
      <p>Ήταν 18 Δεκεμβρίου του 2017 όταν η ανεξάρτητη -τότε- βουλευτής, σε έξαλλη κατάσταση, εισέβαλε στο γραφείο του προέδρου της Ένωσης Κεντρώων στη Βουλή, Βασίλη Λεβέντη, ο οποίος την ώρα εκείνη απουσίαζε.</p>
      <p>Ουρλιάζοντας φράσεις όπως «είστε πουλημένοι» και «ξεπουληθήκατε στη Νέα Δημοκρατία», η κ. Μεγαλοοικονόμου επιτέθηκε στον αντιπρόεδρο της Βουλής, Μάριο Γεωργιάδη επειδή παραβρέθηκε στο προγραμματικό συνέδριο της Νέας Δημοκρατίας.</p>
      <p>Οι κουραμπιέδες των Πρεσπών</p>
      <p>Μια ημέρα μετά την επικύρωση της Συμφωνίας των Πρεσπών η, αν μη τι άλλο, ευρηματική κ. Μεγαλοοικονόμου αποφάσισε να τρολάρει τους 147 βουλευτές οι οποίοι την καταψήφισαν.</p>
      <p>Έτσι λοιπόν εμφανίστηκε στο εντευκτήριο της Βουλής κρατώντας ισάριθμους… κουραμπιέδες τους οποίους κέρασε στους βουλευτές της αντιπολίτευσης.</p>
      <p>Το μήνυμα που ήθελε να περάσει είναι προφανές. Άλλωστε, η κίνηση ήλθε λίγο μετά τις δηλώσεις της με τις οποίες αποκάλεσε τον Αλέξη Τσίπρα «λεβεντιά» και τους βουλευτές της αντιπολίτευσης «κουραμπιέδες».</p>
      <p>Μετά τους κουραμπιέδες σειρά είχαν τα κηπευτικά. Σε τηλεοπτική κόντρα που είχε με τον Γεράσιμο Γιακουμάτο, η κ. Μεγαλοοικονόμου του πρόσφερε ένα καλάθι με ζαρζαβατικά, κάνοντας την απαράιτητη διευκρίνηση:</p>
      <p>«Αυτό το κάνω δώρο στον κ. Γιακουμάτο, διότι προχθές μίλησε υποτιμητικά για τη λαχαναγορά. Υποτίμησε τη λαχαναγορά του Ρέντη σε μία συνάντηση που είχαμε σε άλλο τηλεοπτικό σταθμό. Συγκεκριμένα όταν είπε ότι ξέρω τα θέματα της αγοράς εκείνος μου μίλησε υποτιμητικά και είπε: «Ποια της λαχαναγοράς του Ρέντη;»», είπε η βουλευτής.</p>
      <p>Αίσθηση αρχικά και σφοδρές αντιδράσεις στη συνέχεια προκάλεσε η διευκρίνησή που έκανε ότι στο καλάθι δεν είχε βάλει αγγούρια.</p>
      <p>«Σε συνέντευξή σας είχαν πει ότι δέχεστε φλερτ από γυναίκες και εσείς είχατε απαντήσει ότι δεν είστε ομοφυλόφιλος. Γι αυτό και δεν σας έβαλα», του είπε.</p>
      <p>Κάν’ το όπως τα top model</p>
      <p>Ήταν τέλη Φεβρουαρίου του 2019 όταν η ανεξάντλητη κ. Μεγαλοοικονόμου ξαναχτύπησε. Για την ακρίβεια, αυτή τη φορά κατά ριπάς!</p>
      <p>Μιλώντας στον ρ/σ ΑΡΤ 90,6, αποκάλυψε στο πανελλήνιο ότι της προτάθηκε ο ρόλος του… μοντέλου, και μάλιστα της ζητήθηκε να αναλάβει να διαφημίσει ολόκληρη σειρά ρούχων, μια πρόταση που σκέφτεται πολύ σοβαρά!</p>
      <p>«Μου έχει γίνει πρόταση από γυναικεία ενδύματα να κάνω μια διαφημιστική καμπάνια, σε ρούχα γυναικεία, από πρωινά μέχρι βραδινά. Δεν θα διαφημίσω μαγιό. Ενδύματα, ταγέρ κλπ… Αυτό το σκέφτομαι και αν τελικά το δεχθώ θα δώσω τα χρήματα στη Γέφυρα Ζωής για τα άτομα με αναπηρία» είπε και προχώρησε στην επόμενη συνταρακτική αποκάλυψη.</p>
      <p>Το όνειρό της, μας είπε, ήταν να γίνει ηθοποιός και, μαντέψτε, δεν το έχει εγκαταλείψει ακόμα:</p>
      <p>«Θέλω να συνεχίσω το Πάντειο, το είχα παρατήσει στο δεύτερο έτος και θα ήθελα να ασχοληθώ με την δραματική! Η νονά μου Σοφία Βέμπο είχε πει ότι θα ήμουν πολύ καλή. Μου έμεινε ο καημός»!, ανέφερε χαρακτηριστικά.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>