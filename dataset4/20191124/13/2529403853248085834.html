<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/chiude-parco-laghi-blu-fadalto-219829"/>
    <meta property="og:site_name" content="Oggi Treviso"/>
    <meta property="article:published_time" content="2019-11-24T13:12:53+00:00"/>
    <meta property="og:title" content="Chiude il parco &quot;I Laghi Blu&quot; a Fadalto"/>
    <meta property="og:description" content="FADALTO - Ha chiuso i battenti il parco “Laghi Blu” a Basso Fadalto."/>
  </head>
  <body>
    <article>
      <h1>Chiude il parco "I Laghi Blu" a Fadalto</h1>
      <h2>Volontari stremati, il parco rimarrà chiuso per il momento</h2>
      <address>
        <time datetime="2019-11-24T13:12:53+00:00">24 Nov 2019, 13:12</time>
      </address>
      <p><b>FADALTO -</b>Ha chiuso i battenti il parco “Laghi Blu” a Basso Fadalto. Un’amara decisione quella presa dal gruppo di <b>volontari della Val Lapisina.</b> A dare il colpo di grazia sulla situazione già precaria del parco, <b>l’ennesimo schianto di alberi </b>verificatosi la scorsa settimana a causa del maltempo. In 10 anni i volontari hanno dovuto <b>rimuovere 200 alberi</b>. Da venerdì i cancelli sono stati chiusi.<br/><br/> <br/><br/>L’area, di proprietà di Enel, nel 2007 è stata presa in affitto dall’allora Comunità Montana delle Prealpi Trevigiane e assegnata all’associazione Val Lapisina Nel parco sono presenti tre laghetti, sorti dove negli anni Venti, per costruire la vicina centrale idroelettrica di Fadalto Basso, si scavò per recuperare dei sassi. Sono circa 150 i soci che praticano la pesca e il luogo è frequentato dagli appassionati di camminata e corsa. La scorsa settimana gli alberi abbattuti sono finiti sopra alle panchine e ai tavoli di picnic. Dopo un sopralluogo <b>i volontari stremati hanno deciso di chiudere</b>, si spera solo per il momento.</p>
    </article>
  </body>
</html>