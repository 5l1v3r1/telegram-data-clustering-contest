<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3325516"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-24T13:23:00+00:00"/>
    <meta property="og:title" content="מתחתנים מאוחר ומתגוררים במרכז: נתוני העדה האתיופית לקראת חג הסיגד"/>
    <meta property="og:description" content="החג מסמל את ערגת בני העדה לציון, שחלמו בעבר לשוב לירושלים. בארמון הנציב בירושלים יחגגו באירוע מרכזי שיכלול תהלוכות וברכות..."/>
  </head>
  <body>
    <article>
      <h1>מתחתנים מאוחר ומתגוררים במרכז: נתוני העדה האתיופית לקראת חג הסיגד</h1>
      <address><time datetime="2019-11-24T13:23:00+00:00">24 Nov 2019, 13:23</time> by <a rel="author">אלי אשכנזי</a></address>
      <figure>
        <img src="https://img.wcdn.co.il/f_auto,w_700,t_18/2/0/1/4/2014421-46.jpg"/>
        <figcaption>החג מסמל את הערגה לציון. חגיגות חג הסיגד ב-2015 (צילום: דניאל אליאור)</figcaption>
      </figure>
      <h3>עוד בוואלה! NEWS</h3>
      <p>
        <a href="https://news.walla.co.il/item/3325442">סער פנה ליו"ר מרכז הליכוד: לקבוע פריימריז בזק כדי למנוע בחירות </a>
        <a href="https://news.walla.co.il/item/3325481"> פעולות החייאה בפעוט שאיבד את הכרתו בגן ילדים בחיפה </a>
        <a href="https://news.walla.co.il/item/3325419"> במועצת גדולי התורה אישרו: ליצמן יוכל לכהן כשר אם רה"מ יתפטר </a>
        <a href="https://tld.walla.co.il/item/3251652?lm_supplier=16893&amp;lm_bc=18500"> שעת עבודה ביום - 15 אלף שקל בחודש: "משתלם להיות פורץ" תוכן מקודם</a>
      </p>
      <p>הלשכה המרכזית לסטטיסטיקה פרסמה היום (ראשון), לרגל חג הסיגד נתונים על קהילת יוצאי אציופיה בישראל. בסוף שנת 2018 מנתה האוכלוסייה ממוצא אתיופי בישראל כ-151.8 אלף תושבים, ש-86.9 אלף מתוכם הם ילידי אתיופיה, בעוד 9.64 אלף הם ילידי ישראל שאביהם נולד באתיופיה.</p>
      <p>באותה השנה עלו ארצה 208 איש, ש-56 מהם היו במעמד עולה ואילו 152 מהם במעמד אחר (מרביתם באיחוד משפחות). <mark>בנוסף, 3,913 תינוקות נולדו לנשים ממוצא אתיופי באותה השנה.</mark></p>
      <p>בני העדה נישאים בגיל מבוגר יותר בהשוואה לכלל האוכלוסייה היהודית בארץ. 87% מהם נישאו לבני זוג מאותו המוצא, כשגברים יותר מנשים (90% ו-84% בהתאמה). שיעור הגירושים בקרב בני העדה הוא גבוה מהשיעור בקרב כלל האוכלוסייה היהודית בארץ, 16 מכל אלף נשואים בקרב בני העדה, לעומת תשעה מכל אלף בקרב יתר האוכלוסייה היהודית בארץ. בנוסף, אחוז המשפחות החד הוריות בקרב משפחות ממוצא אתיופי הוא גבוה במיוחד, כ-26% שהם פי שניים מהאחוז בכלל האוכלוסייה, שעומד על כ-13%.</p>
      <p>מבחינת השכלה, בחינוך היסודי והעל יסודי למדו בין השנים 2017-2018, כ-32,137 תלמידים ממוצא אתיופי, שהם כ-2.4% מכלל התלמידים בחינוך העברי. שיעור הניגשים לבחינת הבגרות בקרב יוצאי אתיופיה בכיתות י"ב הגיע בשנת 2018 לכ-92.4%, לעומת 95% בקרב כלל החינוך העברי. <mark>מספר הסטודנטים יוצאי אתיופיה במוסדות להשכלה גבוהה נמצא במגמת עלייה בשנים האחרונות.</mark> מ-2,372 בין השנים 2011-2012, לכ-3,417 בין השנים 2018-1029.</p>
      <figure>
        <img src="https://img.wcdn.co.il/f_auto,w_700,t_18/2/2/7/7/2277534-46.jpg"/>
        <figcaption>יום של חיבור לשורשים. הנשיא ריבלין בחג הסיגד ב-2016 (צילום: קובי גדעון)</figcaption>
      </figure>
      <p>בין השנים 2017-2018, היו 1,781 ספורטאים וספורטאיות פעילים ממוצא אתיופי. זאת בדומה למספרם בשנה שקדמה. הספורטאים הפעילים ממוצא אתיופי הם כ-1.9% מכלל הספורטאים הפעילים.</p>
      <p>יותר מ-60% מהאוכלוסייה מתגוררים בשני מחוזות עיקריים - כ-38% במחוז מרכז וכ-25% במחוז דרום. בסוף שנת 2018, <mark>נמצא כי היישוב בו מספר התושבים ממוצא אתיופי הוא הגבוה ביותר הוא נתניה, כ-11.9 אלף איש</mark>. לעומת זאת בקריית מלאכי נמצא מספר התושבים הנמוך ביותר בקרב בני העדה.</p>
      <p>ברמת התעסוקה, בשנת 2018 היו רשומים במשרד העבודה, הרווחה והשירותים החברתיים כ-33 אלף עולי אתיופיה. לעומת זאת, בקרב יתר האוכלוסייה היהודית בארץ ואחרים ילידי חוץ לארץ, היה שיעור רשומים של כ-180 ל-1,000 נפש. ההכנסה הכספית נטו למשק בית בקרב יוצאי אתיופיה, הסתכמה ב-13,306 ₪, לעומת 16,518 ₪, בכלל משקי הבית באוכלוסייה. ההוצאה הכספית עמדה על 10,549 ש"ח, לעומת 13,114 ש"ח בכלל האוכלוסייה.</p>
      <p>אחוז יוצאי אתיופיה שעמדו לדין בשנת 2018, היה כ-6.6% בקרב כלל תושבי ישראל היהודים והאחרים שעמדו לדין. אחוז יוצאי אתיופיה בקרב הקטינים היה גבוה באופן משמעותי מהאחוז בקרב המבוגרים (14.3% לעומת 6.0%, בהתאמה).</p>
      <figure>
        <img src="https://img.wcdn.co.il/f_auto,w_700,t_18/2/0/1/4/2014577-46.jpg"/>
        <figcaption>92.4% מבני העדה ניגשים לבגרות, הלמ"ס. חג הסיגד בשנת 2015 (צילום: דניאל אליאור)</figcaption>
      </figure>
      <p>חג הסיגד הוא חגה הרשמי של בני העדה האתיופית, שיחול בכ"ט בחשוון, הוכר כאחד מהחגים הלאומיים בישראל. החג מציין את חידוש הברית והערגה לציון, שבמשך שנים חלמו יהודי העדה לשוב לירושלים.<br/><br/>המנהג המקורי של החג כלל צום למשך יום וישנם אלו שעדיין משמרים מנהג זה. המנהג מסמל בקשת מחילה על חטא, מקור להתחזקות במצוות ותחינה בפני אלוהים, שישיב את עמו, ביתא-ישראל, לירושלים. הטקס במסגרת החג נועד לאזכר את חידושה של הברית בין ה' לעמו ישראל, כפי שעשו עזרא ונחמיה, בעקבות השיבה לציון מגלות בבל.</p>
      <p>למרות שכיום רובם המוחלט של יהודי אתיופיה מתגורר בישראל, הקהילה ממשיכה לחגוג את החג והמועד הפך יום התכנסות שנתי של כלל קהילת יוצאי אתיופיה ויום של חיבור לשורשים ולתרבות. האירוע המרכזי יערך בטיילת ארמון הנציב בירושלים ובו יש תהלוכה, תפילה וברכות מפי נציגי ציבור.</p>
      <p>בחג יערכו גם אירועים מקומיים, ובהם - האגודה הסטודנטיאלית באוניברסיטת באר שבע תערוך ביום רביעי יריד, הופעה ומעגלי שיח ולמידה על משמעות החג. במכללת לוינסקי יתכנסו באותו היום על מנת להכיר ולהוקיר את החג וללמוד על מקורותיו ועל מנהגיו תוך פעילות בנושא. המרכז קהילתי נווה דוד בחיפה יציין במהלך היום אחר הצהריים את החג בחגיגה הפתוחה לקהל הרחב. באשקלון יצויין החג מחר אחר הצהריים במתנ"ס וולדנברג בעיר. כמו כן, מוזיאון ארצות המקרא ירושלים יקיים ביום רביעי פעילויות לרגל החג.</p>
      <figure>
        <img src="https://img.wcdn.co.il/f_auto,w_700/2/9/5/3/2953199-46.jpg"/>
        <figcaption>נתוני הלמ"ס לשנת 2018</figcaption>
      </figure>
    </article>
  </body>
</html>