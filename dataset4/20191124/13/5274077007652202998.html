<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419068"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T13:46:00+00:00"/>
    <meta property="og:title" content="חב&quot;ד מציגה: ה'באנקעט' השנתי"/>
    <meta property="og:description" content="בתום ארבעה ימי עיון יתקיים הערב המעמד המרכזי של כינוס השלוחים, בהשתתפות למעלה מ-6,000 שליחי חב&quot;ד וגדולי תומכיהם."/>
  </head>
  <body>
    <article>
      <h1>חב"ד מציגה: ה'באנקעט' השנתי</h1>
      <address><time datetime="2019-11-24T13:46:00+00:00">24 Nov 2019, 13:46</time> by <a rel="author">בן שאול</a></address>
      <p>בתום ארבעה ימי עיון בהם התכנסו אלפי שליחי חב"ד בעולם ל'כינוס השלוחים' העולמי, יתקיים הערב ה'באנקעט' – המעמד המרכזי של כינוס השלוחים, בהשתתפות למעלה מ־ 6,000 שליחי חב"ד וגדולי תומכיהם.</p>
      <p>מעמד זה ינעל את ימי העיון, שהחלו ביום רביעי שעבר במהלכם נערכו לשלוחים מגוון תכניות, סדנאות, שיעורים והרצאות בשלל נושאים אקטואליים בהשתתפות מרצים בעלי שם ואנשי מקצוע בתחומים שונים, בכדי לסייע להם להתמודד עם האתגרים הרבים המונחים לפתחם במקומות שליחותם מדי יום.</p>
      <p>בבוקרו של יום שישי נסעו אלפי השלוחים לתפילה בציונו של האדמו"ר מליובאוויטש זצ"ל להעתיר להצלחת שליחותם ולישועת הכלל והפרט.</p>
      <p>את השבת חגגו השלוחים בשכונת קראון הייטס, בבית המדרש הענק 770 שהיה מלא עד אפס מקום.</p>
      <p>את סעודות השבת שנערכו בצוותא ניהל ביד רמה הרב משה קוטלרסקי, יו"ר מרכז השלוחים שהזמין את האורחים לשאת דברי תורה וחסידות.</p>
      <p>עם תום השבת התכנסו השלוחים לסעודת מלווה מלכה ולתכנית המיוחדת, שבה מציגים בכל שנה קטעים חדשים ונדירים מאדמו"ר מליובאוויטש ומפרטים את היוזמות והתכניות החדשות שיוצאות לדרך.</p>
      <p>הבוקר התקיימה התמונה הקבוצתית בחזית בית המדרש 770 ובערב יינעל הכינוס ב'באנקעט' החגיגי, באולם ענק בברוקלין שבו אמורים להשתתף כששת אלפים איש, השלוחים לצד הגבירים והתומכים השותפים בפעילותם.</p>
    </article>
  </body>
</html>