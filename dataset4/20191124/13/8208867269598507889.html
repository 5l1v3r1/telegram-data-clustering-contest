<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/ambiente/2019/11/24/news/il_maltempo_fa_strage_di_vongole_a_rischio_lo_spaghetto_di_natale_-241802199/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T13:20:00+00:00"/>
    <meta property="og:title" content="Il maltempo fa strage di vongole. &quot;A rischio lo spaghetto di Natale&quot;"/>
    <meta property="og:description" content="Migliaia di lupini spiaggiati lungo le coste attorno a Chioggia, secondo Fedagripesca-Confcooperative che lancia l'allarme: impossibile quantificare i"/>
  </head>
  <body>
    <article>
      <h1>Il maltempo fa strage di vongole. "A rischio lo spaghetto di Natale"</h1>
      <h2>Migliaia di lupini spiaggiati lungo le coste attorno a Chioggia, secondo Fedagripesca-Confcooperative che lancia l'allarme: impossibile quantificare i danni causati dalle forti mareggiate degli ultimi giorni</h2>
      <address>
        <time datetime="2019-11-24T13:20:00+00:00">24 Nov 2019, 13:20</time>
      </address>
      <p>Pioggia, vento e mareggiate mettono a rischio i tradizionali spaghetti con le vongole della vigilia di Natale. A far scattare l'allarme è Fedagripesca-Confcooperative che in questi giorni ha verificato una strage di lupini, la vongola <i>Venus Gallina</i> autoctona del Mediterraneo pescata in mare a differenza della 'filippina' che invece viene allevata.<br/><br/>Migliaia gli esemplari spiaggiati lungo le coste intorno a Chioggia, come fa sapere Fedagripesca-Confcooperative, secondo la quale per ora è impossibile quantificare i danni. Le violente mareggiate hanno spazzato via interi banchi di vongole che si trovavano a circa 600 metri dalla costa, lasciandole senza acqua. Ed è proprio nell'Alto Adriatico, tra Veneto, Friuli e Emilia-Romagna che è concentrato il 50% della produzione nazionale di questo tipo di vongole, spiega il presidente di Fedagripesca-Confcooperative, <b>Paolo Tiozzo</b>.<br/><br/>La produzione di lupini e di poco meno di 20 mila tonnellate su un totale di 60 mila tonnellate, compresa la filippina. A mettere in ansia i produttori di lupini è anche il verdetto atteso da Bruxelles sulla proroga della taglia minima, oggetto di un braccio di ferro tra Italia e Spagna.</p>
    </article>
  </body>
</html>