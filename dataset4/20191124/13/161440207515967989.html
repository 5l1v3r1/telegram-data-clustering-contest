<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/24/parcheggiatore-abusivo-con-reddito-di-cittadinanza-e-invalidita-i-137-956546.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T13:42:44+00:00"/>
    <meta property="og:title" content="Parcheggiatore abusivo, con reddito di cittadinanza e invalidità: in manette"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">napoli</h6>
      <h1>Parcheggiatore abusivo, con reddito di cittadinanza e invalidità: in manette</h1>
      <h2>"Chiedo soldi a chi parcheggia l'auto, è vero, ma lo faccio per necessità". Le cose non stavano proprio così</h2>
      <address>
        <time datetime="2019-11-24T13:42:44+00:00">24 Nov 2019, 13:42</time>
      </address>
      <p>"Faccio il parcheggiatore abusivo per necessità".</p>
      <p>Si è giustificato così agli agenti di polizia il 55enne sorpreso vicino alla stazione centrale di Napoli mentre si faceva dare soldi dagli automobilisti che lasciavano la macchina in sosta.</p>
      <p>Ma le cose non stavano esattamente così: l'uomo, stando a quanto emerso dagli accertamenti, percepiva sia una pensione di invalidità che il reddito di cittadinanza.</p>
      <p>Dopo la denuncia, gli agenti hanno proceduto anche al suo arresto: in libertà vigiliata dall'inizio dell'anno, da tempo ignorava del tutto la misura imposta dal giudice, girando mezza Italia e "collezionando" segnalazioni e denunce, dalla tentata estorsione all'oltraggio e resistenza a pubblico ufficiale.</p>
      <p>Su di lui anche la denuncia per atti osceni "per aver espletato bisogni fisiologici nella fontana delle Naiadi a Roma".</p>
      <p>(Unioneonline/D)</p>
    </article>
  </body>
</html>