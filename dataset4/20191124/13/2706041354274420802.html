<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220957/caka-nas-velke-derby-daviscupovy-tim-si-to-o-finalovy-turnaj-davisovho-pohara-rozda-s-ceskom"/>
    <meta property="og:site_name" content="Športky.sk"/>
    <meta property="article:published_time" content="2019-11-24T13:00:00+00:00"/>
    <meta property="og:title" content="Čaká nás veľké derby: Daviscupový tím si to o finálový turnaj Davisovho pohára rozdá s Českom!"/>
    <meta property="og:description" content="BRATISLAVA - Slovenskí tenisti nastúpia v kvalifikácii o postup na budúcoročný finálový turnaj Davisovho pohára proti hráčom Česka. Tím vedený nehrajúcim kapitánom Dominikom Hrbatým sa predstaví 6. a ..."/>
  </head>
  <body>
    <article>
      <h1>Čaká nás veľké derby: Daviscupový tím si to o finálový turnaj Davisovho pohára rozdá s Českom!</h1>
      <address>
        <time datetime="2019-11-24T13:00:00+00:00">24 Nov 2019, 13:00</time>
      </address>
      <p>BRATISLAVA - Slovenskí tenisti nastúpia v kvalifikácii o postup na budúcoročný finálový turnaj Davisovho pohára proti hráčom Česka. Tím vedený nehrajúcim kapitánom Dominikom Hrbatým sa predstaví 6. a 7. marca 2020 na domácej pôde. Rozhodol o tom nedeľňajší poludňajší žreb v madridskej aréne Caja Mágica, ktorá je dejiskom tohtoročného vyvrcholenia tradičnej súťaže mužských reprezentačných tímov.</p>
      <p>Slováci v tomto roku chýbajú medzi elitnou osemnástkou sveta v španielskej metropole, keďže začiatkom februára v Bratislave prehrali s Kanaďanmi 2:3. Možnosť zahrať si v kvalifikácii o budúcoročný finálový turnaj si však vybojovali septembrovým domácim triumfom nad Švajčiarmi. Zaujímavosťou je, že hráči Kanady dokráčali na aktuálnom finálovom turnaji Davisovho pohára premiérovo až do finále a majú šancu prvýkrát zdvihnúť nad hlavu víťaznú trofej.</p>
      <p>Na finálovom podujatí budúcoročnej edície Davisovho pohára sa predstaví osemnásť tímov. Istú miestenku majú tohtoroční semifinalisti (Kanada, Španielsko, Veľká Británia, Rusko) a dvaja držitelia voľných kariet (Srbsko, Francúzsko) od Medzinárodnej tenisovej federácie. Zvyšných dvanásť účastníkov vzíde z víťazov marcových kvalifikačných súbojov, v ktorých sa predstaví 24 tímov. Finálový turnaj v roku 2020 bude opäť hostiť Madrid v druhej polovici novembra.</p>
      <p>
        <u>Dvojice v kvalifikácii o postup na finálový turnaj Davisovho pohára 2020 (zápasy sa odohrajú 6. a 7. marca):</u>
      </p>
      <p>Chorvátsko - Pakistan/India<br/>Maďarsko - Belgicko<br/>Kolumbia - Argentína<br/>USA - Uzbekistan<br/>Austrália - Brazília<br/>Taliansko - Kórejská republika<br/>Nemecko - Bielorusko<br/>Kazachstan - Holandsko<br/>Slovensko - Česko<br/>Rakúsko - Uruguaj<br/>Japonsko - Ekvádor<br/>Švédsko - Čile</p>
      <p>
        <u>Istí účastníci finálového turnaja Davisovho pohára 2020:</u>
      </p>
      <p>Kanada, Španielsko, Veľká Británia, Rusko (všetci na základe postupu do semifinále v ročníku 2019), Srbsko, Francúzsko (obaja držitelia voľnej karty od ITF)</p>
      <footer><b>Zdroj:</b> SITA<br/><b>Foto:</b> TASR - Pavol Zachar</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220843/slovenske-hviezdy-sa-nahodili-do-gala-ocenenia-su-rozdane-tenistami-roka-polasek-a-kuzmova"/>
        <a href="https://sportky.zoznam.sk/c/220833/zreformovany-davis-cup-vyvolava-vasne-problem-za-problemom-ako-to-vidia-organizatori"/>
        <a href="https://sportky.zoznam.sk/c/220809/senzacna-bitka-divaci-v-nemom-uzase-rusi-prezili-tri-mecbaly-djokovicovci-sa-lucia-s-turnajom"/>
        <a href="https://sportky.zoznam.sk/c/220651/nadal-poslal-domace-spanielsko-do-stvrtfinale-spanila-jazda-srbov-djokovicovci-v-suchom-tricku"/>
      </related>
    </article>
  </body>
</html>