<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/fans-van-k-pop-moeten-opnieuw-klap-verwerken-nu-ook-goo-hara-overleden~a78bc3e5/"/>
    <meta property="og:site_name" content="HLN"/>
    <meta property="article:published_time" content="2019-11-24T13:00:00+00:00"/>
    <meta property="og:title" content="Fans van K-pop moeten opnieuw klap verwerken: nu ook Goo Hara overleden"/>
    <meta property="og:description" content="De Zuid-Koreaanse zangeres Goo Hara is vandaag dood in haar woning gevonden. Dat bevestigt de politie, zo meldt The Independent. Het is vooralsnog onduidelijk wat er met de 28-jarige K-pop-ster is ..."/>
  </head>
  <body>
    <article>
      <h1>Fans van K-pop moeten opnieuw klap verwerken: nu ook Goo Hara overleden</h1>
      <address><time datetime="2019-11-24T13:00:00+00:00">24 Nov 2019, 13:00</time> by <a rel="author">Redactie</a></address>
      <p>
        <b>De Zuid-Koreaanse zangeres Goo Hara is vandaag dood in haar woning gevonden. Dat bevestigt de politie, zo meldt The Independent. Het is vooralsnog onduidelijk wat er met de 28-jarige K-pop-ster is gebeurd. De politie laat weten onderzoek te doen naar haar overlijden.</b>
      </p>
      <p>Goo Hara werd omstreeks 18 uur dood aangetroffen in haar woning in de moderne Zuid-Koreaanse wijk Gangnam. De oorzaak van haar overlijden is nog niet bekend. Laura Bicker, BBC-correspondente vanuit Seoul,  maakte vanmorgen het nieuws bekend via Twitter. “We wachten af tot er meer duidelijk is”, liet ze weten. Fans overspoelen ondertussen de laatste foto van de zangers op Instagram. Daarop is ze te zien in haar bed. Als onderschrift voegde ze de boodschap ‘welterusten’ toe.</p>
      <p>Begin dit jaar deed Hara een poging tot zelfmoord in haar appartement. Ze werd op tijd gevonden en direct overgebracht naar het ziekenhuis. “Ik ben aan het herstellen. Ik ondervond pijn van een aantal problemen maar vanaf nu zal ik mijn best doen om weer positief in het leven te staan”, maakte ze later bekend in een statement.</p>
      <p>
        <i>(lees verder onder de foto)</i>
      </p>
      <figure>
        <embed-post data-src="https://www.instagram.com/p/B5LVadAFvWC" data-service="Instagram"/>
      </figure>
      <p>De zangeres werd in 2008 in een klap bekend toen ze zich bij de meidenformatie Kara aansloot. Later viel de groep uiteen en besloot ze zich op een solocarrière te richten. Ze was te zien in programma's als ‘Invicible Youth’ en kreeg in 2014 zelfs haar eigen realityshow ‘On &amp; Off’. In 2011 maakte ze haar acteerdebuut in de film ‘City Hunter’, waarna ze nog meer filmrollen aan haar lijstje kon toevoegen. Hara bleek van meerdere markten thuis. Zo presenteerde ze ook een Koreaanse talentenjacht.</p>
      <h3>Overlijden</h3>
      <p>De afgelopen jaren zijn er meerdere K-Pop-sterren dood aangetroffen in hun appartementen. Zo werd in oktober de 25-jarige superster Sulli gevonden. Ze had er grote moeite mee dat ze online gepest werd. Ze lag daar vaak onder vuur van internettrollen, omdat ze geen beha droeg. Ook was ze erg open over haar relaties, iets wat niet gebruikelijk is in de K-popcultuur. Vanaf dat moment richtte ze zich meer op haar acteercarrière.</p>
      <p>In december 2017 werd het levenloze lichaam van de leadzanger van de Zuid-Koreaanse boyband SHINee gevonden in zijn woning. Jong-hyun Kim was een van de vijf bandleden die beroemd werden in het genre K-pop. De politie vermoedt dat hij zich van het leven heeft beroofd.</p>
      <p>
        <b>Wie met vragen zit over zelfdoding, kan terecht bij de Zelfmoordlijn op het gratis nummer 1813 en op de site www.zelfmoord1813.be.</b>
      </p>
    </article>
  </body>
</html>