<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/kohutmusime-zjednotit-rybarske-hnut/431957-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T13:13:00+00:00"/>
    <meta property="og:title" content="Kohút:Musíme zjednotiť rybárske hnutie a zastaviť rozvrat sekretariátu"/>
    <meta property="og:description" content="Ján Kohút má 55 rokov, je absolventom špecializácie rybárstvo na Mendelovej univerzite v Brne."/>
  </head>
  <body>
    <article>
      <h1>Kohút:Musíme zjednotiť rybárske hnutie a zastaviť rozvrat sekretariátu</h1>
      <h2>Ján Kohút má 55 rokov, je absolventom špecializácie rybárstvo na Mendelovej univerzite v Brne.</h2>
      <address><time datetime="2019-11-24T13:13:00+00:00">24 Nov 2019, 13:13</time> by <a rel="author">TASR</a></address>
      <p>Žilina 24. novembra (TASR) – Snaha o zjednotenie Slovenského rybárskeho zväzu (SRZ), boj o rybárske revíry a zastavenie rozvratu sekretariátu SRZ budú hlavnými cieľmi novozvoleného tajomníka Rady SRZ Jána Kohúta. Nový tajomník to pre TASR povedal po skončení sobotného (23. 11.) mimoriadneho Snemu SRZ.</p>
      <p>Kohút sa o post tajomníka Rady SRZ uchádzal už tretíkrát, pred rokom neuspel v súboji s Ľubošom Javorom, ktorého snem v sobotu odvolal z funkcie pre podpis nevýhodnej zmluvy o predaji rybárskeho strediska v Považskej Bystrici. Kohút uspel už v prvom kole voľby, keď v konkurencii ďalších troch protikandidátov získal nadpolovičnú väčšinu - 128 z 232 platných hlasovacích lístkov.</p>
      <p><i>„Určite sa budem snažiť zjednotiť SRZ a jeho základné organizácie. Aj počas rokovania mimoriadneho snemu sme boli svedkami veľkej názorovej a hodnotovej roztrieštenosti. Nevidím to ako dobré,“</i> pripomenul nový tajomník s tým, že v boji o rybárske revíry bude vždy stáť na strane rybárskeho zväzu.<i> „Môj starý otec bol spoluzakladateľom SRZ, som z rybárskej dynastie a mám rybársku česť, ktorá mi nedovolí podieľať sa na nejakom odovzdávaní rybárskych revírov,“</i> zdôraznil.</p>
      <p>Dôležitou úlohou bude podľa neho zastaviť rozvrat na sekretariáte SRZ v Žiline.<i> „Nastal tam doslova exodus odborných pracovníkov. Podľa mojich informácií je tam odborných pracovníkov v rybárstve ako šafranu. Čiže žiadny prievan, naopak. Po personálnom audite bude treba doplniť na sekretariát odborníkov. Na sekretariáte došlo k rozvratu zásadných oddelení, to bude treba napraviť a zastabilizovať,“ </i>pripomenul Kohút.</p>
      <p>Ján Kohút má 55 rokov, je absolventom špecializácie rybárstvo na Mendelovej univerzite v Brne. Pracoval ako šéf strediska Štátneho rybárstva v Stupave, od roku 1995 do roku 2008 bol zamestnancom SRZ v Žiline postupne ako ichtyológ, šéf odboru ekológie tečúcich vôd a od roku 1999 ako vedúci odboru výroby SRZ s celoslovenskou pôsobnosťou. V roku 2008 odišiel zo SRZ a založil Slovenskú rybársku agentúru, ktorej majiteľom a konateľom bol až do tohto roku.</p>
      <p>Začiatkom tisícročia bol člen odborno–expertnej komisie pre prípravu zákona o rybárstve menovaný ministrom pôdohospodárstva, pôsobil tiež ako odborný posudzovateľ projektov v operačnom programe Rybné hospodárstvo. Má publikovaných viac ako 75 pôvodných prác z oblasti chovu rýb a ichtyológie v domácich a zahraničných časopisoch, je spoluautor dvoch vysokoškolských učebníc a populárno-odbornej publikácie Rukoväť rybárskeho hospodára.</p>
      <p><i>„V zmysle volebného poriadku a stanov SRZ som odišiel zo Slovenskej rybárskej agentúry a zrušil som všetky živnosti týkajúce sa rybárskych činností. Písomne som o tom informoval aj volebnú komisiu,“</i> reagoval Kohút na obavy niektorých delegátov mimoriadneho snemu z jeho konfliktu záujmov.</p>
      <p>Podľa prezidenta SRZ Emanuela Seemanna je dobré, že konečne sa na post tajomníka rybárskeho zväzu dostal odborník – profesionál z oblasti rybárstva. <i>„Nový tajomník má veľké skúsenosti, mnoho kontaktov a je znalý problematiky. Toto je prvý krok k tomu, že v SRZ môže niečo začať konečne fungovať,“ </i>povedal prezident s tým, že zväz nie je v dobrom stave a bude potrebné upokojiť vášne, ktoré sú v rybárskom hnutí.</p>
      <related>
        <h4>Prečítajte si aj:</h4>
        <a href="https://www.teraz.sk/regiony/novym-tajomnikom-rady-srz-je-jan-koh/431884-clanok.html"/>
        <a href="https://www.teraz.sk/slovensko/mimoriadny-snem-srz-odvolal-z-funkcie-ta/431847-clanok.html"/>
        <a href="https://www.teraz.sk/slovensko/seemannzasadnutie-rady-srz-ma-potvrdi/417039-clanok.html"/>
        <a href="https://www.teraz.sk/slovensko/mimoriadny-snem-slovenskeho-rybarskeho/414749-clanok.html"/>
      </related>
    </article>
  </body>
</html>