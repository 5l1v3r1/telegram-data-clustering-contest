<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-24/wojsko-rozmontowalo-most-pontonowy-na-wisle-to-nie-koniec-akcji/"/>
    <meta property="og:site_name" content="Polsat News"/>
    <meta property="article:published_time" content="2019-11-24T13:40:00+00:00"/>
    <meta property="og:title" content="Wojsko rozmontowało most pontonowy na Wiśle. To nie koniec akcji"/>
    <meta property="og:description" content="W niedzielę żołnierze rozmontowali most pontonowy na Wiśle w Warszawie; trwa wywózka jego elementów - poinformował w południe rzecznik Wód Polskich Sergiusz Kieruzel. Cała akcja ma potrwać trzy doby."/>
  </head>
  <body>
    <article>
      <h1>Wojsko rozmontowało most pontonowy na Wiśle. To nie koniec akcji</h1>
      <address>
        <time datetime="2019-11-24T13:40:00+00:00">24 Nov 2019, 13:40</time>
      </address>
      <p>
        <b>W niedzielę żołnierze rozmontowali most pontonowy na Wiśle w Warszawie; trwa wywózka jego elementów - poinformował w południe rzecznik Wód Polskich Sergiusz Kieruzel. Cała akcja ma potrwać trzy doby.</b>
      </p>
      <related>
        <a href="https://www.polsatnews.pl/wiadomosc/2019-11-21/zapasowy-rurociag-do-oczyszczalni-czajka-czeka-na-rozbiorke/"/>
      </related>
      <p>Od rana w niedzielę wojska inżynieryjne prowadzą rozbiórkę mostu pontonowego, z którego w sobotę wieczorem ściągnięto awaryjny rurociąg odprowadzający ścieki do oczyszczalni "Czajka".</p>
      <p>
        <a href="https://www.polsatnews.pl/wiadomosc/2019-06-17/z-wisly-w-warszawie-wylowiono-cialo-znalezli-je-robotnicy-pracujacy-przy-remoncie-mostu/">
          <b>ZOBACZ: Z Wisły w Warszawie wyłowiono ciało. Znaleźli je robotnicy pracujący przy remoncie mostu</b>
        </a>
      </p>
      <p>Rzecznik Wód Polskich powiedział, że most został już rozmontowany i rozpoczęła się wywózka jego elementów. Z korytarza rzeki zostanie usuniętych 88 części mostowych i czternaście kutrów. "Wojsko, ze względów logistycznych, daje sobie trzy doby na całą operację" - poinformował Kieruzel.</p>
      <p>
        <b>Awaryjny rurociąg</b>
      </p>
      <p>- Na miejscu pracuje blisko 170 żołnierzy i 80 jednostek sprzętu wojskowego. W operacji biorą udział pojazdy do przewozu bloków pontonowych oraz ciągniki do kutrów holowniczych - podają na swojej stronie internetowej Wody Polskie.</p>
      <p>Bypass umieszczony na skonstruowanym przez wojsko moście pontonowym od września pompował ścieki z części lewobrzeżnej Warszawy do oczyszczalni "Czajka". Decyzję o jego budowie podjął premier Mateusz Morawiecki ze względu na awarię układu przesyłowego ścieków i prowadzony przez warszawski MPWiK zrzut nieczystości do Wisły.</p>
      <p>W czasie gdy działał awaryjny rurociąg, na zlecenie MPWiK naprawiano kolektor w układzie przesyłowym. W minioną sobotę popłynęły nim ścieki.</p>
      <p>
        <a href="https://www.polsatnews.pl/wideo/jakimowiczowi-puscily-nerwy-zazadal-wyproszenia-goscia-ze-skandalistow_6759802/">WIDEO - Jakimowiczowi puściły nerwy. Zażądał wyproszenia gościa ze "Skandalistów"</a>
      </p>
      <figure>
        <img src="https://r.dcs.redcdn.pl/http/o2/redefine/cp/jb/jb8efeyjz3jqeyq43kqzorhj6fc9tg84.jpg"/>
      </figure>
    </article>
  </body>
</html>