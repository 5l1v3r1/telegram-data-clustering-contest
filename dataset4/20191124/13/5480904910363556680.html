<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sakala-ani-polasek-na-mustku-ve-wisle-nebodovali-vyhral-tande/1824658?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T13:52:00+00:00"/>
    <meta property="og:title" content="Sakala ani Polášek na můstku ve Wisle nebodovali, vyhrál Tande"/>
    <meta property="og:description" content="Wisla (Polsko) - Z prvního individuálního závodu Světového poháru si čeští skokané na lyžích body neodvezli. Zatímco před rokem na můstku ve Wisle bodovali tři, dnes Viktor Polášek ani Filip Sakala do druhého kola nepostoupili. Zkušený Roman Koudelka i Vojtěch Štursa neuspěli již v páteční kvalifikaci. Prvním vítězem je Daniel-André Tande z Norska."/>
  </head>
  <body>
    <article>
      <h1>Sakala ani Polášek na můstku ve Wisle nebodovali, vyhrál Tande</h1>
      <address><time datetime="2019-11-24T13:52:00+00:00">24 Nov 2019, 13:52</time> by <a rel="author" href="http://www.ctk.cz/" target="_blank">ČTK</a></address>
      <p>Wisla (Polsko) - Z prvního individuálního závodu Světového poháru si čeští skokané na lyžích body neodvezli. Zatímco před rokem na můstku ve Wisle bodovali tři, dnes Viktor Polášek ani Filip Sakala do druhého kola nepostoupili. Zkušený Roman Koudelka i Vojtěch Štursa neuspěli již v páteční kvalifikaci. Prvním vítězem je Daniel-André Tande z Norska.</p>
      <p>Dvaadvacetiletý Polášek zahájil minulou zimu 12. místem, což zůstalo do konce ročníku jeho maximem. Dnešní skok se mu ale nepovedl a obsadil předposlední 49. pozici. Sakala zůstal za postupem o šest příček, skončil 36. s výkonem 109,5 metru a ziskem 75,8 bodu.</p>
      <p>Tande si dnes dolétl pro šesté vítězství v kariéře, čekal na něj od loňského března. Za skoky dlouhé 127 a 129 metrů získal 241,4 bodu a vyhrál suverénně před Slovincem Anžem Lanišekem. Třetí skončil domácí favorit Kamil Stoch, jenž se k bronzu probojoval z 12. příčky po prvním kole.</p>
      <p>Hned pod stupni vítězů byl Japonec Rjoju Kobajaši, jenž křišťálový glóbus za celkové prvenství v SP obhajuje. Závěr prvního kola poznamenal pád dalšího z polských svěřenců Michala Doležala Piotra Žyly. Z doskoku odešel po svých se zakrvaveným obličejem.</p>
      <p>Výsledky SP ve skocích na lyžích ve Wisle:</p>
      <p>1. Tande (Nor.) 241,4 b. (127+129 m), 2. Lanišek (Slovin.) 225,6 (126+126), 3. Stoch (Pol.) 224,2 (118+126,5), 4. R. Kobajaši 224,0 (124,5+120,5), 5. Ito (oba Jap.) 223,2 (130,5+123,5), 6. Zajc (Slovin.) 222,3 (119+134,5), 7. Kubacki (Pol.) 221,4 (125+127,5) a Geiger (Něm.) 221,4 (127+118), 9. Pedersen (Nor.) 219,8 (136+118), 10. D. Kobajaši (Jap.) 217,4 (117+129,5), ...36. <b>Sakala</b> 75,8 (109,5), 49. <b>Polášek</b> (oba ČR) 31,4 (89).</p>
    </article>
  </body>
</html>