<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392656-%d7%90%d7%9c%d7%9e%d7%a0%d7%aa%d7%95-%d7%a9%d7%9c-%d7%90%d7%9c%d7%99-%d7%9b%d7%94%d7%9f-%d7%96%d7%95%d7%a2%d7%9e%d7%aa-%d7%94%d7%95%d7%90-%d7%9c%d7%90-%d7%a9%d7%95%d7%95%d7%94-%d7%9e%d7%99%d7%9c"/>
    <meta property="og:site_name" content="סרוגים"/>
    <meta property="article:published_time" content="2019-11-24T13:21:43+00:00"/>
    <meta property="og:title" content="אלמנתו של אלי כהן זועמת: &quot;הוא לא שווה מיליון דולר?&quot;"/>
    <meta property="og:description" content="נדיה כהן, אלמנתו של המרגל אלי כהן, זעמה על הדיווח שהמוסד סירב לשלם מיליון דולר לבנו של נשיא סוריה לשעבר בתמורה למידע על מקום קבורתו של בעלה: &quot;הוא לא..."/>
  </head>
  <body>
    <article>
      <h1>אלמנתו של אלי כהן זועמת: "הוא לא שווה מיליון דולר?"</h1>
      <h2>נדיה כהן, אלמנתו של המרגל אלי כהן, זעמה על הדיווח שהמוסד סירב לשלם מיליון דולר לבנו של נשיא סוריה לשעבר בתמורה למידע על מקום קבורתו של בעלה: "הוא לא שווה את המחיר הזה?". עוד פנתה לראש המוסד בנושא</h2>
      <address><time datetime="2019-11-24T13:21:43+00:00">24 Nov 2019, 13:21</time> by <a rel="author">חדשות סרוגים</a></address>
      <p>לאחר שדווח היום (ראשון) כי כוחות המוסד ניסו לגייס את בנו של נשיא סוריה לשעבר אמין אל-חאפז לסייע להם באיתור מידע על מיקום עצמותיו של אלי כהן – אך סירבו לדרישתו לשלם מיליון דולר, אלמנתו של המרגל הישראלי הביעה בראיון ל-Ynet את זעמה על ההחלטה של המוסד. בדבריה אמרה כי פנתה לראש המוסד יוסי כהן בדרישה להסבר על ההחלטה.</p>
      <p>"האם אלי לא היה שווה את המחיר שישלמו? לא רצו להתעניין?" שאלה נדיה כהן. "אני רוצה שהוא יבהיר לי מה זה צריך להיות. אם הדבר הזה נכון, איבדתי את כל האמון. אני לא יודעת האם האיש הזה משקר או לא, אבל זה היה מול המוסד, והידיעה הזו הייתה צריכה להגיע אלינו. אני מחכה לשיחה איתו כדי לברר".</p>
      <p>"קשה לי לעכל ולקבל את זה. אני חושבת שבשביל אלי ומה שהוא עשה למדינה והגוף ששלח אותו למותו, הגיע הזמן שיבקשו סליחה וישלמו אם צריך ואם הגופה ניתנת למסחור", הוסיפה. "כמה המדינה שילמה עבור גלעד שליט? ואלו ששוחררו שפכו דמים נוספים. שליט לא השאיר אלמנה וילדים בוכים, ואני לא רוצה להשוות ביניהם ומה אלי עשה. על אלי לא נלחמו בצורה כזו".</p>
      <figure>
        <img src="https://www.srugim.co.il/i/wp-content/uploads/2019/11/D850-025-e1574594221386__w1980.jpg"/>
      </figure>
      <h4>עוד באותו נושא</h4>
      <h3>דיווח: הבן של נשיא סוריה סייע לאתר את גופת אלי כהן</h3>
      <p>לכתבה המלאה בסרוגים &gt;</p>
      <p>כאמור, הבוקר דווח באתר החדשות NewsHub בניו זילנד כי כוחות המוסד ניסו לגייס את  חאלד אל-חפיד, בנו של נשיא סוריה לשעבר אמין אל-חאפז – זאת כדי שיסייע להם באיתור מידע על מיקום עצמותיו של המרגל הישראלי. לפי הדיווח, הפנייה לבנו של הנשיא הסורי נעשתה בעזרת שירותי המודיעין של ניו זילנד.</p>
      <p>לדברי הבן, אל-חפאז – שכיהן כנשיא סוריה בין השנים 1963 ו-1966 והיה אחראי להוצאתו להורג וקבורתו הסודית של אלי כהן – היה האדם היחיד שידע היכן גופתו של המרגל נקברה. בתחילת שנת 2018 סוכן של המודיעין הניו זילנדי יצר קשר עם אל-חפיד לאחר שגילה כי הוא מתגורר כיום בפרברי העיר אוקלנד, ובאמצעות הודעות סמס ניסה לגבש עסקה בינו לבין המוסד הישראלי.</p>
      <p>מהשיחות עלה כי אנשי המודיעין בניו זילנד רצו לארגן פגישה בין אל-חפיד ונציגי המוסד, ואמרו כי "השותפים שלנו רוצים לדבר עם מקורבים של אביך שעדיין בחיים" כדי לנסות ולהשיג מידע לגבי מיקום הקבורה של אלי כהן. אל-חפיד ביקש בתמורה תשלום כספי בסך מיליון דולר, ואף העביר את פרטי חשבון הבנק שלו לאנשי המודיעין הניו-זילנדי.</p>
      <p>עם זאת, במוסד סירבו לבקשת התשלום, וסירבו ליצור קשר עם אנשי המודיעין על הנושא. למרות מחאה נרחבת מצד הניו-זילנדים, שזעמו על כך שהמוסד עצמו יזם את המהלך וביקש את הסיוע שלהם, בסופו של דבר העסקה לא יצאה לפועל. בשגרירות ישראל בניו זילנד סירבו להגיב לדיווח, וגם ראש ממשלת ניו זילנד ג'סינדה ארדרן, המשמשת מתוקף תפקידה כראש אגף המודיעין, לא הגיבה לפרסומים.</p>
    </article>
  </body>
</html>