<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779845/%D8%A8%D9%88%D8%B1%D9%88%DA%A9%D8%B1%D8%A7%D8%B3%DB%8C-%D8%A7%D8%AF%D8%A7%D8%B1%DB%8C-%D9%85%D8%A7%D9%86%D8%B9-%D9%81%D8%B9%D8%A7%D9%84%DB%8C%D8%AA-%D9%88%D8%A7%D8%AD%D8%AF%D9%87%D8%A7%DB%8C-%D8%B4%D9%87%D8%B1%DA%A9-%D9%BE%D8%A7%D8%B1%DA%A9-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:49:31+00:00"/>
    <meta property="og:title" content="استانداری خراسان رضوی مطرح کرد: بوروکراسی اداری مانع فعالیت واحدهای شهرک پارک علم و فناوری"/>
    <meta property="og:description" content="مشهد - استاندار خراسان رضوی گفت: یکی از مشکلاتی که در مسیر شرکت‌های دانش‌بنیان وجود دارد گرفتاری آنان در حوزه بوروکراسی اداری است."/>
  </head>
  <body>
    <article>
      <h1>استانداری خراسان رضوی مطرح کرد: بوروکراسی اداری مانع فعالیت واحدهای شهرک پارک علم و فناوری</h1>
      <address>
        <time datetime="2019-11-24T13:49:31+00:00">24 Nov 2019, 13:49</time>
      </address>
      <p>به گزارش <a href="https://www.mehrnews.com/">خبرنگار مهر</a>، علیرضا رزم حسینی ظهر امروز در جریان بازدید از شرکت‌های دانش‌بنیان در پارک علم و فناوری خراسان، اظهار کرد: می‌توانیم با استفاده از ظرفیت شرکت‌های دانش‌بنیان مدیریت خراسان رضوی را به سمت مدیریت هوشمند هدایت کرد.</p>
      <p>وی با بیان اینکه باید از الگوی مشارکتی و همراهی مردم استفاده کنیم، افزود: همیشه تجربه نشان داده است که مدیریت دولت بدون نفت و مبتنی بر استفاده از مشارکت مردمی همیشه نتیجه خوبی داشته است.</p>
      <p>رزم حسینی تصریح کرد: خراسان رضوی درزمینهٔ شرکت‌های دانش‌بنیان ظرفیت‌های بسیار خوبی دارد که می‌تواند گره‌گشایی بسیاری از مشکلات باشد.</p>
      <p>استاندار خراسان رضوی با تأکید بر اینکه با حمایت از شرکت‌های دانش‌بنیان می‌توان چرخه اقتصادی را استان به چرخش درآورد، ابراز کرد: یکی از مشکلاتی که در مسیر شرکت‌های دانش‌بنیان وجود دارد گرفتاری آنان در حوزه بوروکراسی اداری است. صدور اسناد معتبر برای واحدهای شهرک پارک علم و فناوری در بوروکراسی اداری، مانع فعالیت آنان می‌شود.</p>
      <p>وی ادامه داد: این عدم صدور اسناد معتبر باعث شده شرکت‌های دانش‌بنیان در استفاده از تسهیلات بانکی دچار مشکل می‌شوند. همچنین این شرکت‌ها در حوزه فروش، سفارش و صادرات نیز مشکلاتی دارند که باید پیگیری شود.</p>
      <p>رزم حسینی با اشاره به اینکه ۳۰ پارک علم و فناوری در ایران وجود دارد، اظهار کرد: پارک علم و فناوری خراسان رضوی یکی از بزرگ‌ترین پارک‌ها در منطقه شرق کشور است. ۲۲۰ موسسه فناور و چهار هزار و ۶۰۰ شرکت دانش‌بنیان در پارک علم و فناوری خراسان رضوی فعالیت دارند.</p>
      <p>استاندار خراسان رضوی ادامه داد: فعالیت‌های پارک علم و فناوری در عرصه‌های مختلفی از جمله خدمات مهندسی، تجهیزات پزشکی، خدمات کشاورزی، انرژی، نفت، گاز و آب و... است.</p>
    </article>
  </body>
</html>