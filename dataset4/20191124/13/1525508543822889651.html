<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779194/%D8%B2%D9%85%DB%8C%D9%86%D9%87-%D9%86%D8%B8%D8%A7%D8%B1%D8%AA-%D8%A8%D8%B1-%D8%B7%D8%B1%D8%AD-%D9%87%D8%A7%DB%8C-%D8%A7%D8%B4%D8%AA%D8%BA%D8%A7%D9%84%D8%B2%D8%A7%DB%8C-%D9%81%D8%B1%D8%A7%DA%AF%DB%8C%D8%B1-%D9%88-%D8%B1%D9%88%D8%B3%D8%AA%D8%A7%DB%8C%DB%8C-%D9%81%D8%B1%D8%A7%D9%87%D9%85-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:21:12+00:00"/>
    <meta property="og:title" content="معاون استاندار همدان: زمینه نظارت بر طرح های اشتغالزای فراگیر و روستایی فراهم شود"/>
    <meta property="og:description" content="همدان - معاون استاندار همدان گفت: طرح های اشتغالزای فراگیر و روستایی باید به گونه ای تصویب شود که زمینه نظارت بر آن‌ها بعد از تصویب طرح‌ها وجود داشته باشند."/>
  </head>
  <body>
    <article>
      <h1>معاون استاندار همدان: زمینه نظارت بر طرح های اشتغالزای فراگیر و روستایی فراهم شود</h1>
      <address>
        <time datetime="2019-11-24T13:21:12+00:00">24 Nov 2019, 13:21</time>
      </address>
      <p>به گزارش <a href="https://www.mehrnews.com/">خبرنگار مهر</a>، ظاهر پورمجاهد در جلسه کمیته نظارت بر اجرای طرح های اشتغال فراگیر و روستایی هدف از تشکیل جلسه را بررسی پرونده‌های متقاضیان استفاده از تسهیلات اشتغال روستایی و اشتغال فراگیر و همچنین هماهنگی تشکیل کمیته نظارت بر اجرای طرح های اشتغال فراگیر و روستایی عنوان کرد.</p>
      <p>پور مجاهد افزود: با توجه به اینکه تحریم های ظالمانه مسائل اقتصادی و معیشت مردم را هدف قرار داده است توجه به بحث رونق اقتصادی و ایجاد اشتغال و بهبود وضعیت اقتصادی مردم ضروری است.</p>
      <p>وی با تأکید بر نظارت دقیق بر طرح های اشتغال زا بیان داشت: طرح های اشتغال زایی باید به گونه ای تصویب شود که زمینه نظارت بعد از تصویب طرح ها وجود داشته باشند و در این خصوص کمیته های فنی فعال عمل کنند  و نظارت عالیه مدنظر باشد.</p>
      <p>معاون هماهنگی امور اقتصادی استاندار همدان ادامه داد: کل سهم ابلاغی تسهیلات اشتغال روستایی و عشایری استان همدان مبلغ ۳ هزار و ۸۸۲ میلیارد ریال بوده که تاکنون ۲ هزار و ۴۴۲ طرح به مبلغ  ۳ هزار و ۱۸۴ میلیارد ریال منجر به عقد قرارداد و پرداخت شده که ۸۲ درصد سهم ابلاغی است و با راه اندازی واحدها پیش بینی می شود برای ۶۵ نفر اشتغال ایجاد کند.</p>
      <p>وی در ادامه تصریح کرد: ۹۱۲ میلیارد ریال از این تسهیلات مربوط به طرح های دستگاه های حمایتی کمیته امداد امام (ره)، بهزیستی، بنیاد شهید و امور ایثارگران و ۲۹۲ میلیارد ریال از تسهیلات عقد قرارداد و پرداختی مربوط به طرح های حمایتی است.</p>
      <p>پورمجاهد عنوان کرد: در حال حاضر تعداد یک هزار و ۲۵۱ طرح به مبلغ  ۲ هزار و ۳۸۴ میلیارد ریال نیز در بانک های عامل  درحال بررسی و تکمیل مدارک است.</p>
    </article>
  </body>
</html>