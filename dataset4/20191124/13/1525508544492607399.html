<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779827/%D9%85%D9%85%D9%86%D9%88%D8%B9%DB%8C%D8%AA-%D8%AA%D8%B1%D8%AF%D8%AF-%D9%88-%D8%AA%D9%88%D9%82%D9%81-%D8%A8%D8%B1%D8%A7%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%81%D8%B1%D8%AF%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:07:18+00:00"/>
    <meta property="og:title" content="سردار مهماندار در گفت‌وگو با مهر خبر داد ممنوعیت تردد و توقف برای راهپیمایی فردا"/>
    <meta property="og:description" content="رئیس پلیس راهور تهران بزرگ محدودیت‌ها و ممنوعیت‌های ترافیکی ویژه راهپیمایی فردا به منظور محکومیت ناآرامی‌های اخیر در تهران را تشریح کرد."/>
  </head>
  <body>
    <article>
      <h1>سردار مهماندار در گفت‌وگو با مهر خبر داد ممنوعیت تردد و توقف برای راهپیمایی فردا</h1>
      <address><time datetime="2019-11-24T13:07:18+00:00">24 Nov 2019, 13:07</time> by <a rel="author" href="https://www.mehrnews.com/archive?jr=768" target="_blank">مهسا شمس</a></address>
      <p>سردار محمدرضا مهماندار در گفت‌وگو با <a href="https://www.mehrnews.com/">خبرنگار مهر</a> با اشاره به محدودیت‌های ترافیکی و ممنوعیت‌های توقف برای راهپیمایی فردا اظهار کرد: ماموران راهور از صبح فردا در طول خیابان آزادی و انقلاب و طول خیابان کارگر اجازه توقف نمی دهند و از ساعت ۱۱ نسبت به پاکسازی اقدام می کنند و خودروهایی که در این خیابان‌ها پارک کرده باشند، به محل دیگر منتقل می‌شوند؛ خودروهای پاکسازی شده به طول خیابان طالقانی حد فاصل حافظ تا مفتح منتقل می‌شوند.</p>
      <p>وی افزود: محدودیت توقف در خیابان آزادی و انقلاب حد فاصل میدان فردوسی تا توحید و خیابان کارگر از میدان حر تا کارگر شمالی و جنوبی و خیابان کشاورز داریم.</p>
      <p>رئیس پلیس راهور تهران بزرگ با اشاره به محدودیت‌های تردد گفت: محدودیت تردد در شمال در طول بلوار کشاورز از میدان ولیعصر تا خیابان کارگر و به شرق کریمخان تا قرنی، در شرق در میدان فردوسی، در غرب در تقاطع توحید و آزادی و در جنوب در میدان حر داریم.</p>
      <p>مهماندار اظهار کرد: بسته به تعداد جمعیت، شاید در خیابان جمهوری محدودیت‌هایی اعمال شود ولی به صورت پیش‌فرض، تردد در خیابان جمهوری طی فردا جریان دارد.</p>
      <p>به گفته وی، برای توقف موتورسیکلت‌ها مکان‌هایی در نظر گرفته شده که در ضلع شمال، خیابان کارگر از انقلاب تا بلوار کشاورز، در ضلع جنوب کلیه محورهای جنوبی خیابان انقلاب حد فاصل خیابان ولیعصر تا میدان فردوسی و پارکینگ‌های حافظ و علاءالدین در ضلع شرق در خیابان ولیعصر حد فاصل خیابان انقلاب تا میدان ولیعصر و در غرب در خیابان نصرت حد فاصل جمالزاده تا خیابان کارگر و پارکینگ کاوه در خیابان آزادی تقاطع کاوه در نظر گرفته شده است.</p>
      <p>رئیس پلیس راهور تهران بزرگ بیان کرد: برای توقف اتوبوس‌های شرکت واحد، مسیرهایی که عنوان می‌شود، در نظر گرفته شده است. این مسیرها عبارتند از بلوار کشاورز، مسیر رفت و برگشت، در حد فاصل کارگر تا میدان ولیعصر، ضلع جنوب خیابان جمهوری (از میدان جمهوری تا کارگر)، جنوب به شمال خیابان توحید از تقاطع توحید ـ آزادی تا چمران ـ فاطمی، جنوب به شمال خیابان جمالزاده بعد از آزادی، خیابان کاوه، خیابان شهیدقرنی از میدان فردوسی تا طالقانی (ضلع جنوب خیابان طالقانی حد فاصل فلسطین تا قرنی)، خیابان دانشگاه از جمهوری تا انقلاب، خیابان ابوریحان از انقلاب تا جمهوری و خیابان ۱۲ فروردین از انقلاب تا جمهوری.</p>
      <p>وی در پایان گفت: مسیر جایگزین تردد اتوبوس‌های آزادی و انقلاب، مسیر میدان فردوسی، خیابان جمهوری، میدان جمهوری، تقاطع توحید ـ آزادی به غرب و بالعکس در نظر گرفته شده است.</p>
    </article>
  </body>
</html>