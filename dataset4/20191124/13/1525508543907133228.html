<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779676/%D8%B9%D8%A7%D8%AF%D8%AA-%D8%A8%D8%B1%D8%AE%DB%8C-%D9%85%D8%AF%DB%8C%D8%B1%D8%A7%D9%86-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%B5%D9%84%DB%8C-%D8%BA%DB%8C%D8%A8%D8%AA-%D8%AF%D8%B1-%D8%AC%D9%84%D8%B3%D9%87-%D9%82%D8%B1%D8%A7%D8%B1%DA%AF%D8%A7%D9%87-%D8%A8%D8%A7%D8%B2%D8%B3%D8%A7%D8%B2%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:04:38+00:00"/>
    <meta property="og:title" content="مدیرکل مدیریت بحران استانداری خوزستان: عادت برخی مدیران دستگاه‌های اصلی غیبت در جلسه قرارگاه بازسازی است"/>
    <meta property="og:description" content="اهواز- مدیرکل مدیریت بحران استانداری خوزستان گفت: جای تأسف دارد که برخی مدیران اصلی عضو قرارگاه بازسازی مناطق سیل زده در جلسات این قرارگاه حاضر نمی شوند با این که در اهواز هستند."/>
  </head>
  <body>
    <article>
      <h1>مدیرکل مدیریت بحران استانداری خوزستان: عادت برخی مدیران دستگاه‌های اصلی غیبت در جلسه قرارگاه بازسازی است</h1>
      <address>
        <time datetime="2019-11-24T13:04:38+00:00">24 Nov 2019, 13:04</time>
      </address>
      <p>به گزارش <a href="https://www.mehrnews.com/">خبرنگار مهر</a>، کیامرث حاجی زاده ظهر امروز یکشنبه در جلسه قرارگاه بازسازی و نوسازی مناطق سیل زده خوزستان اظهار کرد: در بخش فاضلاب روستایی شرکت آبفای روستایی خوزستان باید به صورت خیلی جدی تر وارد شود و معضلات این بخش ‌را حل کند.</p>
      <p>وی با اشاره به غیبت برخی مدیران استان در جلسه قرارگاه خطاب به شریعتی استاندار خوزستان و رئیس قرارگاه بازسازی و نوسازی مناطق سیل زده استان، گفت: جای تأسف دارد که برخی مدیران اصلی عضو قرارگاه بازسازی مناطق سیل زده در جلسات این قرارگاه حاضر نمی شوند با این که در اهواز هستند و این مسئله مهم هم است و برخی مدیران هم با تأخیر حضور پیدا می کنند و از شما به عنوان استاندار و رئیس قرارگاه انتظار داریم تذکر جدی به این مدیران بدهید.</p>
      <p>مدیرکل مدیریت بحران استانداری خوزستان تصریح کرد: در بحث خسارت‌های سیلاب به بخش کشاورزی تاکنون از ۱۷ هزار پرونده معرفی شده  به بانک تاکنون به ۲۵۰۰ پرونده بیش از ۷۶۰ میلیارد ریال تسهیلات بانکی پرداخت شده و بانک‌ها در این زمینه عملکرد خوبی داشتند. </p>
      <p>حاجی زاده ادامه داد: در بحث بنیاد مسکن و پرداخت خسارت به واحدهای مسکونی سیل زده تاکنون ۲۵ هزار واحد مسکونی سیل زده ارزیابی شده که ۱۹ هزار واحد مسکونی تعمیری بوده و بیش از ۱۸ هزار واحد مسکونی تمام شده و ۱ هزار واحد دیگر باقی مانده است.</p>
      <p>وی بیان کرد: ۵ هزار و ۷۰۰ واحد احداثی داشتیم که ۴ هزار و ۷۰۰ واحد روستایی و مابقی شهری بودند و طبق برنامه واحدهای مسکونی سیل زده احداثی باید تا پایان اسفندماه تمام و تحویل داده شوند.</p>
      <p>مدیرکل مدیریت بحران استانداری خوزستان افزود: همچنین تاکنون ۳۴ هزار تن سیمان به صورت رایگان و بلاعوض به واحدهای مسکونی سیل زده داده شده است.</p>
      <p>حاجی زاده گفت: عمده مباحث مطرح شده در این جلسه قرارگاه مرتبط با سیل بندها بوده که در شعیبیه شوشتر طبق گزارش فرماندار شوشتر احداث سیل بند شعیبیه تاکنون ۷۰ درصد پیشرفت فیزیکی داشته است.</p>
      <p>وی در پایان عنوان کرد: در شوش ساخت سیل بند به تازگی شروع شده و در بقیه شهرهای در معرض خطر سیلاب ساخت سیل بند باید هرچه سریع تر آغاز شود.</p>
    </article>
  </body>
</html>