<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naiz.eus/eu/actualidad/noticia/20191124/mikel-zabalza-gogoratu-dute-ehunka-lagunek-orbaizetako-olan"/>
    <meta property="og:site_name" content="naiz:"/>
    <meta property="article:published_time" content="2019-11-24T13:48:00+00:00"/>
    <meta property="og:title" content="Mikel Zabalza gogoratu dute ehunka lagunek, Orbaizetako Olan"/>
    <meta property="og:description" content="Mikel Zabalzaren auzia isolatutako kasua ez dela gogora ekarriz, ekimenak Altsasuko Gurasoak taldea gonbidatu du ekitaldira. &amp;laquo;Zauriak sendatzeko berhar..."/>
  </head>
  <body>
    <article>
      <h1>Mikel Zabalza gogoratu dute ehunka lagunek, Orbaizetako Olan</h1>
      <address><time datetime="2019-11-24T13:48:00+00:00">24 Nov 2019, 13:48</time> by <a rel="author">naiz</a></address>
      <p>
        <b>Mikel Zabalzaren auzia isolatutako kasua ez dela gogora ekarriz, ekimenak Altsasuko Gurasoak taldea gonbidatu du ekitaldira. «Zauriak sendatzeko berharrezkoak diren egia, justizia, erreparazioa eta berriz ez errepikatzeko bermea» aldarrikatu dituzte.</b>
      </p>
      <figure>
        <img src="https://www.naiz.eus/media/asset_publics/resources/000/657/288/news_landscape/Captura_de_pantalla_2019-11-24_a_las_13.54.58.png"/>
        <figcaption>Mikel Zabalza gogoratu dute bere heriotzaren 34. urteurrenean.</figcaption>
      </figure>
      <p>Mikel Zabalza orbaiztarra gogoratu dute 34. urtez, bere jaiotetxearen atarian, Orbaizetako Olan. Ehunka lagun batu dira «zauriak sendatzeko berharrezkoak diren egia, justizia, erreparazioa eta berriz ez errepikatzeko bermea» aldarrikatzeko. 1985. urteko azaroaren 26an atxilotu zuen Guardia Zibilak Mikel Zabalza orbaiztarra, Donostian. Desagertutzat jo zuten. Bertsio ofizialaren arabera, guardia zibilek Endarlatsara eraman zuten Zabalza, ustezko zulo baten bila, eta ihes egin zuen, Bidasoa ibaira salto eginez. Hogei egun joan ziren, ustez desagertutako tokia goitik behera miatu zuten, eta, azkenean, Guardia Zibilak berak aurkitu zuen gorpua, Bidasoko uretan, abenduaren 15ean.</p>
      <p>Bizikidetzan sakontzeko beharraz mintzatu da Unai Landa Mikel Zabalza gogoan herri ekimenaren izenean: «Askotan entzun izan dugun hitza da elkarbizitzarena, hitz ederra benetan baina oinarri subjektiboak izan ditzakeena. Batzuentzat elkarbizitza mendekuan oinarritzen da; besteentzat, aldiz, egian eta justizian oinarritzen den erlazioa litzateke. Gu bigarren talde honetakoak ginateke; eta, tamalez, elkarbizitza ahalbidetzeko pausuak egin arren, oraindik urrun gaude benetako egia eta justiziarengandik».</p>
      <p>Nafarroako Unibertsitate Publikoko Lera Ikergunea taldeak memoriaren inguruan egindako lana gogoraraziz (larunbatean aurkeztu zuten lana Ariben), bizikidetzan pausuak ematen jarrai dezala eskatu dio ekimenak Nafarroako Gobernuari.</p>
      <p>Familiaren izenean Mikel Zabalzaren arreba Arantza Zabalzak hartu du hitza. Bertaratutakoei eskerrak eman dizkie, eta bereziki gazteek egiten duten ahalegina azpimarratu du: «Mikelena gertatu zenean gure gurasoek zuten adina dugu orain, gazteek egiten dutenagatik ez balitz ez ginateke hemen egongo».</p>
      <p>Mikel Zabalzaren auzia isolatutako kasua ez dela gogora ekarriz, ekimenak Altsasuko Gurasoak taldea gonbidatu du ekitaldira; azaldu dutenez, haien kausatik hurbil sentitzen baitira «bidegabekeriaren sufrimenduari dagokionez».</p>
      <p>Zortzi urte eta erdira zigortutako Adur Ramirez de Alda gazte altsasuarraren Antxon Ramirez de Aldak adierazi du «bide deseroso» batean egin dutela topo bi familiek: «Injustiziaren bidean». Euskal Herrian justizia lortzeko aldarrikapenerako «sinergiak» daudela defendatu du, eta bide horretan jarraitzeko dei egin du. «Animo, txarrenari onena atera behar diogu», berretsi du.</p>
      <p>Gitarra eta bibolin baten musikaz lagunduta Aimar Karrika eta Eneko Fernandez bertsolariek harilkatu dituzte parte hartzaileen hitzak. Urtero bezala aurreskua dantzatu du Mikel Zabalzaren oroimen harriaren aurrean haren iloba Garazi Iribarrenek, eta lore eskaintza egin dute Orbaizetako Udalak, herri ekimenak eta Aitziber Berroetak, estatuko indarkeriaren biktimen izenean.</p>
    </article>
  </body>
</html>