<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_853599868_Neveroyatno_Vse_poveche_fenove_na_Arsenal_iskat_Pochetino"/>
    <meta property="og:site_name" content="webcafé"/>
    <meta property="article:published_time" content="2019-11-24T13:43:00+00:00"/>
    <meta property="og:title" content="Невероятно: Все повече фенове на Арсенал искат Почетино"/>
    <meta property="og:description" content="Юнайтед и Байерн обаче остават по-вероятните му дестинации"/>
  </head>
  <body>
    <article>
      <h1>Невероятно: Все повече фенове на Арсенал искат Почетино</h1>
      <address><time datetime="2019-11-24T13:43:00+00:00">24 Nov 2019, 13:43</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2018/01/27/mauricio-pochetino/1170x796.jpg"/>
        <figcaption>Доскоро това беше немислимо, но днес Почетино се оказва първо желание за треньор на Арсенал на все повече фенове<cite>Снимка: © Getty Images</cite></figcaption>
      </figure>
      <p>Все повече фенове на Арсенал искат ръководството да замени Унай Емери с Маурисио Почетино.</p>
      <p>
        <b>Испанският мениджър съвсем изчерпа търпението на привържениците напоследък и те са категорични в желанието си той да бъде уволнен - но изненадата е склонността им да видят на поста именно Почетино.</b>
      </p>
      <p>Аржентинецът отскоро е без работа, след като беше уволнен от местния съперник на "топчиите" от Северен Лондон Тотнъм.</p>
      <p>Все по-голяма част от запалянковците няма проблем с това да бъде взет треньор от Тотнъм, като дори легендата на клуба Мартин Киоун призова кандидатурата на Почетино да бъде обмислена сериозно. На същото мнение е и ТВ водещият и популярен фен на Арсенал Пиърс Морган.</p>
      <p>"Арсенал трябва да подпише с него незабавно", написа Морган в Twitter. "Почетино трябва да бъде обмислен като вариант", коментира Киоун след поредния разочароващ резултат на "артилеристите", 2:2 срещу Саутхемптън у дома вчера.</p>
      <p>"Почетино може да придаде ясна посока на Арсенал. Може да развие нови таланти от школата. Той би намерил отговор и на енигмите с Йозил и Джака - да останат или да си тръгват", написа в Sunday Times журналистът Джонатан Норткрофт.</p>
      <p>
        <b>По-вероятната следваща дестинация на Почетино обаче е "Олд Трафорд" или "Алианц Арена".</b>
      </p>
      <p>Манчестър Юнайтед е на един лош резултат от това столът на Оле Гунар Солскяер да се разклати отново.</p>
      <p>При това положение <b><a href="https://www.webcafe.bg/sportcafe/avantage/id_163588580_Pochetino_be_Izbraniya_ot_Yunayted_a_veche_e_svoboden_No_listcheto_s_nomera_mu_e_smachkano">за поста му ще има само един фаворит и това ще е Почетино</a></b>, който беше желан от ръководството още при уволнението на Жозе Моуриньо.</p>
      <p>И Байерн Мюнхен си търси постоянен треньор след уволнението на Нико Ковач и също има силен интерес към Почетино. Говори се, че спортният директор Хасан Салихамиджич е готов да предложи на треньора да поеме баварците когато си поиска през този сезон.</p>
      <p>Дотогава Байерн ще продължава да бъде воден от временния наставник Ханзи Флик, докато Почетино ще може да си почине поне до Нова година. В Германия мениджърът ще има отлична възможност да печели трофеи, каквито до момента липсват във визитката му, а и ще борави с финанси, каквито нямаше в Тотнъм, нямаше да има и в Арсенал.</p>
      <p>
        <b>Съществува още една причина Арсенал да не е реалистичен вариант за Почетино. Миналата година самият той отхвърли възможността да работи на "Емирейтс".</b>
      </p>
      <p>"Никога няма да бъда треньор на Барселона или Арсенал, защото съм силно свързан с Тотнъм и Еспаньол", бяха думите му тогава.</p>
      <p>Както скоро си пролича при случая с Жозе Моуриньо, във футбола нещата бързо се преобръщат. Но все пак за момента е по-вероятно да се осъществи желанието на онези фенове на Арсенал, които не искат да имат общо с треньори, дошли от кръвния враг.</p>
      <related>
        <a href="https://www.webcafe.bg/sportcafe/futbol-svyat/id_701147893_Kakvo_napisa_Pochetino_na_futbolistite_v_sablekalnyata_na_Totnam"/>
        <a href="https://www.webcafe.bg/sportcafe/avantage/id_427781395_Edna_surova_no_neizbejna_razdyala_"/>
      </related>
    </article>
  </body>
</html>