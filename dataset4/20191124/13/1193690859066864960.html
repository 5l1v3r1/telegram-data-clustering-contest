<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/ekonomika/nepokoiv-kolomoiskyi-i-skarzhylysia-na-obman-iz-zemleiu-misiia-mvf-poikhala-bez-rezultativ-zmi-203380.html"/>
    <meta property="og:site_name" content="5 канал"/>
    <meta property="article:published_time" content="2019-11-24T13:31:00+00:00"/>
    <meta property="og:title" content="Непокоїв Коломойський і скаржилися на &quot;обман із землею&quot;: місія МВФ поїхала без результатів – ЗМІ"/>
    <meta property="og:description" content="Наголошувалося, що будь-який компроміс з колишніми власниками &quot;Приватбанку&quot; неприйнятний"/>
  </head>
  <body>
    <article>
      <h1>Непокоїв Коломойський і скаржилися на "обман із землею": місія МВФ поїхала без результатів – ЗМІ</h1>
      <address>
        <time datetime="2019-11-24T13:31:00+00:00">24 Nov 2019, 13:31</time>
      </address>
      <p>Делегація Міжнародного валютного фонду поїхала з України без результатів, стверджують джерела <a href="https://nv.ua/ukr/biz/economics/misiya-mvf-pokinula-kijiv-novini-ukrajini-50055291.html">НВ</a>. Місія пробула у столиці з 14 листопада до п’ятниці, 22 листопада.</p>
      <p>Джерело заявило, що олігарх Ігор Коломойський і незалежність НБУ — два головних питання для МВФ.</p>
      <p>Співрозмовники видання кажуть, йшлося про те, що будь-який компроміс з колишніми власниками "Приватбанку" неприйнятний.</p>
      <blockquote>"Так, будь-який компроміс неприйнятний, оскільки він підтвердить вплив Коломойського. А якщо він великий, то високий ризик дефолту і відкату реформ. А якщо так, то навіщо такій країні давати гроші, якщо вони з високою ймовірністю не повернуть? Логічно?", - сказав він.</blockquote>
      <p>Також, за словами джерела, місія скаржилася, що земельна реформа не приймається в тому форматі, як було обіцяно, а іноземців до ринку не допустили.</p>
      <blockquote>"МВФ розуміє, що це ще гірше, ніж мораторій, оскільки є ризик що за безцінь землі можуть бути скуплені всім відомими особами. Це не зовсім ринок", - сказав співрозмовник.</blockquote>
      <p>Джерело додало, що місію найбільше "зачепив обман" щодо ринку землі.</p>
      <p>Нагадаємо, місія Міжнародного валютного фонду завершила візит до України. Робота тривала з 14 листопада. Представники МВФ <a href="https://www.5.ua/ekonomika/na-foni-zaiav-kolomoiskoho-misiia-mvf-zavershyla-vizyt-v-ukrainu-203364.html">заявили про "конструктивні та плідні переговори"</a>, утім чітких домовленостей не досягли.</p>
      <p>Офіційний Київ, нагадаємо, розраховує на трирічну програму розширеного фінансування на загальну суму близько 6 мільярдів доларів. Український уряд сподівається, що рішення отримають в грудні, а перший транш надійде ще до кінця цього року. Одне з проблемних питань під час переговорів - це повернення націоналізованого "Приватбанку" колишнім власникам.</p>
      <p>Тим часом, олігарх Ігор Коломойський сподівається повернути собі "Приватбанк" уже найближчим часом. Про це він повідомив телефоном у коментарі виданню Kyiv Post. Заявив: "Міжнародний валютний фонд знає, що у найближчому майбутньому "Притватбанк" повернеться до мене".</p>
      <p>Зазначимо, напередодні прем'єр-міністр Олексій Гончарук запевняв у Лондоні, що "Приватбанк" не повернуть Коломойському.</p>
    </article>
  </body>
</html>