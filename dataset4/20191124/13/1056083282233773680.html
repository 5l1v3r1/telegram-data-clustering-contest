<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301778/%D9%86%D8%A8%D9%88%D8%AF-%D9%BE%D8%A7%DB%8C%D8%B4-%D9%87%D8%A7%DB%8C-%D9%85%D8%B3%D8%AA%D9%85%D8%B1-%D8%B2%DB%8C%D8%B3%D8%AA-%D9%85%D8%AD%DB%8C%D8%B7%DB%8C-%D8%A8%D8%A7%D8%B9%D8%AB-%DA%A9%D8%A7%D9%87%D8%B4-%D8%B3%D8%B7%D8%AD-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF%D9%87%D8%A7-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:07:39+00:00"/>
    <meta property="og:title" content="نبود پایش‌های مستمر زیست‌محیطی باعث کاهش سطح استانداردها می‌شود"/>
    <meta property="og:description" content="رئیس سازمان حفاظت محیط زیست با بیان اینکه معمولا در شروع فعالیت‌های تولیدی استانداردها بالاست، گفت: اگر نظارت و پایش مناسب و هدفمند نباشد، رفته رفته استانداردها کاهش می‌یابد و توجه به سود اقتصادی بیشتر از کیفیت و استانداردها می‌شود."/>
  </head>
  <body>
    <article>
      <h1>نبود پایش‌های مستمر زیست‌محیطی باعث کاهش سطح استانداردها می‌شود</h1>
      <address>
        <time datetime="2019-11-24T13:07:39+00:00">24 Nov 2019, 13:07</time>
      </address>
      <p>رئیس سازمان حفاظت محیط زیست با بیان اینکه معمولا در شروع فعالیت‌های تولیدی استانداردها بالاست، گفت: اگر نظارت و پایش مناسب و هدفمند نباشد، رفته رفته استانداردها کاهش می‌یابد و توجه به سود اقتصادی بیشتر از کیفیت و استانداردها می‌شود.</p>
      <p><b>به گزارش ایسنا عیسی کلانتری</b> امروز در مراسم بهره‌برداری از خط تولید بنزین بدون آلایندگی و مکمل یک واحد تولیدی بخش خصوصی که با حضور سعید محمودی - مدیرکل محیط زیست استان تهران - و جمعی از مسئولان شهرستان های قدس و شهریار برگزار شد، با اشاره به اینکه ما در تهران چیزی درحدود ۷۰ تا۷۵ هزارخودروی گازوئیلی داریم که در زمستان تقریبا ۶۵ درصد آلودگی هوا متعلق به این خودروهاست، اظهارکرد: خودروهای بنزینی در فصل سرما حدود ۲.۵ درصد کل آلودگی هوا را به خود اختصاص می‌دهند و موتورسیکلت‌ها نیز سهمی معادل ۱۲ درصد از آلودگی را دارند.</p>
      <p>وی ادامه داد: در تابستان با گرم شدن هوا آلودگی خودروهای گازوئیلی به زیر پنج درصد می‌رسد و خودروهای بنزینی سهمی معادل ۷۵ تا ۸۰ درصد آلودگی هوا را به خود اختصاص می‌دهند.</p>
      <p>معاون رییس جمهوری با بیان اینکه کیفیت بنزین در سطح شهر تهران سبب شده بود که در تیرماه امسال، ۱۱ روز آلایندگی ازن سطح پایین داشته باشیم، اظهارکرد: ازن سطح پائین برای سلامت شهروندان خطرناک و مضر است و دقیقا برعکس ازن سطح بالاست که در لایه فوقانی و مفید است.</p>
      <p>کلانتری در بخش دیگری از سخنان خود با بیان اینکه معمولا در شروع فعالیت‌های تولیدی استانداردها بالاست، گفت: اگر نظارت و پایش مناسب و هدفمند نباشد، رفته رفته استانداردها کاهش می‌یابد و توجه به سود اقتصادی بیشتر از کیفیت و استانداردها می‌شود. </p>
      <p>وی با اشاره به اینکه باید پایش‌های محیط زیست نسبت به واحدها بیشتر شود تا جلوی هر گونه تخلف و کاهش استانداردهای تولید گرفته شود، تصریح کرد: انتظار ما از همکارانمان این است که در عین کمک و همکاری با واحدهای صنعتی و تولیدی، پایش‌های مستمر خود را به منظور دستیابی به اهداف محیط زیست بیشتر و بیشتر کنند و تا جای ممکن مانع کاهش کیفیت و استانداردها شوند.</p>
      <p>کلانتری در ادامه سخنان خود با بیان اینکه بخش عمده آلودگی هوا به خاطر سوخت‌های فسیلی است و بخش دیگر آن به خاطر گرد و غبار ناشی از فعالیت‌های مرتبط است،گفت: در شهرستان‌های قدس و شهریار باید برای واحدهای شن و ماسه‌ای که سطح زمین را تخریب کرده و هیچگونه اهتمامی برای بهبود وضعیت محیط زیست منطقه ندارند، فکر جدی شود و این ریشه در بی‌توجهی‌های گذشته دارد.</p>
      <p>رییس سازمان حفاظت محیط زیست با اشاره به اینکه درخصوص این واحدها و واحدهای دیگر چه در بخش صنعت، چه در بخش معدن، چه در بخش‌های خدماتی و کشاورزی که ضوابط زیست محیطی را رعایت نکرده و نمی‌کنند و موجبات تهدید سلامت مردم را فراهم آورده اند، قانون باید اعمال شود، خاطرنشان کرد: نمی‌شود یک نفر یا یک واحد بخواهد با ایجاد آلودگی در فعالیت خود سود کند و هزاران نفر دیگر از این موضوع ضرر و زیان ببینند و سلامت آن ها به خطر روبرو شود.</p>
      <p>وی در ادامه در خصوص افتتاح خط تولید بنزین این واحد پالایشگاهی کوچک مقیاس گفت: این واحد در بخش خصوصی و با اعتباری بالغ بر دو میلیون دلار احداث و راه اندازی شده و ظرفیت این واحد، تولید روزانه ۳۵۰ بشکه بنزین با استاندارد یورو ۵ است.</p>
      <p>کلانتری با بیان اینکه احداث و راه اندازی این واحد دارای دو فایده و بهره برای کشور است، اظهارکرد: یکی اینکه با حدود یک واحد سرمایه گذاری در ازای تولید یکسان با پالایشگاه های بزرگ، ۴۰ برابر اشتغال ایجاد می کند یعنی با دو میلیون دلار سرمایه‌گذاری توانسته‌اند روزی ۳۵۰ بشکه بنزین تولید و فرصت اشتغال برای ۴۰ نفر ایجاد کنند. این اقدام ارزشمندی است.</p>
      <p>معاون رییس جمهوری در ادامه با اشاره به اینکه یکی دیگر از فواید این واحد، سودآوری بنزین تولیدی و صادرات آن است، گفت: مواد اولیه این واحد نفتا است که با قیمتی معادل هرکیلو ۳۲۰۰ تومان خریداری شده و بنزین تولیدی با لیتری حدود ۸۰۰۰ تومان صادر می شود که سودآوری مطلوبی است.</p>
      <p>کلانتری تصریح کرد: با توجه به اینکه یکی از مشکلات پیش‌ روی کشور، اشتغال‌زایی و ایجاد فرصت برای اشتغال نیروی کار است می‌توان این واحد های کوچک را در نقاط مختلف کشور با حداقل سرمایه، راه‌اندازی و ایجاد اشتغال کرد و امیدواریم بخش خصوصی با ایجاد همین واحدهای کوچک مقیاس سبب شود که بخش قابل توجهی از نیروهای تحصیلکرده و جویای کار در این گونه واحدها شاغل شوند.</p>
      <p>به گزارش روابط عمومی حفاظت محیط زیست استان تهران، رییس سازمان حفاظت محیط زیست در پایان گفت: خوشبختانه با توجه به تاییدیه‌های سازمان استاندارد، این واحد، بنزین بدون گوگرد تولید می‌کند که دارای بالاترین کیفیت است و مشکلات محیط زیستی هم نداشته و دارای کمترین میزان آلایندگی ممکن است و با توجه به اظهارات مدیران این واحد سولفور آن هم زیر ppm ۱۰ است.</p>
      <p>انتهای پیام</p>
    </article>
  </body>
</html>