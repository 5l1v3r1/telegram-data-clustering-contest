<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42974_-Sotspratsivnitsya-vidurila-u-pensioneriv-ponad-18-tisyach-hriven"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-24T13:45:00+00:00"/>
    <meta property="og:title" content="«Соцпрацівниця» видурила у пенсіонерів понад 18 тисяч гривень"/>
    <meta property="og:description" content="До поліцейських звернувся 83-річний тернополянин і розповів, що до них з дружиною приходила соціальна працівниця, котра навіть посвідчен"/>
  </head>
  <body>
    <article>
      <h1>«Соцпрацівниця» видурила у пенсіонерів понад 18 тисяч гривень</h1>
      <address>
        <time datetime="2019-11-24T13:45:00+00:00">24 Nov 2019, 13:45</time>
      </address>
      <p><b>До поліцейських звернувся 83-річний тернополянин і розповів, що до них з дружиною приходила соціальна працівниця, котра навіть посвідчення показала, і запропонувала доплату до пенсії.</b><br/><br/>Зі слів заявника, невідома жінка постукала у двері їхньої квартири, розповіла, що працює у соціальній службі, показала посвідчення на прізвище «Мірошниченко» і стала говорити про якісь доплати. Як далі розгорталися події, потерпілі згадати толком не можуть. Коли прийшли до тями, то виявили в себе вдома купу паперу із зображенням євро валюти, а зі сховку зникло 18 тисяч гривень.<br/><br/>Відомості за даним фактом внесено до Єдиного реєстру досудових розслідувань за частиною 1 статті 190 ККУ. Тривають оперативні заходи.<br/><br/>Поліцейські вкотре застерігають краян бути вкрай обережними і не пускати до власних осель невідомих, котрі можуть представлятися працівниками не тільки соціальних, а й комунальних служб, пропонувати товари за зниженими цінами чи якісь інші послуги.<br/><br/><i>Фото ілюстративне</i></p>
    </article>
  </body>
</html>