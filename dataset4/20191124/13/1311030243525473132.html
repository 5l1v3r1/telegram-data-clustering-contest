<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/education/article/1626080/abcd"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T13:53:00+00:00"/>
    <meta property="og:title" content="যবিপ্রবিতে ৬টি ইউনিটের ভর্তি পরীক্ষার ফল প্রকাশ"/>
    <meta property="og:description" content="যশোর বিজ্ঞান ও প্রযুক্তি বিশ্ববিদ্যালয়ের ভর্তি পরীক্ষায় ছয়টি ইউনিটের ফলাফল প্রকাশ করা হয়েছে। প্রথমবারের মতো বিশ্ববিদ্যালয়ের নিজস্ব ব্যবস্থাপনায় ডিজিটাল পদ্ধতিতে ভর্তির আবেদন, ফলাফল প্রকাশ ও বিষয় নির্বাচনী ফরম পূরণসহ যাবতীয় কার্যক্রম সম্পাদন করা হচ্ছে। বিশ্ববিদ্যালয়ের ২০১৯-২০ শিক্ষাবর্ষের ভর্তি পরীক্ষার ছয়টি ইউনিটে ৯১০টি আসনের বিপরীতে ৪৩ হাজার ১৮২ জন আবেদন করেন। পরীক্ষায় বসেছেন ৩০ হাজার ১৪১ জন।"/>
  </head>
  <body>
    <article>
      <h1>যবিপ্রবিতে ৬টি ইউনিটের ভর্তি পরীক্ষার ফল প্রকাশ</h1>
      <address><time datetime="2019-11-24T13:53:00+00:00">24 Nov 2019, 13:53</time> by <a rel="author">যশোর অফিস</a></address>
      <p>যশোর বিজ্ঞান ও প্রযুক্তি বিশ্ববিদ্যালয়ের ভর্তি পরীক্ষায় ছয়টি ইউনিটের ফলাফল প্রকাশ করা হয়েছে। আজ রোববার বিশ্ববিদ্যালয়ের প্রশাসনিক ভবনের সম্মেলন কক্ষে সংবাদ সম্মেলন করে উপাচার্য মো. আনোয়ার হোসেন এ ফল প্রকাশ করেন।<br/><br/>প্রথমবারের মতো বিশ্ববিদ্যালয়ের নিজস্ব ব্যবস্থাপনায় ডিজিটাল পদ্ধতিতে ভর্তির আবেদন, ফলাফল প্রকাশ ও বিষয় নির্বাচনী ফরম পূরণসহ যাবতীয় কার্যক্রম সম্পাদন করা হচ্ছে।</p>
      <p>সংবাদ সম্মেলনে বলা হয়েছে, বিশ্ববিদ্যালয়ের ২০১৯-২০ শিক্ষাবর্ষের ভর্তি পরীক্ষার ছয়টি ইউনিটে ৯১০টি আসনের বিপরীতে ৪৩ হাজার ১৮২ জন আবেদন করেন। পরীক্ষায় বসেছেন ৩০ হাজার ১৪১ জন। পাস করেছেন ৭ হাজার ২৭৭ জন।</p>
      <p>‘এ’ ইউনিটের ২৪৫টি আসনের বিপরীতে ১৪ হাজার ১৮৫ জন শিক্ষার্থী আবেদন করেন। পরীক্ষা দিয়েছেন ৯ হাজার ৭০২ জন। পাস করেছেন ৯৬৭ জন। পাসের হার ৯ দশমিক ৯৭ শতাংশ।</p>
      <p>‘বি’ ইউনিটের ১৯০টি আসনের বিপরীতে ১২ হাজার ৪০১ জন শিক্ষার্থী আবেদন করেন। পরীক্ষা দেন ৮ হাজার ৯৯৭ জন। পাস করেছেন ১ হাজার ৭৯৮ জন। পাসের হার ১৯ দশমিক ৯৮ শতাংশ।</p>
      <p>‘সি’ ইউনিটের ২৫৫টি আসনের বিপরীতে ৯ হাজার ২০১ জন শিক্ষার্থী আবেদন করেন। ভর্তি পরীক্ষায় উপস্থিত ছিলেন ৬ হাজার ৭৫৪ জন। পাস করেন ৩ হাজার ৬২৩ জন। পাসের হার ৫৩ দশমিক ৬৪ শতাংশ।</p>
      <p>‘ডি’ ইউনিটের ৪০টি আসনের বিপরীতে ৩ হাজার ৪৩৫ জন শিক্ষার্থী আবেদন করেন। এর মধ্যে উপস্থিত ছিলেন ২ হাজার ১৮৫ জন। পাস করেন ৬৩ জন। পাসের হার ২ দশমিক ৮৮ শতাংশ। ‘</p>
      <p>ই’ ইউনিটের ২৫টি আসনের বিপরীতে ৯৯২ জন আবেদন করেন। পরীক্ষা দেন ৬৮৩ জন। পাস করেন ৩০৫ জন। পাসের হার ৪৪ দশমিক ৬৫ শতাংশ।</p>
      <p>‘এফ’ ইউনিটের ১৫৫টি আসনের বিপরীতে ২ হাজার ৯৬৮ জন আবেদন করেন। তাঁদের মধ্যে উপস্থিত ছিলেন ২ হাজার ৪৪ জন। পাস করেন ৫২১ জন। পাসের হার ২৫ দশমিক ৪৮ শতাংশ।</p>
      <p>এ বছর ছয়টি ইউনিটে সাতটি অনুষদের অধীনে ২৬টি বিভাগে মোট ৯১০ জন শিক্ষার্থী ভর্তি হওয়ার সুযোগ পাবেন। এ আসনগুলো ছাড়াও মুক্তিযোদ্ধা কোটা, ক্ষুদ্র নৃ-গোষ্ঠী, প্রতিবন্ধী এবং যবিপ্রবিতে কর্মরত শিক্ষক/কর্মকর্তা/কর্মচারীদের সন্তানদের জন্য পোষ্য কোটা থেকে আরও ৫৪ জনকে ভর্তি করা হবে।</p>
    </article>
  </body>
</html>