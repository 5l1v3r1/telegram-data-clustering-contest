<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301793/%D8%A7%D9%88%D9%84%DB%8C%D9%86-%D8%B4%D9%85%D8%A7%D8%B1%D9%87-%DA%AF%D8%A7%D9%87-%D9%86%D9%82%D8%AF-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:20:02+00:00"/>
    <meta property="og:title" content="اولین شماره «گاه نقد» منتشر شد"/>
    <meta property="og:description" content="اولین شماره مجله «گاهِ نقد» با موضوع تخصصی ویرایش و درست‌نویسی توزیع شد."/>
  </head>
  <body>
    <article>
      <h1>اولین شماره «گاه نقد» منتشر شد</h1>
      <address><time datetime="2019-11-24T13:20:02+00:00">24 Nov 2019, 13:20</time> by <a rel="author">ندا ولی‌پور</a></address>
      <p>اولین شماره مجله «گاهِ نقد» با موضوع تخصصی ویرایش و درست‌نویسی توزیع شد.</p>
      <p>به گزارش ایسنا، اولین شماره مجله «گاهِ نقد»، ویژه‌نامه مجله «شیرازه کتاب»، با موضوع زبان فارسی و درست‌نویسی  منتشر شده است.</p>
      <p>در معرفی این مجله عنوان شده است: این ماهنامه با هدف ایجاد نوعی حساسیت و نظارت عمومی به تولیدات متنی در ایران، به‌صورت تخصصی به موضوع «نقد ویرایشی» کتاب‌های موجود در بازار نشر ایران می‌پردازد. «گفتار»، «دیدار»، «هشدار»، «زنهار»، «نقدوار» و «رهیار» بخش‌های گوناگون این شماره را تشکیل می‌دهند که هرکدام با ایده‌ای محوری و به شکل‌های گوناگون، «نقد ویرایشی» را پی می‌گیرند. در «گفتار»، سیدمحسن ملاباشی، سردبیر این شماره از «گاه نقد»، تهدیدهایی که زبان فارسی را نشانه رفته‌اند و راه‌های نجات از آن‌ها و ضرورت وجود نظارتی عمومی و تخصصی بر متن‌های تولیدشده را شرح می‌دهد و از پیامدهای بی‌توجهی به این تهدیدها و دستاوردهای اقدام به‌موقع و سنجیده در برابر این تهدیدها سخن می‌گوید.</p>
      <p>ذیل عنوان «دیدار» فاطمه هادی نگاهی گذرا به کتاب «امین زبان و ادب پارسی» می‌اندازد و جایگاه و ضرورت توجه جدی به آن را گوشزد می‌کند. سیدحمید حیدری ثانی در «هشدار»، کتاب‌های «دستور خط فارسی» و «فرهنگ املایی خط فارسی» فرهنگستان را به نقد می‌کشد و کاستی‌ها و برتری‌های آن‌ها را برمی‌شمرد. همچنین زمینه‌های برخی کاستی‌های این دو اثر، مثل ساختار فرهنگستان زبان و ادب فارسی را هم تحلیل و واکاوی می‌کند.</p>
      <p>ترجمه‌های ترانه علیدوستی و ترجمه‌های آثار جوجو مویز در ایران و ترجمه‌های آثار شهید محمدباقر صدر به زبان فارسی موضوع پرونده‌های گوناگونی است که به‌ترتیب، سیمین کاظمی و افسانه دهکامه و صفورا امین‌جواهری ذیل عنوان «زنهار» نوشته‌اند. «نقدوار» نیز دربردارنده «نقد ویرایشی» کتاب‌هایی از احمد پاکتچی، محمدرضا حدادپور جهرمی، محسن زال و احمدعلی قانع به‌قلم راضیه حقیقت، سجاد محمدی، افسانه دهکامه و محمدمجید عمیدی مظاهری است. «رهیار» نیز با هدف هموارکردن راه دوستداران ویرایش و درست‌نویسی زبان فارسی، مهم‌ترین و معتبرترین منابع موجود در این عرصه را معرفی می‌کند.</p>
      <p>ماهنامه «گاه نقد» به سردبیری سیدمحسن ملاباشی، در ۱۵۲ صفحه در مراکز پخش و روزنامه‌فروشی‌ها عرضه شده است. همچنین نسخه PDF این ماهنامه در اپلیکیشن طاقچه در دسترس علاقه‌مندان قرار خواهد گرفت.</p>
      <p>ماهنامه «گاه نقد» به همت سامانه کارشناسی کتاب مجمع ناشران انقلاب اسلامی، با توجه به خلأ در نقد تخصصی حوزه‌های مختلف کتاب تدوین و در حوزه‌های گوناگون ادبیات داستانی، تاریخ، علوم اجتماعی، فلسفه، زبان فارسی و درست‌نویسی، روان‌شناسی و دین عرضه خواهد شد.</p>
      <p> انتهای پیام</p>
    </article>
  </body>
</html>