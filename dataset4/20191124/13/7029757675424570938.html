<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/ot-ekokatastrofa-kray-reka-maritsa-se-pritesnyavat-zhitelite-na-s-mirovo.html"/>
    <meta property="og:site_name" content="News.bg"/>
    <meta property="article:published_time" content="2019-11-24T13:04:14+00:00"/>
    <meta property="og:title" content="От екокатастрофа край река Марица се притесняват жителите на с. Мирово"/>
    <meta property="og:description" content="В къщите изникват пукнатини"/>
  </head>
  <body>
    <article>
      <h1>От екокатастрофа край река Марица се притесняват жителите на с. Мирово</h1>
      <address>
        <time datetime="2019-11-24T13:04:14+00:00">24 Nov 2019, 13:04</time>
      </address>
      <p><b>Жителите на старозагорското село Мирово се притесняват от екологична катастрофа по поречието на река Марица</b>. Безпокойството им е заради начина, по който фирми почистват наносите по коритото в региона, съобщи bTV.</p>
      <p>В селото живеят около 600 души. Поминъкът им е свързан с реката, а водата в нея намалява.</p>
      <p>"<b>Къщи има, които се пукат тука. Това почна, откакто направиха и ремонта на пътя и от изгребването на инертните материали</b>", разказа един от жителите на Мирово Марин Маринов.</p>
      <p>Според представители на фирмата, те <b>не изземат пясък, а почистват речното корито</b>. Целта е да може реката да има проводимост. По думите им <b>те </b><b>отстранявали само наносите. Изгребват ги на дълбочина до метър и половина</b>.</p>
      <p>"<b>Спазваме всяка процедура по проектите, които са ни отпуснати, разрешителните. Ние не можем да ходим, където си искаме</b>", казва Георги Георгиев -представител на фирмата, почистваща коритото на река Марица.</p>
      <p>"<b>Нас това ни е притеснението, че пада нивото на водата в домовете ни</b>", отговори друг жител на селото - Минко Петков.</p>
      <p>Георгиев се оправда с намаленото количество на дъждовете, което водело до по-ниско ниво на водата.</p>
      <p>Местният д-р Петко Петков е категоричен, че падането на нивото на водата в реката е, <b>защото е огребан пясъкът</b>. С това разкриване, с тези устои на този мост, той след време загива, заяви той.</p>
      <p>"<b>Няма никаква опасност за моста. Мостът е напълно здрав. Хората могат да бъдат спокойни и спокойно да преминават по моста</b>. Не приемам такива внушения", категоричен е Илия Златев от ОПУ Стара Загора.</p>
      <p><b>Кметът на Мирово Димитър Мурджов е сред строителите на моста</b>. Намаленото ниво на водата той обяснява с факта, че "по средата на моста си има много наноси,които пречат и водата сега е много бърза и дълбае". За да се почисти това място, е нужно специално разрешение от комисия, назначена от Областната управа. <b>От фирмата вече са изпращали сигнали - към Областно пътно управление и Басейнова дирекция</b>.</p>
      <p>"По принцип имаме сигнали, че има нужда от почистване половината ръкав от реката, но няма отговор", обясни Красимир Георгиев.</p>
      <p>Дейността на фирмата, от която твърдят, че почистват реката, ще бъде проверена и от Басейнова дирекция.</p>
      <p>Припомняме, вчера имаше <a href="https://news.bg/regions/protest-kray-boaza-v-zashtita-na-reka-vit.html">протест край пътен възел "Боаза"</a> заради подобен казус - изгребване на наноси от река Вит.</p>
      <p>Ден по-рано от Басейнова дирекция връчиха <a href="https://news.bg/regions/vrachiha-akt-na-hidrostroy-za-deystviyata-im-v-reka-vit.html">акт на "Хидрострой" </a>за дейност, която не е определена по надлеждния ред.</p>
    </article>
  </body>
</html>