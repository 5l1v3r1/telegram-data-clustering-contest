<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/prosfygiko-neo-nayagio-me-nekroys-kai-agnooymenoys-sti-lampentoyza/"/>
    <meta property="og:site_name" content="ert.gr"/>
    <meta property="article:published_time" content="2019-11-24T13:33:12+00:00"/>
    <meta property="og:title" content="Προσφυγικό: Νέο ναυάγιο με νεκρούς και αγνοούμενους στη Λαμπεντούζα"/>
    <meta property="og:description" content="Τα πτώματα 7 μεταναστών βρέθηκαν μετά το ναυάγιο πλοίου κοντά στη Λαμπεντούζα Οι ομάδες διάσωσης περισυνέλλεξαν τα πτώματα 7 μεταναστών, μεταξύ αυτών 5 γυναικών, μετά το ναυάγιο χθες Σάββατο ενός πλεούμενου με περίπου 150 επιβαίνοντες, στα ανοικτά της νήσου της Λαμπεντούζα, έγινε σήμερα γνωστό από την ιταλική ακτοφυλακή."/>
  </head>
  <body>
    <article>
      <h1>Προσφυγικό: Νέο ναυάγιο με νεκρούς και αγνοούμενους στη Λαμπεντούζα</h1>
      <address><time datetime="2019-11-24T13:33:12+00:00">24 Nov 2019, 13:33</time> by <a rel="author">Δήμητρα Λαχουρή</a></address>
      <p>Τα πτώματα 7 μεταναστών βρέθηκαν μετά το ναυάγιο πλοίου κοντά στη Λαμπεντούζα Οι ομάδες διάσωσης περισυνέλλεξαν τα πτώματα 7 μεταναστών, μεταξύ αυτών 5 γυναικών, μετά το ναυάγιο χθες Σάββατο ενός πλεούμενου με περίπου 150 επιβαίνοντες, στα ανοικτά της νήσου της Λαμπεντούζα, έγινε σήμερα γνωστό από την ιταλική ακτοφυλακή.</p>
      <p>Τα πτώματα τριών γυναικών ανασύρθηκαν από τη θάλασσα, από ένα περιπολικό σκάφος και άλλες δύο σοροί μεταναστών βρέθηκαν στην ακτή από ομάδες των τελωνειακών αρχών, εξηγεί η ακτοφυλακή σε ένα δελτίο Τύπου.</p>
      <figure>
        <iframe data-src="https://twitter.com/RaiNews/status/1198546903258009600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Δύο σοροί βρέθηκαν το Σάββατο το βράδυ στις ακτές της Κάλα Γκαλέρα, στο νότιο τμήμα της Λαμπεντούζα, διευκρινίζει η ιταλική ακτοφυλακή.</p>
      <figure>
        <iframe data-src="https://twitter.com/alessandrazinit/status/1198541100140703744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τις επιχειρήσεις διάσωσης δυσχεραίνουν οι άσχημες καιρικές συνθήκες στη θάλασσα, καθώς το ύψος των κυμάτων φθάνει τα δύο μέτρα, αλλά «επίσης εξαιτίας του μεγάλου αριθμού ανθρώπων που έπεσαν στο νερό την ίδια στιγμή».</p>
      <p>Η ιταλική ακτοφυλακή έκανε γνωστό χθες το βράδυ ότι διέσωσε σχεδόν 150 μετανάστες σε απόσταση 1 ναυτικού μιλίου από τις ακτές της Λαμπεντούζα, όμως, σύμφωνα με τις μαρτυρίες των διασωθέντων περίπου 20 άνθρωποι αγνοούνται.</p>
      <h3>Ακινητοποιημένο στα ανοιχτά της Σικελίας το «Open Arms»</h3>
      <p>Οι ιταλικές αρχές απομάκρυναν 11 μετανάστες από το πλοίο Open Arms, όμως δεν του έχουν δώσει άδεια να δέσει σε λιμάνι, με αποτέλεσμα να παραμένει ακινητοποιημένο στα ανοιχτά της Σικελίας, εν μέσω θαλασσοταραχής, όπως έγινε γνωστό από μια εκπρόσωπο της ισπανικής οργάνωσης διάσωσης.</p>
      <p>Μεταξύ αυτών που απομακρύνθηκαν ήταν δύο μικρά παιδιά με τις οικογένειές τους, ένας άνδρας που έφερε τραύμα από πυροβολισμό στο πόδι και κάποιοι με εγκαύματα. Όλοι τους θα μεταφερθούν στο λιμάνι Αουγκούστα. Πάνω στο πλοίο παραμένουν 62 Αφρικανοί μετανάστες.</p>
      <p>Το Open Arms περισυνέλεξε τους 73 μετανάστες από μια πλαστική λέμβο που είχε μείνει ακυβέρνητη περίπου 50 μίλια ανοιχτά της Λιβύης, το βράδυ της περασμένης Τετάρτης. Έκτοτε αναζητά ασφαλές λιμάνι για να τους αποβιβάσει.</p>
      <p>Η Ιταλία επέτρεψε στο πλοίο να μπει στα χωρικά ύδατά της για να προστατευθεί από την κακοκαιρία αλλά μέχρι τώρα δεν του έχει επιτρέψει να δέσει σε λιμάνι, σύμφωνα με τη φιλανθρωπική οργάνωση.</p>
      <p>Πηγή:ΕΡΤ, ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/featured/pano-apo-700-afixeis-prosfygon-metanaston-sta-nisia-se-24-ores/"/>
        <a href="https://www.ert.gr/perifereiakoi-stathmoi/notio_aigaio/28-allodapoi-diasothikan-sti-thalassia-periochi-psalidi-tis-ko/"/>
        <a href="https://www.ert.gr/perifereiakoi-stathmoi/komotini/e-stylianidis-prepei-oposdipote-na-kleisei-opoiadipote-paranomi-porta-ston-evro/"/>
        <a href="https://www.ert.gr/perifereiakoi-stathmoi/komotini/anakoinosi-kalesma-toy-kke-an-m-thrakis-gia-to-metanasteytiko/"/>
        <a href="https://www.ert.gr/perifereiakoi-stathmoi/kavala/kavala-katigorimatiki-diapseysi/"/>
        <a href="https://www.ert.gr/perifereiakoi-stathmoi/iraklio/seminario-gia-toys-prosfyges/"/>
      </related>
    </article>
  </body>
</html>