<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/alegeri-prezidentiale-2019-dosar-penal-deschis-in-teleorman-dupa-ce-un-alegator-s-a-prezentat-la-urne-si-s-a-constatat-ca-in-numele-sau-fusese-depusa-cerere-pentru-urna-mobila-1922400924002019111319179107"/>
    <meta property="og:site_name" content="News.ro"/>
    <meta property="article:published_time" content="2019-11-24T13:09:00+00:00"/>
    <meta property="og:title" content="Alegeri prezidenţiale 2019 - Dosar penal deschis în Teleorman după ce un alegător s-a prezentat la urne şi s-a constatat că în numele său fusese depusă cerere pentru urna mobilă"/>
    <meta property="og:description" content="Poliţiştii din Teleorman au deschis un dosar penal in rem şi fac cercetări pentru infracţiunea de fals în înscrisuri sub semnătură privată, după ce un bărbat care s-a prezentat la o secţie de votare a constatat că pe numele său fusese trimisă o cerere pentru deplasarea urnei mobile, alegătorul spunând că nu el a trimis cererea."/>
  </head>
  <body>
    <article>
      <h1>Alegeri prezidenţiale 2019 - Dosar penal deschis în Teleorman după ce un alegător s-a prezentat la urne şi s-a constatat că în numele său fusese depusă cerere pentru urna mobilă</h1>
      <address><time datetime="2019-11-24T13:09:00+00:00">24 Nov 2019, 13:09</time> by <a rel="author">News.ro</a></address>
      <p>
        <b>Poliţiştii din Teleorman au deschis un dosar penal in rem şi fac cercetări pentru infracţiunea de fals în înscrisuri sub semnătură privată, după ce un bărbat care s-a prezentat la o secţie de votare a constatat că pe numele său fusese trimisă o cerere pentru deplasarea urnei mobile, alegătorul spunând că nu el a trimis cererea.</b>
      </p>
      <p>Poliţia a deschis dosar penal după ce reprezentanţii biroului electoral al unei secţii de votare au constatat că pe numele unui alegător care s-a prezentat să voteze fusese trimisă o cerere pentru trimiterea urnei mobile.</p>
      <p>„Astăzi, în jurul orei 10:30, poliţiştii Secţiei nr. 11 Poliţie Rurală Gălăteni au fost sesizaţi cu privire la faptul că un bărbat s-a prezentat la secţia de votare 181 din satul Bâscoveni şi şi-a exercitat dreptul de vot, deşi pe numele său exista o solicitare pentru deplasarea urnei speciale. Bărbatul a precizat că nu a depus nicio cerere, fapt pentru care i-a fost prezentată cererea, acesta nerecunoscând nici scrisul, nici semnătura”, arată oficiali ai IPJ Teleorman.</p>
      <p>În urma incidentului poliţiştii au deschis dosar penal sub aspectul săvârşirii infracţiunii de fals în înscrisuri sub semnătură privată şi fac cercetări pentru identificarea persoanei care a întocmit şi depus cererea pentru urna mobilă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>