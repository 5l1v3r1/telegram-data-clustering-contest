<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/romanii-din-diaspora-au-depasit-toate-recordurile-de-prezenta-la-alegeri-cu-cateva-ore-inainte-de-inchiderea-urnelor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T13:46:24+00:00"/>
    <meta property="og:title" content="Românii din diaspora au depășit toate recordurile de prezență la alegeri, cu câteva ore înainte de închiderea urnelor"/>
    <meta property="og:description" content="Românii din diaspora au depășit, duminică, toate recordurile de prezență la alegeri, cu câteva ore înainte de închiderea urnelor. Dacă ritmul de prezență"/>
  </head>
  <body>
    <article>
      <h1> Românii din diaspora au depășit toate recordurile de prezență la alegeri, cu câteva ore înainte de închiderea urnelor </h1>
      <address><time datetime="2019-11-24T13:46:24+00:00">24 Nov 2019, 13:46</time> by <a rel="author">Redacția</a></address>
      <p>Românii din diaspora au depășit, duminică, toate recordurile de prezență la alegeri, cu câteva ore înainte de închiderea urnelor. Dacă ritmul de prezență se menține, va fi o participarea istorică la alegeri.</p>
      <p>Astfel, numărul total de voturi înregistrate la ora 15.29 era 676.052. Recordul precedent de prezență a fost stabilit în urmă cu două săptămâni, la primul tur al alegerilor prezidențiale, când în total au votat 675.348 de români din străinătate. Spre comparație, în al doilea tur al alegerilor prezidențiale din 2014, prezența la secțiile din diaspora a fost de 379.116 de alegători.</p>
      <p>La fel ca în țară, în diaspora se votează până la ora locală 21.00, cu posibilitatea prelungirii până la 23.59 dacă sunt oameni la secțiile de votare.</p>
      <p>În premieră, la alegerile prezidențiale din acest an, românii din diaspora au posibilitatea de a vota pe parcursul a trei zile (vineri, sâmbătă și duminică). De asemenea, s-a putut vota și prin corespondență, însă numărul celor care au ales această modalitate este foarte mic (25.189 în primul tur și 17.503 în turul al doilea).</p>
      <p>
        <b>Prezenţa la vot a românilor din diaspora la alegerile prezidenţiale din 1992 până în 2014:</b>
      </p>
      <p>Participarea românilor din străinătate la alegerile prezidenţiale după 1989 arată o prezenţă mai slabă înainte de 2009 şi un trend de creştere începând cu scrutinul din urmă cu zece ani. De asemenea, se observă că în intervalul 1992-2004 nu există diferenţe mari de participare între turul unu şi turul doi. La scrutinurile din 2009 şi 2014 însă prezenţa diasporei la tururile doi s-a dublat faţă de turul întâi.</p>
      <p>
        <b>Și numărul secțiilor de votare a crescut de la un scrutin la altul, însă a fost mult mai mic față de acest an, când la primul tur au fost organizate 835 de secții în afara țării, iar în al doilea 838.</b>
      </p>
      <p>Prezidenţiale 1992: prezenţa în străinătate<br/>Prezenţă primul tur: 43.882<br/>Prezenţă turul al doilea: 46.106<br/>Secţii de vot în străinătate: 121</p>
      <p>Prezidenţiale 1996: prezenţa în străinătate<br/>Prezenţă primul tur: 72.358<br/>Prezenţă turul al doilea: 84.957<br/>Secţii de vot în străinătate: 176</p>
      <p>Prezidenţiale 2000: prezenţa în străinătate<br/>Prezenţă primul tur: 33.169<br/>Prezenţă turul al doilea: 16.331<br/>Secţii de vot în străinătate: 152</p>
      <p>Prezidenţiale 2004: prezenţa în străinătate<br/>Prezenţă primul tur: 40.869<br/>Prezenţă turul al doilea: 40.149<br/>Secţii de vot în străinătate: 153</p>
      <p>Prezidenţiale 2009: prezenţa în străinătate<br/>Prezenţă primul tur: 95.068<br/>Prezenţă turul al doilea: 147.754<br/>Secţii de vot în străinătate: 294</p>
      <p>Prezidenţiale 2014: prezenţa în străinătate<br/>Prezenţă primul tur: 161.262<br/>Prezenţă turul al doilea: 379.116<br/>Secţii de vot în străinătate: 294</p>
      <p>
        <a href="https://www.g4media.ro/live-diaspora-voteaza-masiv-londra-bruxelles-si-chisinau-in-top.html">
          <b>Urmărește LIVE cele mai importante momente ale votului din Diaspora</b>
        </a>
      </p>
      <p>
        <a href="https://www.g4media.ro/fotografia-zilei-alegerilor-prezidentiale-vine-din-diaspora-unde-romanii-bat-toate-recordurile-de-prezenta-la-urne.html">
          <b>FOTOGRAFIA ZILEI alegerilor prezidențiale vine din diaspora, unde românii bat toate recordurile de prezență la urne</b>
        </a>
      </p>
      <p>
        <i>Sursa foto: Ministerul Afacerilor Externe</i>
      </p>
    </article>
  </body>
</html>