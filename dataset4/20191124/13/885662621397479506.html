<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125895/brazilia-exaplonetai-i-petrelaiokilida-poy-ehei-molynei-tis-aktes-tis-horas"/>
    <meta property="og:site_name" content="Insider"/>
    <meta property="article:published_time" content="2019-11-24T13:00:00+00:00"/>
    <meta property="og:title" content="Εξαπλώνεται η πετρελαιοκηλίδα που έχει μολύνει τις ακτές της Βραζιλίας"/>
    <meta property="og:description" content="Μέχρι στιγμής έχουν καταγραφεί περισσότερες από 700 περιοχές οι ακτές των οποίων έχουν μολυνθεί από το πετρέλαιο."/>
  </head>
  <body>
    <article>
      <h1>Εξαπλώνεται η πετρελαιοκηλίδα που έχει μολύνει τις ακτές της Βραζιλίας</h1>
      <h2>Μέχρι στιγμής έχουν καταγραφεί περισσότερες από 700 περιοχές οι ακτές των οποίων έχουν μολυνθεί από το πετρέλαιο.</h2>
      <address>
        <time datetime="2019-11-24T13:00:00+00:00">24 Nov 2019, 13:00</time>
      </address>
      <p>Περισσότερα από 2.000 χιλιόμετρα ακτών έχει μολύνει ήδη η πετρελαιοκηλίδα στη <b>Βραζιλία, </b>από τα τέλη Αυγούστου. Ενώ, έφτασε για πρώτη φορά στην πολιτεία του<b> Ρίο ντε Ζανέιρο</b>, αν και σε μικρές ποσότητες και μακριά από τις γνωστές παραλίες.</p>
      <p>Σύμφωνα με το Πολεμικό Ναυτικό της Βραζιλίας, 300 γραμμάρια πετρελαίου εντοπίστηκαν στην παραλία Γκρουσάι στο Σάο Ζοάο ντα Μπάρα, 300 χιλιόμετρα βόρεια του Ρίο ντε Ζανέιρο, της τουριστικής πρωτεύουσας της χώρας.</p>
      <p>«Τα δείγματα που αναλύσαμε είναι παρόμοια με το πετρέλαιο που εντοπίστηκε στις βορειοανατολικές ακτές», ανέφερε το Πολεμικό Ναυτικό σε ανακοίνωσή του.</p>
      <p>«Εξακολουθούμε να μην γνωρίζουμε την ποσότητα του πετρελαίου που παραμένει στη θάλασσα», επεσήμανε από την πλευρά του χθες ο πρόεδρος της χώρας, Μπολσονάρου στο περιθώριο στρατιωτικής τελετής στην πόλη του Ρίο.</p>
      <p>«Στη χειρότερη περίπτωση, αν ένα πετρελαιοφόρο έριξε στη θάλασσα όλο του το φορτίο, λιγότερο από το 10% έχει φτάσει στις ακτές μας. Γι’ αυτό προετοιμαζόμαστε για το χειρότερο», πρόσθεσε.</p>
      <h3>Μυστήριο η προέλευση της πετρελαιοκηλίδας</h3>
      <p>Αυτή η πετρελαιοκηλίδα, η προέλευση της οποίας παραμένει μυστήριο, άρχισε να μολύνει τις ακτές της βορειοανατολικής Βραζιλίας στα τέλη Αυγούστου, αρχικά στην πολιτεία Παραΐμπα. Στη συνέχεια επεκτάθηκε και τον Νοέμβριο μικρές ποσότητες πετρελαίου έφτασαν στην πολιτεία Εσπίριτο Σάντο, βόρεια του Ρίο.</p>
      <p>Η κρατική υπηρεσία περιβάλλοντος της Βραζιλίας Ibama έχει καταγράψει περισσότερες από 700 περιοχές οι ακτές των οποίων έχουν μολυνθεί από το πετρέλαιο, με την πετρελαιοκηλίδα να έχει φτάσει σε περισσότερο από το 70% των παράκτιων πόλεων στα βορειοανατολικά, μια φτωχή περιοχή η οικονομία της οποίας βασίζεται κυρίως στον τουρισμό.</p>
      <p>Τα αίτια της περιβαλλοντικής αυτής καταστροφής δεν έχουν ακόμη εντοπιστεί και η προέλευση της πετρελαιοκηλίδας παραμένει άγνωστή, αν και οι αναλύσεις των δειγμάτων επιβεβαίωσαν ότι πρόκειται για πετρέλαιο από τη Βενεζουέλα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/124788/petrelaio-poies-itan-oi-anakalypseis-tis-hronias-kai-ti-na-perimenoyme"/>
        <a href="https://www.insider.gr/agores/emporeymata/124341/petrelaio-i-emporiki-dienexi-ipa-kinas-episkiazei-ti-meiosi-ton"/>
        <a href="https://www.insider.gr/epiheiriseis/energeia/123524/diethnis-organismos-energeias-egrigorsi-gia-petrelaio-alla-ohi-panikos"/>
      </related>
    </article>
  </body>
</html>