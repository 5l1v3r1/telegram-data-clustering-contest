<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/navrhovana-reforma-esm-nezahrna-autom/431956-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T13:08:00+00:00"/>
    <meta property="og:title" content="Navrhovaná reforma ESM neobsahuje automatickú reštrukturalizáciu dlhov"/>
    <meta property="og:description" content="Scholz upozornil, že úlohou ESM je podporovať krajiny, ktoré majú ťažkosti, tým, že im požičia peniaze za určitých podmienok a dodal, že neexistuje žiadna automatická reštrukturalizácia dlhu."/>
  </head>
  <body>
    <article>
      <h1>Navrhovaná reforma ESM neobsahuje automatickú reštrukturalizáciu dlhov</h1>
      <h2>Scholz upozornil, že úlohou ESM je podporovať krajiny, ktoré majú ťažkosti, tým, že im požičia peniaze za určitých podmienok a dodal, že neexistuje žiadna automatická reštrukturalizácia dlhu.</h2>
      <address><time datetime="2019-11-24T13:08:00+00:00">24 Nov 2019, 13:08</time> by <a rel="author">TASR</a></address>
      <p>Miláno 24. novembra (TASR) - Navrhovaná reforma záchranného fondu eurozóny (Európskeho stabilizačného mechanizmu, ESM) nezahŕňa automatickú reštrukturalizáciu dlhov krajín, ktoré zápasia s problémami. Uviedol to nemecký minister financií Olaf Scholz pre sobotňajšie (23. 11.) vydanie talianskeho denníka La Repubblica.</p>
      <p>Scholz upozornil, že úlohou ESM je podporovať krajiny, ktoré majú ťažkosti, tým, že im požičia peniaze za určitých podmienok.</p>
      <p>„<i>Neexistuje žiadna automatická reštrukturalizácia dlhu,</i>“ dodal.</p>
      <p>Talianskym vládnym stranám sa v piatok (22. 11.) nepodarilo dosiahnuť dohodu o plánovanej reforme ESM, uviedli dvaja poslanci, ktorí nechceli byť menovaní. Rím má totiž obavy, že zmeny v ESM by mohli mať negatívny vplyv na obrovský verejný dlh krajiny.</p>
      <p>Viceguvernér talianskej centrálnej banky Fabio Panetta zase v sobotu vyhlásil, že Rím by mal využiť prebiehajúce rozhovory o reforme záchranného fondu, aby si zabezpečil niečo pre seba, ako napríklad vymenovanie Taliana na čelo fondu.</p>
      <p>Podľa Panettu, ktorý sa má stať členom Výkonnej rady Európskej centrálnej banky, súčasné návrhy reformy ESM nezahŕňajú automatické prepojenie medzi finančnou pomocou a reštrukturalizáciou dlhu.</p>
      <p>"<i>Keby som viedol rozhovory o ESM, pokúsil by som sa získať niečo na výmenu. Napríklad v oblasti bankovej únie, ak je v nej niečo, čo nie je pre nás dobré, alebo aby sme nominovali jedného z našich ekonómov na čelo ESM, keďže jeho súčasnému nemeckému šéfovi onedlho vyprší mandát,</i>“ dodal.</p>
    </article>
  </body>
</html>