<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/knsb-nyama-podkrepa-1618701.html"/>
    <meta property="og:site_name" content="Cross"/>
    <meta property="article:published_time" content="2019-11-24T13:52:00+00:00"/>
    <meta property="og:title" content="Синдикатите се обединяват срещу промените в болничните"/>
    <meta property="og:description" content="/КРОСС/ Ръководствата на КНСБ и КТ &quot;Подкрепа&quot; категорично заявяват, че няма да допуснат промените за изплащането на болничните, които ще ощетят работещите.Тяхнахата позиция идва ден след като КНСБ отложи готвения за следващата седмица протест срещу идеята първия ден от болничния да не се плаща. КТ &quot;Подкрепа&quot; планира да изведе синдикатите на улицата на 27 ноември."/>
  </head>
  <body>
    <article>
      <h1>Синдикатите се обединяват срещу промените в болничните</h1>
      <address>
        <time datetime="2019-11-24T13:52:00+00:00">24 Nov 2019, 13:52</time>
      </address>
      <p>/КРОСС/ Ръководствата на КНСБ и КТ "Подкрепа" категорично заявяват, че няма да допуснат промените за изплащането на болничните, които ще ощетят работещите.<br/>Тяхнахата позиция идва ден след като КНСБ отложи готвения за следващата седмица протест срещу идеята първия ден от болничния да не се плаща. КТ "Подкрепа" планира да изведе синдикатите на улицата на 27 ноември.</p>
      <p>Идеята първият ден от болничния да не се плаща бе лансирана след коалиционен съвет на управляващите. Оправданието е, че така ще се ограничи броят на фалшивите болнични листове. Работодателите подкрепиха мярката. Сидникатите веднага заявиха, че няма допуснат подобна промяна толкова лесно. Няколко дни по-късно премиерът Бойко Борисов обяви, че не подкрепя идеята.</p>
      <p>Междувременно правителството лансира друга мярка - броят на болничните дни да бъде ограничен до 15 на година.</p>
      <p>Ръководствата на КНСБ и КТ "Подкрепа" категорично заявяват, че няма да допуснат, с цената на всички допустими от закона средства, да се орязват правата на работниците и служителите, когато техните работодатели не са изпълнили задължението си по закон да внесат дължимите осигурителни вноски и данъци. Това се посочва в позиция на двата синдиката, изпратена до медиите от пресцентъра на КНСБ.</p>
      <p>Те декларират това във връзка с продължаващото напрежение и споровете около плащането на първите три дни от временната неработоспособност на работещите, както и в контекста на появяващите се нови и все по-обхватни предложения на работодателските организации, в които се засягат правата на работещите, се отбелязва в позицията.</p>
      <p>Макар че експертите на двата синдиката не допускат тази идея да се възприеме от страна на правителството или на Народното събрание, тъй като подобна практика няма никъде, все пак алармират за позицията си по този конкретен въпрос, допълва пресцентърът. А нарушенията по отношение на задълженията, свързани с осигуряването на работниците и служителите, пораждат санкции за работодателите им, посочват от синдикатите.</p>
      <p>КНСБ и КТ "Подкрепа" сформираха обща експертна работна група, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК, и да излезе със собствени заключения и препоръки по достъпа до обезщетения, документацията и контрола за установяване на истинността на настъпването на риска "временна неработоспособност", се посочва в позицията.</p>
    </article>
  </body>
</html>