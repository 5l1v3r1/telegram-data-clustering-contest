<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260442/plateia-syntagmatos-epixeirisi-kathariotitas-me-zesto-nero-kai-atmo-pote-tha-oloklirothei"/>
    <meta property="og:site_name" content="LiFO"/>
    <meta property="article:published_time" content="2019-11-24T13:04:00+00:00"/>
    <meta property="og:title" content="Πλατεία Συντάγματος: Επιχείρηση καθαριότητας με ζεστό νερό και ατμό - Πότε θα ολοκληρωθεί"/>
    <meta property="og:description" content="Επιχείρηση καθαριότητας της πλατείας Συντάγματος από τον Δήμο Αθηναίων"/>
  </head>
  <body>
    <article>
      <h1>Πλατεία Συντάγματος: Επιχείρηση καθαριότητας με ζεστό νερό και ατμό - Πότε θα ολοκληρωθεί</h1>
      <h2>Επιχείρηση καθαριότητας της πλατείας Συντάγματος από τον Δήμο Αθηναίων</h2>
      <address><time datetime="2019-11-24T13:04:00+00:00">24 Nov 2019, 13:04</time> by <a rel="author">NEWSROOM</a></address>
      <p>
        <b>Με στόχο η <a href="https://www.lifo.gr/tags/%CE%A0%CE%BB%CE%B1%CF%84%CE%B5%CE%AF%CE%B1+%CE%A3%CF%85%CE%BD%CF%84%CE%AC%CE%B3%CE%BC%CE%B1%CF%84%CE%BF%CF%82">πλατεία Συντάγματος</a> να λάμψει ξανά από <a href="https://www.lifo.gr/tags/%CE%9A%CE%B1%CE%B8%CE%B1%CF%81%CE%B9%CF%8C%CF%84%CE%B7%CF%84%CE%B1">καθαριότητα</a> και μάλιστα την περίοδο των εορτών των Χριστουγέννων, ο <a href="https://www.lifo.gr/tags/%CE%94%CE%AE%CE%BC%CE%BF%CF%82+%CE%91%CE%B8%CE%B7%CE%BD%CE%B1%CE%AF%CF%89%CE%BD">Δήμος Αθηναίων</a> ξεκίνησε από χθες μια μεγάλη επιχείρηση που θα αναδείξει και πάλι το πλέον εμβληματικό τοπόσημο της πρωτεύουσας.</b>
      </p>
      <p>Όπως αναφέρεται σε σχετική ανακοίνωση, «πρόκειται για μια συντονισμένη προσπάθεια καθαρισμού και ταυτόχρονα απολύμανσης της Πλατείας Συντάγματος και μάλιστα γίνεται για πρώτη φορά με τον πλέον οικολογικό τρόπο και με τη συνδυασμένη χρήση ζεστού νερού μεγάλης πίεσης και ατμού». Το πιο σημαντικό από τα προβλήματα που αντιμετωπίζουν τα συνεργεία που έχουν αναλάβει το έργο της καθαριότητας και απολύμανσης είναι οι χιλιάδες τσίχλες που δυστυχώς βρίσκονται κολλημένες στα μάρμαρα της πλατείας. Όπως σημειώνεται, με τη διαδικασία αυτή, που αναμένεται να έχει ολοκληρωθεί μέσα σε ένα δεκαήμερο, δίνεται η δυνατότητα να πλένεται και να απολυμαίνεται η πλατεία Συντάγματος χωρίς να φθείρονται και να «πληγώνονται» τα μάρμαρα τα οποία την καλύπτουν.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkostas.bakoyannis%2Fvideos%2F10157412494321999%2F&amp;show_text=0&amp;width=269" width="269" height="476" data-service="Facebook" scrolling="no"/>
      </figure>
      <p>Ο δήμαρχος Αθηναίων Κώστας Μπακογιάννης, ο οποίος βρέθηκε χθες το απόγευμα στη πλατεία Συντάγματος, έγραψε χαρακτηριστικά στον προσωπικό του λογαριασμό στο Facebook: «Δοκιμάζουμε κάτι καινούργιο στη Πλατεία Συντάγματος. Έπειτα από χρόνια, ειδικό πλύσιμο με νερό και ατμό. Από κάθε κολλημένη τσίχλα ξεχωριστά, μέχρι απολύμανση με σύγχρονο οικολογικό τρόπο. Δεν τα κάνει αόρατα, το αντίθετο. Η πλατεία στην καρδιά της Αθήνας, πιο ορατή, πιο καθαρή από ποτέ. Ετοιμαζόμαστε για τις γιορτές σε μία καθαρή πόλη».</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>