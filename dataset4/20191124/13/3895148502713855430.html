<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79515_III_liga_Legia_II_Warszawa_3-1_RKS_Radomsko.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-24T13:48:08+00:00"/>
    <meta property="og:title" content="III liga: Legia II Warszawa 3-1 RKS Radomsko"/>
    <meta property="og:description" content="W meczu 18. kolejki III ligi rozegranym w Ząbkach rezerwy Legii Warszawa wygrały z RKS-em Radomsko 3-1. Do przerwy legioniści prowadzili 1-0 po bramce Piotra Cichockiego, który wykorzystał dośrodkowanie Chrisa Philippsa i przelobował bramkarza. Kilka minut po zmianie stron na 2-0 podwyższył z 9 metrów Maciej Rosołek. W 64. minucie Rosołek wypuścił Kostorza, który przebiegł niemal pół boiska i strzelił bramkę. W 84. minucie wynik meczu strzałem z dalszej odległości ustalił Damian Siewiera."/>
  </head>
  <body>
    <article>
      <h1>III liga: Legia II Warszawa 3-1 RKS Radomsko</h1>
      <address><time datetime="2019-11-24T13:48:08+00:00">24 Nov 2019, 13:48</time> by <a rel="author">Redakcja</a></address>
      <h3>Rezerwy</h3>
      <p>W meczu 18. kolejki III ligi rozegranym w Ząbkach rezerwy Legii Warszawa wygrały z RKS-em Radomsko 3-1. Do przerwy legioniści prowadzili 1-0 po bramce Piotra Cichockiego, który wykorzystał dośrodkowanie Chrisa Philippsa i przelobował bramkarza. Kilka minut po zmianie stron na 2-0 podwyższył z 9 metrów Maciej Rosołek. W 64. minucie Rosołek wypuścił Kostorza, który przebiegł niemal pół boiska i strzelił bramkę. W 84. minucie wynik meczu strzałem z dalszej odległości ustalił Damian Siewiera.<br/><br/><br/>Było to ostatnie ligowe starcie podopiecznych Piotra Kobiereckiego w tym roku, gdyż spotkanie z liderującym Sokołem Ostróda zostało przełożone na kwiecień. Niezależnie od tego, przerwę zimową legioniści spędzą na podium. Przed drużyną jeszcze jeden mecz. We wtorek, 3 grudnia o godzinie 17:30 zagrają w 1/8 finału Pucharu Polski z Piastem Gliwice.<br/><br/>III liga: <b>Legia II Warszawa - (1-0) RKS Radomsko</b><br/>1-0 - 30' Piotr Cichocki (as. Chris Philipps)<br/>2-0 - 49' Maciej Rosołek (as. Łukasz Łakomy)<br/>3-0 - 64' Kacper Kostorz (as. Maciej Rosołek)<br/>3-1 - 84' Damian Siewiera<br/><br/>Legia II: 35. Cezary Miszta - 20. Nikodem Niski, 4. Ariel Mosór, 2. Inaki Astiz, 26. Mateusz Grudziński - 18. Piotr Cichocki (70' 17. Radosław Cielemęcki), 15. Radosław Pruchnik, 6. Chris Philipps, 5. Łukasz Łakomy (90' 24. Michał Mydlarz), 11. Maciej Rosołek (88' 14. Filip Sobiecki) - 16. Kacper Kostorz<br/><br/>Rezrwowi: 1. Gabriel Kobylak, 9. Kacper Wełniak, 21. Mikołaj Neuman<br/><br/>Trener: Piotr Kobierecki, II trener: Tomasz Sokołowski, Radosław Mozyrko<br/><br/>żółta kartka: Niski, Mosór - Ślęzak<br/><br/>Strzały (celne): Legia 24 (13) - RKS 9 (6)<br/><br/>Do przerwy legioniści szybko opanowali środek pola, ale długo nie mogli wstrzelić się w bramkę RKS, choć po przebiegu gry można było wnioskować, że zwycięstwo jest dziś w zasięgu podopiecznych Piotra Kobiereckiego. Dwukrotnie z dystansu strzelał Kacper Kostorz, podobnie Łukasz Łakomy, który tym razem wystąpił na nietypowej dla siebie pozycji ofensywnego pomocnika, ale prezentował się z całkiem dobrej strony. Druga z jego prób, w 17. minucie, trafiła w słupek, a następnie w głowę interweniującego Damiana Podleśnego, lądując ostatecznie za linią końcową. W 30. minucie padł w końcu oczekiwany gol - po raz któryś w tej rundzie do środka ściął dynamiczny Piotr Cichocki, a Chris Phillips przerzucił do niego piłkę ze środka pola. Skrzydłowy Legii uprzedził Podleśnego i efektownym lobem strzelił gola na 1-0. Goście odpowiedzieli uderzeniem Pawła Baraniaka nad poprzeczką bramki strzeżonej przez Cezarego Misztę, a z podobnym efektem próbowali odpowiadać z dystansu Łakomy i Radosław Pruchnik.<br/><br/>Pierwsze 25 minut po przerwie to popis doskonałej gry "dwójki". Legioniści grali konsekwentnie i agresywnie w pressingu, dzięki czemu goście dosłownie po kilku sekundach tracili piłkę. W 49. minucie Maciej Rosołek prostopadle zagrał do Kostorza, prawy obrońca RKS został bliżej bramkarza psując pułapkę ofsajdową, a napastnik Legii popędził 50 metrów, posadził zwodem na ziemi Podleśnego i podwyższył na 2-0. W kolejnych minutach bardzo dobrych okazji nie zdołali wykorzystać Cichocki i Rosołek, a Łakomy groźnie uderzał z wolnego. W 64. minucie prostopadłą piłke otrzymał na prawym skrzydle Kostorz, zgrał do środka pola karnego do Łakomego, a ten błyskawicznie zgrał do Rosołka, który nie zmarnował okazji. W kolejnych minutach Legia II dalej przeważała, jednak gra stała się bardziej chaotyczna, a swoje okazje zaczęli też stwarzać goście. W 75. minucie Baraniak trafił w spojenie słupka z poprzeczką, a w 84. minucie pięknym uderzeniem z dystansu w okienko gola honorowego dla swojej drużyny zdobył Damian Siewiera. W odpowiedzi, dwukrotnie z dystansu uderzył Radosław Cielemęcki, a okazje sam na sam mieli Rosołek i wprowadzony w końcówce Kacper Wełniak - jego uderzenie w 85. minucie obronił bramkarz, a dobitkę z linii bramkowej wybił głową stoper RKS-u. W pełni zasłużone zwycięstwo odnieśli legioniści, dla których ostatnim akcentem jesieni będzie za 10 dni mecz 1/8 pucharu Polski z Piastem Gliwice.</p>
      <p>
        <a href="https://legionisci.com/legia2.php">Tabela, wyniki i terminarz III ligi</a>
      </p>
      <figure>
        <iframe src="https://www.youtube.com/embed/ukwHEXp73_s" width="640" height="360" data-service="Youtube" scrolling="no"/>
      </figure>
    </article>
  </body>
</html>