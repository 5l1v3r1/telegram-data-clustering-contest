<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/after-the-supreme-court-hearing-sanjay-raut-said-msr-87-2021583/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T13:40:04+00:00"/>
    <meta property="og:title" content="सर्वोच्च न्यायालयाच्या सुनावणीनंतर संजय राऊत म्हणतात.."/>
    <meta property="og:description" content="जाणून घ्या, कर्नाटकमधील राजकीय घडमोडींबाबतही काय म्हणाले"/>
  </head>
  <body>
    <article>
      <h1>सर्वोच्च न्यायालयाच्या सुनावणीनंतर संजय राऊत म्हणतात..</h1>
      <h2>जाणून घ्या, कर्नाटकमधील राजकीय घडमोडींबाबतही काय म्हणाले</h2>
      <address><time datetime="2019-11-24T13:40:04+00:00">24 Nov 2019, 13:40</time> by <a rel="author">लोकसत्ता ऑनलाइन</a></address>
      <p>राज्यातील नाट्यमय घडामोडींच्या पार्श्वभूमीवर महाविकास आघाडीच्यावतीने सर्वोच्च न्यायालयात मुख्यमंत्री व उपमुख्यमंत्रीपदाच्या शपथविधीला आव्हान देणाऱ्या याचिकेवर आज सुनावणी पार पडली.न्यायालयाकडून तिन्ही पक्षांना नोटीस बजावण्यात आलेली आहे. तसेच उद्या सकाळी १०.३० वाजेपर्यंत सत्तास्थापन करण्यासाठी भाजपाला निमंत्रण देण्याचा निर्णय कोणत्या कागदपत्रांच्या आधारे घेतला ती कागदपत्र सादर करण्याचे आदेश देण्यात आले आहेत.  यावर बोलताना शिवसेना नेते खासदार संजय राऊत यांनी, न्यायालयाने घेतलेल्या भूमिकेवर आम्ही समाधानी असल्याचं माध्यमांना सांगितलं आहे.</p>
      <p>”न्यायालयात प्रकरण गेलेलं आहे. न्यायालयाकडून तिन्ही पक्षांना नोटीस बजावण्यात आलेली आहे. राज्यपालांच्या संदर्भात राजभवनातील काही कागदपत्र मागवण्यात आलेली आहेत. न्यायालयातील वाद-प्रतिवाद योग्य दिशेने सुरू आहेत. न्यायालययाने जे काही मत प्रदर्शन केलं आहे. ते पाहिलं तर तुम्हाला स्पष्ट कल्पना येईल की, आम्ही जे म्हणतो आहे, साधारण त्याचप्रकारची भूमिका न्यायालय मांडताना दिसत आहे. कर्नाटकाचे प्रकरण थोडं वेगळं आहे. उद्या सकाळी १०.३० वाजेपर्यंतची वेळ न्यायालयाने दिली आहे. दोन्ही बाजूने जी मतं मांडण्यात आली, त्या संदर्भात न्यायधिशांनी जे मत व्यक्त केलं आहे, यावर आम्ही समाधानी आहोत.” असं संजय राऊत यांनी म्हटलं आहे.</p>
      <p>राज्यातील सत्तासंघर्षाने शनिवारी सकाळी अचानक वेगळं वळण घेतलं. शिवसेना, राष्ट्रवादी काँग्रेस आणि काँग्रेसच्या महाविकास आघाडीला धक्का देत भाजपाने, राष्ट्रवादीचे नेते अजित पवार यांच्या समर्थनाने सत्तास्थापनेचा दावा केला. एवढेचनाहीतर सकाळीच मुख्यमंत्री आणि उपमुख्यमंत्र्यांचा शपथविधीही झाला. अजित पवार यांनी राष्ट्रवादीच्या काही आमदारांना सोबत घेत भाजपाला समर्थन दिले आहे. अजित पवारांच्या या निर्णयानं राज्यात राजकीय भूंकप आला. आता याविरोधातर शिवसेना, राष्ट्रवादी काँग्रेस आणि काँग्रेसनं सर्वोच्च न्यायालयात धाव घेतली आहे.</p>
      <p>तिन्ही पक्षांकडून या शपथविधीला आव्हान देण्यात आले आहे. या तिन्ही पक्षांकडून सादर करण्यात आलेल्या याचिकेवर आज सर्वोच्च न्यायालयात सुनावणी झाली. यानंतर राज्यातील सरकार स्थापनेचा पेच उद्यावर गेला आहे. सत्तास्थापन करण्यासाठी भाजपाला निमंत्रण देण्याचा निर्णय कोणत्या कागदपत्रांच्या आधारे घेतला. यासंदर्भातील सर्व कागदपत्रे उद्या (२५ नोव्हेंबर) सकाळी १०: ३० वाजतापर्यंत सादर करावी, असे आदेश सर्वोच्च न्यायालयाने सॉलिसिटर जनरल तुषार मेहता यांना दिला आहे. सरकारच्यावतीनं बाजू मांडतांना तुषार मेहता यांनी “न्यायालयानं आदेश दिल्यास राज्यपालांनी जो निर्णय घेतला, त्यासंदर्भातील कागदपत्रे सादर करू,” असं सांगितलं होतं.</p>
    </article>
  </body>
</html>