<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/zaplavy-ve-francii-si-vyzadaly-jiz-dva-mrtve-dalsi-clovek-se-pohresuje-20191124.html"/>
    <meta property="og:site_name" content="Deník.cz"/>
    <meta property="article:published_time" content="2019-11-24T13:11:00+00:00"/>
    <meta property="og:title" content="Záplavy ve Francii si vyžádaly již dva mrtvé. V Itálii se zřítil dálniční most"/>
    <meta property="og:description" content="Rozvodněné řeky na jihovýchodě Francie si vyžádaly nejméně dva mrtvé. S odvoláním na úřady departementu Var o tom dnes informovala agentura AFP. Nejméně jeden další člověk se dál pohřešuje. Jednoho pohřešovaného hlásí také sever Itálie, který už od počátku listopadu sužují bouřky doprovázené vydatným deštěm. Voda opět zaplavila i centrum Benátek."/>
  </head>
  <body>
    <article>
      <h1>Záplavy ve Francii si vyžádaly již dva mrtvé. V Itálii se zřítil dálniční most</h1>
      <address><time datetime="2019-11-24T13:11:00+00:00">24 Nov 2019, 13:11</time> by <a rel="author">ČTK ,Lukáš Rott</a></address>
      <p>Jeden mrtvý se našel nedaleko francouzské obce Le Muy, které leží mezi Marseille a Nice. Francouzská média už dříve informovala, že se v Le Muy pohřešuje člověk, který zmizel poté, co se v sobotu večer převrátil záchranný člun. Další bezvládné tělo bylo dnes objeveno v zaplaveném autě v nedaleké obci Cabasse. Už od soboty se pohřešuje také 77letý muž z městečka Saint-Antonin-du-Var. Toho se zatím najít nepodařilo.</p>
      <figure>
        <img src="https://g.denik.cz/1/b6/ctk-bourkach-doprovazenych-silnymi-desti-se-na-jihovychode-francie-dnes-pohresuje-77lety-muz-zaplavy_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/jihovychod-francie-postihly-zaplavy-stovky-lidi-musely-opustit-domovy-20191123.html">Jihovýchod Francie postihly záplavy. Stovky lidí musely opustit domovy Přečíst článek ›</a>
      </aside>
      <p>Kvůli vydatnému dešti se na jihovýchodě Francie vylilo z břehů několik řek. Voda zaplavila domy i silnice a způsobila rozsáhlé škody. V departamentech Var s centrem v Toulounu a Alpes-Maritimes s metropolí Nice dnes nadále platí druhé nejvyšší varování před záplavami. V oblasti dál prší, déšť ale už není tak silný. Podle stanice Meteo France spadlo v některých částech departementu Var během 48 hodin tolik vody jako jindy za dva až tři měsíce.</p>
      <p>Bez elektřiny je v jihovýchodním cípu Francie nyní asi 4500 domácností. Mezi Nice a Toulounem kvůli zaplavené trati už od soboty nejezdí vlaky. Postiženou oblast dnes navštíví francouzský ministr vnitra Christophe Castaner.</p>
      <h3>U Savony se zřítil dálniční most</h3>
      <p>Záplavy sužují také sever Itálie, především Ligurii a Piemont, které sousedí s postiženými francouzskými departementy. Úřady musely uzavřít část dálnice, která spojuje Janov a Nice. Mezi Turínem a Janovem se do řeky zřítilo auto. Dva ze tří lidí, kteří v něm seděli, se zachránili. Třetí se pohřešuje. Nedaleko Turína se z břehů vylila také řeka Pád. V celém italském regionu Piemont museli hasiči evakuovat 200 osob a dalších 600 je odříznuto od zbytku světa.</p>
      <p>Zaplavené jsou části ligurských přístavních měst Janov, Savona a Imperia. Nedaleko Savony došlo ke zřícení části dálničního mostu v délce třiceti metrů. Na místo vyrazili záchranáři, kteří zde pátrali po možných obětech. Příčinou kolapsu byl pravděpodobně sesuv půdy.</p>
      <figure>
        <iframe data-src="https://twitter.com/emergenzavvf/status/1198604767905361921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Kvůli stoupající hladině řeky Tanaro museli dočasně přerušit provoz továrny na výrobu cukrovinek Ferrero ve městě Alba. Kromě severoitalských regionů platí nejvyšší stupeň varování před záplavami také pro jihoitalskou Kalábrii.</p>
      <figure>
        <img src="https://g.denik.cz/1/d1/ctk-nekolikadennim-povodnovem-poplachu-se-zacina-uklidnovat-situace-v-benatkach-opet-se-tam-otevrely_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/benatky-italie-zaplavy-povodne-pohotovost-vaporetto-gondola-20191118.html">Záplavy v Benátkách: Situace se uklidňuje, vodní „autobusy“ znovu vypluly Přečíst článek ›</a>
      </aside>
      <p>S vodou v centru města opět bojují v Benátkách. Zaplavené je znovu i náměstí svatého Marka. Zatímco minulý týden ale voda dosáhla úrovně 1,87 metru nad obvyklou hladinou moře, dnes to bylo "jen" 130 centimetrů. Voda podle agentury AFP začala postupně opadat.</p>
    </article>
  </body>
</html>