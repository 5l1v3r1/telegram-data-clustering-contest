<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D8%B1%D8%A7%D9%86-%D8%A7%D8%B9%D8%AA%D8%B1%D8%A7%D8%B6-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D9%81%D8%B9%D8%A7%D9%84%D8%A7%D9%86-%D8%B3%DB%8C%D8%A7%D8%B3%DB%8C-%D9%86%D8%B3%D8%A8%D8%AA-%D8%A8%D9%87-%D8%A8%D8%B1%D8%AE%D9%88%D8%B1%D8%AF%D9%87%D8%A7%DB%8C-%D8%AE%D8%B4%D9%86-%D8%A8%D8%A7-%D9%85%D8%B9%D8%AA%D8%B1%D8%B6%D8%A7%D9%86-20191124/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-24T13:12:20+00:00"/>
    <meta property="og:title" content="ایران: اعتراض تعدادی از فعالان سیاسی نسبت به برخوردهای خشن با معترضان"/>
    <meta property="og:description" content="جمعی از فعالان سیاسی مدنی ایران در اعتراض به «برخوردهای خشن، غیرقانونی و غیرانسانی با مردم ناراضی» در بیانیه‌ای مشترک، «عامل اصلی اعتراضات اخیر» را ناشی از «سیاست‌های نادرست حکومت» برشمردند و از رهبران جمهوری اسلامی ایران خواسته‌اند تا از «خانواده‌های..."/>
  </head>
  <body>
    <article>
      <h1>ایران: اعتراض تعدادی از فعالان سیاسی نسبت به برخوردهای خشن با معترضان</h1>
      <address>
        <time datetime="2019-11-24T13:12:20+00:00">24 Nov 2019, 13:12</time>
      </address>
      <p>
        <b>جمعی از فعالان سیاسی مدنی ایران در اعتراض به «برخوردهای خشن، غیرقانونی و غیرانسانی با مردم ناراضی» در بیانیه‌ای مشترک، «عامل اصلی اعتراضات اخیر» را ناشی از «سیاست‌های نادرست حکومت» برشمردند و از رهبران جمهوری اسلامی ایران خواسته‌اند تا از «خانواده‌های جان‌باختگان، عذرخواهی و دلجویی» کنند.</b>
      </p>
      <p>در این بیانیه مشترک که به امضا تعدادی از چهره‌ها و فعالان مدنی-سیاسی در داخل ایران از جمله: هاشم آقاجری، قربان بهزادیان نژاد، علیرضا بهشتی، علیرضا بهشتی شیرازی، حبیب‌الله پیمان‌، علیرضا رجایی، حسین رفیعی، رضا رییس طوسی، فریدون سحابی، احسان شریعتی، فیروزه صابر، کیوان صمیمی، طاهره طالقانی، ابوالفضل قدیانی، نظام الدین قهاری، فاطمه گوارایی، محمد محمدی اردهالی، سعید مدنی، رسیده، تاکید شده است: «برخورد شدید با معترضان نشان می‌دهد حاکمان، عبرتی از اعتراضات عمومی پیشین نگرفته‌اند».</p>
      <p>این فعالان مدنی تاکید کردند: «آنان که به خیابان آمدند، مستضعفین و ستمدیدگانی بودند که انقلاب برای نجات آنان برپا شده بود ... و نباید به اعتبار حضور احتمالی چند تیم تروریستی، مردم نگون‌بخت جان به لب رسیده را باغی و یاغی نامید... و عامل نارضایتی اعتراض‌کنندگان را تحریک بیگانگان قلمداد کرد».</p>
      <p>امضاکنندگان این بیانیه یادآور شدند: «چرا آنان که قرار بود حقوقدان باشند به منش امنیتی-نظامی خود بازگشته‌اند؟ کدام مقامی از اینکه اعتراض فرودستان شهری را سرکوب کرده به خود خواهد بالید و از این پس با چه اعتبار و آبرویی می‌توانید تهیدستان را به امید تشکیل مجلسی در راس امور به پای صندوق‌های رای بکشانید؟».</p>
      <p>در پی کاهش موج اعتراضات در ایران که افزایش قیمت بنزین شعله آن را برافروخت، تعدادی از رهبران جمهوری اسلامی ادعا کردند که با خنثی کردن «نقشه دشمنان به پیروزی» رسیده‌اند.</p>
    </article>
  </body>
</html>