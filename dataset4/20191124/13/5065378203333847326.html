<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1032065/torpili-sto-synedrio-toy-pasok-o-geroylanos-amfisvitise-ti-fofi-kai-ethese-thema-igesias"/>
    <meta property="og:site_name" content="Newsbomb"/>
    <meta property="article:published_time" content="2019-11-24T13:04:25+00:00"/>
    <meta property="og:title" content="«Τορπίλη» στο συνέδριο του ΠΑΣΟΚ: Ο Γερουλάνος αμφισβήτησε τη Φώφη και έθεσε θέμα ηγεσίας"/>
    <meta property="og:description" content="«Ο,τι και να θάψετε εδώ μέσα σήμερα θα αναστηθεί εκεί έξω αύριο», είπε με επιθετικό ύφος."/>
  </head>
  <body>
    <article>
      <h1>«Τορπίλη» στο συνέδριο του ΠΑΣΟΚ: Ο Γερουλάνος αμφισβήτησε τη Φώφη και έθεσε θέμα ηγεσίας</h1>
      <h2>«Ο,τι και να θάψετε εδώ μέσα σήμερα θα αναστηθεί εκεί έξω αύριο», είπε με επιθετικό ύφος.</h2>
      <address><time datetime="2019-11-24T13:04:25+00:00">24 Nov 2019, 13:04</time> by <a rel="author">Newsroom</a></address>
      <p>Θέμα αλλαγής ηγεσίας στο <a href="https://www.newsbomb.gr/tags/tag/8944/pasok">ΠΑΣΟΚ</a>, έθεσε ο <a href="https://www.newsbomb.gr/tags/tag/46444/paylos-geroylanos">Παύλος Γερουλάνος</a>, κατά την ομιλία του στο συνέδριο του κόμματος που διεξάγεται στο ΣΕΦ.</p>
      <p>Ο πρώην υπουργός επί κυβερνήσεως Γιώργου Παναδρέου, <b>άφησε μάλιστα να εννοηθεί ότι θα προχωρήσει σε δική του κίνηση</b> ενώ, έθεσε και θέμα με την απαρτία των συνέδρων αμφισβητώντας το αν μπορεί λόγω της χαμηλής συμμετοχής να πάρει το <a href="https://www.newsbomb.gr/tags/tag/40319/ektakto-synedrio-pasok">συνέδριο</a> αποφάσεις.</p>
      <p><i>«<b>Θέλουμε ηγεσία με αυτοπεποίθηση που συνθέτει και δεν διχάζει. Τέτοια ηγεσία δεν έχουμε.</b> Ψηφίστε ό,τι θέλετε σήμερα. Ούτως ή άλλως δεν υπάρχει απαρτία.<b> Είστε με αυτούς που θα θάψουν το ΠΑΣΟΚ ή με αυτούς που θα το αναγεννήσουν</b>;»</i>, ήταν το μήνυμα που έστειλε, μεταξύ άλλων, ο Παύλος Γερουλάνος.<br/>«<i>Μας ζητούν να θάψουμε το ΠΑΣΟΚ, να το μετατρέψουμε σε μια μικρή σφραγίδα στα συρτάρια ενός λογιστή</i>», ανέφερε χαρακτηριστικά ο κ. Γερουλάνος, εξαπολύοντας πυρά κατά της ηγεσίας για τις συνεδριακές διαδικασίες που προώθησε.</p>
      <p>Αναφερόμενος δε στο ψήφισμά του, μίλησε για <b>2.000 φωνές που λένε «φτάνει πια»</b>, προσθέτοντας πως οι φωνές αυτές είναι περισσότερες από αυτές που κατάφερε η νυν ηγεσία να κινητοποιήσει για το συνέδριο.</p>
      <p><i>«Σήμερα μας ζητούν να θάψουμε το ΠΑΣΟΚ εδώ μέσα, αύριο όλοι ΠΑΣΟΚ θα είμαστε εκεί έξω. <b>Στις επόμενες εκλογές ΠΑΣΟΚ θα λέει ότι είναι ακόμη και η ηγεσία. Χωρίς το ΠΑΣΟΚ το ΚΙΝΑΛ μπαίνει στις όχθες που χάραξε το Ποτάμι</b>»</i>, είπε με νόημα ο κ. Γερουλάνος.</p>
      <p>Ο ίδιος <b>μίλησε, δε, ευθέως για ανάγκη αλλαγής ηγεσίας, «όχι για προσωπικές φιλοδοξίες»</b>, όπως ανέφερε, αλλά γιατί <b><i>«μια ηγεσία πρέπει να συνθέτει και όχι να διχάζει». «Σήμερα τέτοια ηγεσία δεν έχουμε»</i></b>, υπογράμμισε επιτιθέμενος ευθέως στη <a href="https://www.newsbomb.gr/tags/tag/40141/fwfh-gennhmata">Φ. Γεννηματά</a>.</p>
      <h3>Γεννηματά: Μηδενική ανοχή σε εσωστρέφεια και υπονομεύσεις</h3>
      <p>
        <b>Παρουσία του πρώην πρωθυπουργού και προέδρου του <a href="https://www.newsbomb.gr/tags/tag/8944/pasok">ΠΑΣΟΚ</a>, Κώστα Σημίτη, των πρώην προέδρων της Βουλής, Απόστολου Κακλαμάνη και Φίλιππου Πετσάλνικου, των βουλευτών του ΚΙΝΑΛ, μελών του ΠΑΣΟΚ και ιστορικών στελεχών του, η <a href="https://www.newsbomb.gr/tags/tag/40141/fwfh-gennhmata?start=1036">Φώφη Γεννηματά</a>, άνοιξε το απόγευμα του Σαββάτου (23/11) τις εργασίες του έκτακτου Συνεδρίου του ΠΑΣΟΚ, στο Στάδιο Ειρήνης και Φιλίας.</b>
      </p>
      <p>Κάλεσε όλα τα στελέχη της παράταξης να υπερασπιστούν την πορεία και την συνεισφορά του στη χώρα και να το στηρίξουν για να είναι πρωταγωνιστής στο Κίνημα Αλλαγής.</p>
      <p><i>«Σε αυτή την νέα πορεία το ΠΑΣΟΚ είναι ενεργό, είναι παρών μέσα στο Κίνημα Αλλαγής.<b> Είναι ο κινητήριος μοχλός, πρωταγωνιστής των εξελίξεων.</b> Γιατί ένα ισχυρό Κίνημα Αλλαγής σημαίνει ισχυρό, δικαιωμένο και ζωντανό ΠΑΣΟΚ»,</i> διακήρυξε η πρόεδρος του ΠΑΣΟΚ και του Κινήματος Αλλαγής».</p>
      <p><b>Υπερασπίστηκε τις ενέργειες και τους χειρισμούς για τη συγκρότηση του Κινήματος Αλλαγής</b> γιατί, όπως είπε η κ. Γεννηματά,<i> «μόνο ένα ισχυρό Κίνημα Αλλαγής, μια πραγματική κυβερνώσα Αριστερά μπορεί να πετύχει την Αναγέννηση της χώρας, που απαιτεί ένα πράσινο συμβόλαιο».</i></p>
      <p>Υπογράμμισε ότι <b><i>«είναι ώρα ευθύνης και ενότητας για όλους και καθαρές εξηγήσεις».</i></b></p>
      <figure>
        <img src="https://nb.bbend.net/media/news/2019/11/24/1032065/303.jpg"/>
      </figure>
      <p><i>«Αυτή την ενότητα και την κοινή μας πορεία έχω πράγματι εγώ την πρώτη ευθύνη να την διασφαλίσω. Το πράττω και θα συνεχίσω. Αταλάντευτα. Απλώνω πρώτη το χέρι και ζητώ να προχωρήσουμε όλοι μαζί»,</i> σημείωσε η επικεφαλής του ΚΙΝΑΛ.</p>
      <p><i>«Με αυτόνομη πορεία. Προχωράμε με το ΠΑΣΟΚ μέσα στο Κίνημα Αλλαγής. Με το ΠΑΣΟΚ που πίστεψε ο ελληνικός λαός και αγωνίστηκε για μια ελπίδα που δεν διαψεύστηκε ποτέ. Με όσα καταφέραμε. Με όσα μάθαμε και κυρίως με όσα ονειρευόμαστε. Με το κεφάλι ψηλά και το βλέμμα στο μέλλον»,</i> τόνισε η Φώφη Γεννηματά.</p>
      <p>Σε άλλο σημείο ανέφερε ότι <b>θα τιμήσει την εντολή που πήρε</b> και εκθείασε τους πρώην προέδρους του ονομαστικά, για την συνεισφορά τους στη πορεία του ΠΑΣΟΚ και τη χώρα.</p>
      <p><i>«Χωρίς τα μεγάλα έργα υποδομής που άλλαξαν την μορφή της χώρας μας, και την ισχυρή παρουσία μας στην "καρδιά» της Ευρώπης με την συμμετοχή μας στην ζώνη του ευρώ, που πέτυχε ο Κώστας Σημίτης»,</i> υπογράμμισε.</p>
      <p><i>«Χωρίς εμάς, την παράταξη που και με δικό της κόστος κράτησε την Ελλάδα όρθια στην κρίση, και ταυτόχρονα προχώρησε στις μεγάλες μεταρρυθμίσεις για την διαφάνεια στο κράτος, στο πολιτικό σύστημα, για την ηλεκτρονική συνταγογράφηση, για την αξιοκρατία και τις ίσες ευκαιρίες. Αυτά που έκαναν πράξη ο Γιώργος Παπανδρέου και ο Ευάγγελος Βενιζέλος»,</i> είπε χαρακτηριστικά.</p>
      <p>
        <i>
          <b>Δείτε όλες τις τελευταίες </b>
          <a href="https://www.newsbomb.gr/oles-oi-eidhseis">
            <b>Ειδήσεις</b>
          </a>
          <b> από την Ελλάδα και τον Κόσμο, τη στιγμή που συμβαίνουν, στο </b>
          <a href="https://www.newsbomb.gr/">
            <b>Newsbomb.gr</b>
          </a>
        </i>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/kosmos/story/1032045/kairos-ektakto-deltio-emy-kyklonei-tin-ellada-o-giryonis-megali-prosoxi-mexri-tin-triti">Καιρός - Έκτακτο δελτίο ΕΜΥ: Κυκλώνει την Ελλάδα ο «Γηρυόνης» - Μεγάλη προσοχή μέχρι την Τρίτη</a>
      </p>
      <p>
        <a href="https://www.newsbomb.gr/kosmos/story/1032036/staikoyras-se-metrita-to-merisma-fetos-ti-tha-ginei-me-epidoma-thermansis-enfia-13i-syntaxi">Σταϊκούρας: Σε μετρητά το μέρισμα φέτος - Τι θα γίνει με επίδομα θέρμανσης, ΕΝΦΙΑ, 13η σύνταξη</a>
      </p>
      <related>
        <a href="https://www.newsbomb.gr/politikh/story/1032010/anatheorisi-syntagmatos-poy-symfonoyn-kai-poy-diafonoyn-ta-kommata-ayrio-i-krisimi-psifoforia"/>
        <a href="https://www.newsbomb.gr/politikh/story/1031828/sti-nea-yorki-i-gianna-aggelopoyloy-zymoseis-sto-exoteriko-gia-tin-epitropi-ellada-2021"/>
        <a href="https://www.newsbomb.gr/politikh/story/1031960/dimoskopisi-vomva-ayti-einai-i-diafora-nd-syriza"/>
      </related>
    </article>
  </body>
</html>