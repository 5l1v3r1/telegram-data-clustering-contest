<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/P9Loaz/henrik-kristoffersen-vant-sesongaapningen-i-slalaam"/>
    <meta property="og:site_name" content="Bergens Tidende"/>
    <meta property="article:published_time" content="2019-11-24T13:17:43+00:00"/>
    <meta property="og:title" content="Kristoffersen vant slalåmåpningen: – På tide"/>
    <meta property="og:description" content="Henrik Kristoffersen kjørte en glimrende finaleomgang i slalåm og vant i finske Levi."/>
  </head>
  <body>
    <article>
      <h1>Kristoffersen vant slalåmåpningen: – På tide</h1>
      <h2>Henrik Kristoffersen kjørte en glimrende finaleomgang i slalåm og vant i finske Levi.</h2>
      <address><time datetime="2019-11-24T13:17:43+00:00">24 Nov 2019, 13:17</time> by <a rel="author">NTB</a></address>
      <p>Kristoffersen kjørte inn til fjerde beste tid i første omgang, og gikk fryktløst til verks i finaleomgangen.</p>
      <p>Rælingen-løperen dundret inn til ny bestetid, og da verken Ramon Zenhaeusern, Dave Ryding eller Clement Noel klarte å straffe nordmannen, kjørte han seg opp fra fjerdeplass til seier.</p>
      <p>
        <a href="https://www.bt.no/sport/i/9velz9/kristoffersen-jakter-alltid-paa-en-spesiell-foelelse-bedre-enn-gullme">Les også<br/>Kristoffersen jakter alltid på én spesiell følelse: – Bedre enn gullmedaljer</a>
      </p>
      <details>
        <summary>Fakta<br/>Verdenscup alpint menn søndag</summary>
        <p>Verdenscup alpint menn søndag Levi, slalåm:</p>
        <p>1) Henrik Kristoffersen, Norge 1.48,55 (55,23-53,32), 2) Clement Noel, Frankrike 1.48,64 (54,55-54,09), 3) Daniel Yule, Sveits 1.48,73 (55,49-53,24), 4) Ramon Zenhaeusern, Sveits 1.48,82 (55,21-53,61), 5) Andre Myhrer, Sverige 1.48,89 (55,55-53,34), 6) Kristoffer Jakobsen, Sverige 1.49,08 (56,38-52,70), 7) Christian Hirschbuehl, Østerrike 1.49,29 (55,33-53,96), 8) Linus Strasser, Tyskland 1.49,44 (56,60-52,84), 9) Sebastian Foss-Solevaag, Norge 1.49,47 (56,09-53,38), 10) Manfred Moelgg, Italia 1.49,53 (55,46-54,07).</p>
        <p>Øvrige norske: 27) Leif Kristian Nestvold-Haugen, Norge 1.50,64 (55,71-54,93).</p>
        <p>(©NTB)</p>
      </details>
      <p>Dette er fjerde gang på rad Kristoffersen er på pallen i Levi, og den andre gangen han vinner.</p>
      <p>– Jeg mistet mye tid på flatene i begge omgangene, og har en jobb å gjøre. Men jeg er glad for å vinne. Levi er som en hjemmebane for meg, siden det ikke er langt ifra Norge og det er mange nordmenn på plass, sa Kristoffersen til arrangøren etter seieren.</p>
      <p>– Der satt den. Jeg er ikke i nærheten av det perfekte ennå. Det var akkurat godt nok i dag. Jeg har ikke vunnet slalåm siden Kitzbühel i 2018, så det var på tide, sa Kristoffersen til NRK.</p>
      <p>Svenske Kristoffer Jakobsen satte standarden i 2. omgang med en solid tid på 52,70 sekunder ned bakken. Han kjørte seg opp 15 plasser.</p>
      <p>25-åringen har far fra Fauske, men konkurrerer for Sverige. Han var i ledelsen helt til landsmann André Myhrer kom fra den åttende beste tiden i første omgang og slo ham med 0,19 sekunder. Like etter kjørte sveitsiske Daniel Yule inn til bestetid, noe som skulle holde til tredjeplass.</p>
      <p>Sebastian Foss-Solevåg leverte en brukbar finaleomgang og kjørte seg opp fra 14.-plass til 9. plass, og var totalt 0,92, sekunder bak Kristoffersen.</p>
      <p>Like bra gikk det ikke for rutinerte Leif Kristian Nestvold-Haugen. Noen småfeil på veien gjorde at han raste ned til en 27.-plass.</p>
      <p>Kristoffersens største konkurrent Alexis Pinturault kjørte en elendig førsteomgang. Han var over to og et halvt sekund bak sin landsmann Noel, og klarte ikke å kvalifisere seg til finaleomgangen.</p>
      <p>
        <a href="https://www.bt.no/sport/i/AdW4Jn/kristoffersen-innroemmer-at-press-har-oedelagt-for-ham-det-ble-for-my">Les også<br/>Kristoffersen innrømmer at press har ødelagt for ham: – Det ble for mye for meg</a>
      </p>
      <h3>Godt utgangspunkt</h3>
      <p>Kristoffersen la et godt grunnlag før finaleomgangen da han fra startnummer fire kjørte ned til en brukbar tid i 1. omgang.</p>
      <p>25-åringen brukte 55,23 sekunder ned traseen og var til slutt nummer fire etter første omgang, 0,68 sekunder bak franske Clement Noel.</p>
      <p>Leif Kristian Nestvold-Haugen kjørte også veldig godt i den første omgangen. Tiden 55,71 holdt til en 9.-plass før finaleomgangen.</p>
      <p>Også Sebastian Foss-Solevåg gjorde en god figur. Han var nummer 14, ett sekund og 54 hundredeler bak franske Noel før de</p>
      <p>Timon Haugen endte til på en 60. plass, 3,20 sekunder bak og kvalifiserte seg dermed ikke til finalen, mens Atle Lie Mcgrath, Simen Ramberg Christensen og Jonathan Nordbotten kjørte ut.</p>
      <p>Mcgrath kjørte strålende fra start nummer 72 og leverte den nest beste tiden på den andre passeringen før han kjørte ut.</p>
      <related>
        <h4>Mest lest akkurat nå</h4>
        <a href="https://www.bt.no/sport/i/zGw7B4/nilsens-styggeste-tap-branns-skrekkhoest-fortsetter"/>
        <a href="https://www.bt.no/sport/i/xPz8zp/chat-med-doddo-under-godset-brann"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/8mLQKE/aasane-helten-etter-opprykket-jeg-er-veldig-stolt"/>
        <a href="https://www.bt.no/btmeninger/debatt/i/4qln5g/politivoldsaken-er-historien-om-et-stort-samfunnsproblem"/>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
      </related>
      <ol>
        <li>
          <a href="https://www.bt.no/tag/Henrik_Kristoffersen">Henrik Kristoffersen</a>
        </li>
      </ol>
    </article>
  </body>
</html>