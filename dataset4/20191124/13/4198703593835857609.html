<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/nexter-internet/Article-34dfdcc248d9e61027.htm"/>
    <meta property="og:site_name" content="mako"/>
    <meta property="article:published_time" content="2019-11-24T13:07:00+00:00"/>
    <meta property="og:title" content="זו שישיית עמק הסיליקון מהנאום של סשה ברון כהן"/>
    <meta property="og:description" content="בנאום של סשה ברון כהן שהכה גלים בסוף השבוע, הוא מפנה אצבע מאשימה ל&quot;שישית עמק הסיליקון&quot; - שישיית מנ&quot;כלים שמשפיעה על היום יום של רוב העולם המערבי"/>
  </head>
  <body>
    <article>
      <h1>זו שישיית עמק הסיליקון מהנאום של סשה ברון כהן</h1>
      <h2>בנאום של סשה ברון כהן שהכה גלים בסוף השבוע, הוא מפנה אצבע מאשימה ל"שישית עמק הסיליקון" - שישיית מנכ"לים שמשפיעה על היום יום של רוב העולם המערבי ועל כל פיסת מידע שאנחנו נחשפים אליה</h2>
      <address><time datetime="2019-11-24T13:07:00+00:00">24 Nov 2019, 13:07</time> by <a rel="author">אהוד קינן</a></address>
      <p>"שישה אנשים, שלא נבחרו על ידי הציבור, מסיליקון ואלי כופים את החזון שלהם על שאר העולם", כך תקף הקומיקאי סשה ברון כהן בנאומו את ששת המנהלים של גוגל, <a href="http://www.mako.co.il/Tagit/%D7%99%D7%95%D7%98%D7%99%D7%95%D7%91?partner=gtags">יוטיוב</a>, פייסבוק וטוויטר. כהן נאם לאחר שקיבל פרס מטעם הליגה נגד השמצה ואמר כי השישה מייצרים את ההפך ממה שמייסדי האינטרנט חשבו עליו - דמוקרטיזיציה של המידע.</p>
      <p>"הם לא נושאים באחריות כלפי אף ממשלה, הם מתנהגים כאילו הם מעל לחוק, כאילו אנחנו חיים באימפריה הרומית, ומארק צוקרברג הוא הקיסר", אמר. בעוד צוקרברג הכי מוכר לציבור, במיוחד לאחר שנכח בשימועים ארוכים בסנאט, חמשת האחרים גם משפיעים יום יום על חיינו. ביחד הם שווים 200 מיליארד דולר, והם שולטים ברוב השיח ברשת.</p>
      <h3>מארק צוקרברג</h3>
      <p><b>גיל: </b>35<br/><b>תפקיד עדכני:</b> מנכ"ל ומייסד פייסבוק<br/><b>שווי כספי:</b> 73.4 מיליארד דולר</p>
      <p>מייסד ומנכ"ל פייסבוק. הרשת החברתית הגדולה בעולם שכוללת בתוכה את הפיד של פייסבוק שכולם מכירים, אבל גם את אינסטגרם, מסנג'ר ואת וואטסאפ. 2.8 מיליארד איש, שהם שליש מאוכלוסיית העולם, משתמשים לפחות באחת מהן לפחות פעם בחודש וככה הם צורכים את המידע שלהם, ועל פי מחקרים אמריקאים, <a href="https://www.forbes.com/sites/petersuciu/2019/10/11/more-americans-are-getting-their-news-from-social-media/#2ef971043e17%C2%A0">גם את החדשות</a>.</p>
      <figure>
        <img src="https://img.mako.co.il/2019/10/24/GettyImages-ChipSomodevillaStaff_c.jpg"/>
      </figure>
      <p>מארק צוקרברג מייסד מנכ"ל פייסבוק | צילום: Chip Somodevilla, GettyImages</p>
      <p>צוקרברג ואנשיו (כולל מספר 2 בחברה, שריל סנדברג, שתרמה 2.5 מיליון דולר לליגה נגד השמצה) אחראיים למה תראו בפיד שלכם מדי רגע, מה ייעלם מהרשתות הללו, אילו פרסומות יופיעו בפייסבוק ואינסטגרם, מה הגילוי הנאות שתקבלו על הפרסומות הללו, ולאופן שבו <a href="https://www.vox.com/policy-and-politics/2019/10/23/20929350/alexandria-ocasio-cortez-mark-zuckerberg-testimony-green-new-deal">פייק ניוז</a> שרץ בוואטסאפ ירוסן. פייסבוק הואשמה כי לא שמרה מספיק טוב על הפרטים האישיים של הגולשים, ואיפשרה לחברת פרסום לבצע מניפלציות שיתכן וגרמו להטיית דעת הקהל והטיית הבחירות בארה"ב.</p>
      <p>צוקרברג ופייסבוק טוענים תמיד שמעסיקים עוד ועוד מסנני תוכן, ובודקים עובדות, ומנסים לאזן כראוי בין חופש הביטוי לבין מניעת הפצת שנאה ושקרים. אך צוקרברג בעצמו הסתבך באחת מהחקירות בקונגרס, כשנשאל אם יהיה אפשר לפרסם במודעת בחירות תאריך שגוי, או לטנף על מועמדים אחרים.</p>
      <p><a href="https://www.mako.co.il/nexter-internet/social-networks-facebook/Article-74f993efeb8e661006.htm?Partner=interlink">פייסבוק הודתה</a> לאחרונה שלא עשתה מספיק כדי למנוע הפצה של הסתה ואלימות, במיאנמר, שם נרצחו אלפי אנשים באירועים אלימים.</p>
      <h3>סוזן ווייציצקי</h3>
      <p><b>גיל: </b>51<br/><b>תפקיד עדכני: </b>מנכ"לית יוטיוב<br/><b>שווי כספי:</b> 490 מיליון דולר</p>
      <p>וויציצקי מנהלת את אחד מאתרי הוידאו הגדולים בעולם, שנרכש על ידי גוגל, ושהסרטונים הפופולרים בו מגיעים למאות מיליוני צופים מדי יום.</p>
      <p>ווייציצקי מנהלת את האנשים שקובעים איך יראה עמוד הבית של יוטיוב כשאתם גולשים בו ומה יעלה בחיפוש כאשר תרצו מידע על נושאים. חיפושים על רצח רבין, למשל מעלים גבוה תאוריות קונספירציה על הרצח, חיפוש <a href="https://www.mako.co.il/nexter-internet/social-networks-facebook-lost-it/Article-a3d22915e663951006.htm?sCh=9cde8f126c9d8510&amp;pId=173113802&amp;Partner=interlink">מידע על הבריאות של הילארי קלינטון</a> העלה סרטונים מסולפים על מצבה הבריאותי.</p>
      <p>הבעיה הנוכחית ביוטיוב, כפי שגם הראנו בסרט "הקרב על המוח", היא שגם אם בחיפוש הראשון המידע יחסית אמין, או לכל הפחות ממסוגר, הרי שככל שתתנו ליוטיוב <a href="https://www.mako.co.il/nexter-internet/Article-0722625fab76d61026.htm?Partner=interlink">להוביל אתכם לסרטונים מומלצים נוספים</a> (שחלקם מנוגנים אוטומטית), תגיעו לאזורי הביזאר. בכיר לשעבר בחברה טען בפנינו שהדבר נעשב באופן מודע. וזה לפני שיתחיל גל משמעותי של סרטוני דיפפייק.</p>
      <p>ב-2017 מפרסמים הודיעו כי הם <a href="https://www.mako.co.il/nexter-internet/media-youtube/Article-f2651618578ff51006.htm?Partner=interlink">מחרימים את יוטיוב בגלל תוכן קשה</a>, שעליו מופיעות הפרסומות שלהם.</p>
      <h3>ג'ק דורסי</h3>
      <p><b>גיל: </b>43<br/><b>תפקיד עדכני: </b>מנכ"ל ומייסד טוויטר<br/><b>שווי כספי: </b>4.2 מיליארד דולר</p>
      <p>טוויטר היא רשת חברתית צנועה יותר מפייסבוק, עם 139 מיליון משתמשים פעילים בלבד, נכון לחודש יולי, אך היא מאכלסת לא מעט פוליטיקאים ועיתונאים, ובהם נשיא ארצות הברית דונלד טראמפ עם אלפי ציוצים מדי שנה.</p>
      <p>ברון כהן טען לאחרונה, לפני הנאום שלו בליגה נגד השמצה, <a href="https://variety.com/2019/tv/news/sacha-baron-cohen-slams-twitter-1203228801/">שטראמפ לא היה הופך לנשיא אלמלא טוויטר</a>, וכי החברה נמנעת מלסנן מסיתים וגזענים, כי הם מביאים קהל רב.</p>
      <figure>
        <img src="https://img.mako.co.il/2019/11/24/FredericLegrandCOMEO_c.jpg"/>
        <figcaption>ג'ק דורסי | צילום: Frederic Legrand - COMEO, ShutterStock</figcaption>
      </figure>
      <p>חברי מפלגה דמוקרטית <a href="https://www.theguardian.com/us-news/2019/oct/04/should-trump-be-banned-from-twitter">ביקשו לחסום את טראמפ</a> בעקבות חלק מהציוצים שלו, בטענה שהוא מפר את תנאי השימוש, וטוויטר לא מהססת לחסום גולשים שאינם נשיאי מדינות.</p>
      <p>אך דווקא בגלל שלא מדובר באדם רגיל, טוויטר לא רצתה להיתפס כמשתיקה של הנשיא ונקטה בשני צעדים. הראשון - טוויטר פרסמה מדיניות שנוגעת למנהיגים ואמרה שכאשר מדווחים על ציוצים של מנהיג, ההחלטה האם למחוק או להשאיר היא מורכבת וחסרת תקדים - כלומר הודתה שלא תמיד תמחוק ציוצים של מנהיג כלשהו, גם אם הם בעייתיים.</p>
      <p><a href="https://blog.twitter.com/official/en_us/topics/company/2019/worldleaders2019.html">ברשת אמרו</a> שמתמקדים באופן שבו נכתב הציוץ ולא בפרשנויות שלו. טוויטר הסבירה שהיא עשויה להסתיר ציוץ שיש עניין ציבורי בפרסום שלו, מאחורי הודעה שאומרת שהוא מנוגד לתנאי השימוש. הצעד השני - טוויטר הודיעה שלא תאפשר בכלל פרסומות פוליטיות בפלטפורמה שלה, מה שהעלה נגדה <a href="https://www.theverge.com/2019/10/30/20940840/donald-trump-twitter-facebook-political-ads-ban-ron-wyden">ביקורת על השתקה</a>.</p>
      <h3>מנהלי גוגל</h3>
      <p><b>סונדר פיצ'אי<br/>גיל:</b> 47<br/><b>תפקיד עדכני:</b> מנכ"ל חברת גוגל<br/><b>שווי כספי:</b> 900 מיליון דולר</p>
      <figure>
        <img src="https://img.mako.co.il/2019/11/24/345345345345_c.jpg"/>
        <figcaption>סונדר פיצ'אי | צילום: Justin Sullivan, Getty Images</figcaption>
      </figure>
      <p><b>לארי פייג'</b><br/><b>גיל:</b> 46<br/><b>תפקיד עדכני:</b> מייסד גוגל ומנכ"ל החברה האם אלפבית<br/><b>שווי כספי:</b> 58.9 מיליארד דולר</p>
      <figure>
        <img src="https://img.mako.co.il/2019/11/24/PhotKimberly_c.jpg"/>
        <figcaption>לארי פייג' | צילום: Kimberly White, Getty Images for Fortune</figcaption>
      </figure>
      <p><b>סרגיי ברין</b><br/><b>גיל:</b> 46<br/><b>תפקיד עדכני:</b> מייסד גוגל ומנכ"ל החברה האם אלפבית<br/><b>שווי כספי:</b> 57 מיליארד דולר</p>
      <figure>
        <img src="https://img.mako.co.il/2019/11/24/Photobygoogle_c.jpg"/>
        <figcaption>סרגיי ברין | צילום: Kelly Sullivan, Getty Images</figcaption>
      </figure>
      <p>פיצ'אי מנהל את גוגל. ברין ופייג' ייסדו את גוגל וכעת מנהלים את חברת האם שלה אלפאבית. החברה נמצאת בטלפונים של רובנו, במיילים, ביומנים, וכמעט בכל נקודת השקה שלנו עם האינטרנט (כולל יוטיוב - עיינו ערך). <br/>ההשפעות העיקריות שאתם רואים ביום יום קשורות לחיפושים שאתם עושים בגוגל - בין אם הם סתם דברים שאתם רוצים לבדוק באינטרנט, ובין אם חיפושי חדשות (שעיתונאים גם משתמשים בהם ומושפעים מהם כשהם כותבים), והיא אחראית על הפרסומות שאתם רואים באינטרנט.</p>
      <p>הפרסומות של גוגל מופיעות גם לצד תוצאות החיפוש, אבל גם באתרים הגדולים באינטרנט שאתם גולשים בהם, ובאפליקציות החינמיות שאתם מורידים לסמארטפונים שלכם.</p>
      <p>על פי תחקיר של וול סטריט ג'ורנל שהתפרסם בשבוע שעבר, גוגל מתערבת בתוצאות החיפוש באמצעות שינויים תכופים שעושה באלגוריתם שלה - ויותר ממה שהיא מודה באופן פומבי. היקף ההתערבות, על פי התחקיר, זינק מאז הבחירות לנשיאות ארה"ב ב-2016.</p>
      <p>השפעה פוליטית נוספת <a href="https://www.themarker.com/wallstreet/.premium-1.8131388">קשורה להשלמה האוטומטית</a>, ועל פי התחקיר נושאים שנויים במחלוקת כמו הגירה או הפלות מסוננים ולא מושלמים כאשר מתחילים להקליד אותם. גוגל אמרה כי התחקיר מלא באנקדוטות ישנות ולא מדויקות.</p>
      <p>גוגל, בדומה לחברות האחרות, ספגה ביקרות על ההתנהלות שלה בקשר לקמפיינים פוליטיים והודיעה ממש בימים האחרונים כי תטיל מגבלות על קמפיינים פוליטיים ותאסור כזה שיסמן גולשים על פי אג'נדה פוליטית או על פי רישומים קודמים של הצבעות.</p>
    </article>
  </body>
</html>