<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301797/%D8%A2%D9%82%D8%A7-%D9%85%D8%AD%D9%85%D9%88%D8%AF-%D8%AA%D8%BA%DB%8C%DB%8C%D8%B1-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:28:44+00:00"/>
    <meta property="og:title" content="آقا محمود تغییر کرده است"/>
    <meta property="og:description" content="خبرگزاری دانشجویان ایران (ایسنا) - طنز روز"/>
  </head>
  <body>
    <article>
      <h1>آقا محمود تغییر کرده است</h1>
      <address>
        <time datetime="2019-11-24T13:28:44+00:00">24 Nov 2019, 13:28</time>
      </address>
      <p>خبرگزاری دانشجویان ایران (ایسنا) - طنز روز</p>
      <p>رضا ساکی<br/>برخی به او دکتر، برخی رئیس‌جمهور سابق، برخی مرد بهاری و برخی محمود می‌گویند.<br/>ما همان آقا محمود صدایش می‌کنیم.<br/>آقا محمود امروز درباره حوادث اخیر چند دقیقه‌ای سخنرانی کرده است.<br/>می‌دانید او به سخنرانی بسیار علاقه‌مند است. یعنی اگر روزی حتی در برابر آینه سخنرانی نکند حتما دچار اضطراب می‌شود.<br/>آقا محمود در سخنرانی‌اش از فقر و فساد گفته و تاکید کرده است: «به صراحت می‌گویم ملت کلا ناراضی است بخصوص از دولت.»<br/>شاید شما هم با شنیدن این سخنان آقا محمود خندیده و یا عصبانی شده و با مشت روی میز کوبیده باشید.<br/>البته در شرایط عادی باید مشت را بر صفحه مانیتور بکوبید و یا موبایل را به آسفالت بزنید اما چون قیمت لپ‌تاپ و موبایل بالاست و توانی برای خرید دوباره ندارید بهتر است مشت را بر میز بکوبید!<br/>حالا که خوب مشت زدید باید بگویم من طور دیگری به این حرف‌ها نگاه می‌کنم.<br/>من می‌گویم شاید آقا محمود تغییر کرده باشد.<br/>دیده‌اید در فیلم‌های خارجی وقتی کودکی کار بدی انجام می‌دهد به او می‌گویند برود در اتاقش را بندد و در تنهایی به آن‌چه کرده است فکر کند؟<br/>به نظرم آقا محمود در این سال‌های طولانی بعد از ریاست‌جمهوری فرصت کافی داشته است تا به رفتار خودش فکر کند و تاریخ را مطالعه کند.<br/>به نظرم او از سرگذشت سیاستمداران پیش از خود مانند چنگیز، هیلتر، خانواده بوش، گورباچف، مصدق، نادرشاه، گاندی، محمدرضا شاه، پینوشه، آقا محمود غزنوی و حتی سیاستمداران پس از خود مثل همین حسن آقای روحانی چیزهایی آموخته و حتی عبرت گرفته است.<br/>بله، بیایید این‌طوری فکر کنیم که او واقعا مرد بهاری است. او از گذشته درس گرفته است و می‌خواهد جبران کند.<br/>او البته الان یک شهروند است و می‌تواند با آزادی کامل ویدئو پر و منتشر کند و شب را در خانه بخوابد.<br/>بقیه شهروندان هم می‌توانند ویدئو پر کنند و بیرون بدهند. چه فکر کرده‌اید؟<br/>شما اگر همین الان به سایت‌ها سر بزنید می‌بینید مردم درباره فواید ورزش کردن و فواید پیاز ویدئو پر می‌کنند و بیرون می‌دهند و شب در خانه لایک‌های ویدئو را می‌شمرند.<br/>بله، آقا محمود تغییر کرده است.<br/>باقی بقای‌تان</p>
      <p>انتهای پیام</p>
    </article>
  </body>
</html>