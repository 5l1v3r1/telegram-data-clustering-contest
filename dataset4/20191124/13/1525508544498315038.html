<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779834/%DB%B1%DB%B0-%D8%B1%D9%88%D8%B2-%D9%81%D8%B1%D8%B5%D8%AA-%D8%A7%D8%B9%D8%AA%D8%B1%D8%A7%D8%B6-%D8%A8%D8%B1%D8%A7%DB%8C-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:16:08+00:00"/>
    <meta property="og:title" content="سخنگوی ستاد شناسایی خانوارهای مشمول حمایت معیشتی دولت خبر داد ۱۰ روز فرصت اعتراض برای جاماندگان از حمایت معیشتی"/>
    <meta property="og:description" content="سخنگوی ستاد شناسایی خانوارهای مشمول حمایت معیشتی دولت خبر داد که ۱۰ روز زمان برای ثبت اعتراض در سامانه وجود دارد."/>
  </head>
  <body>
    <article>
      <h1>سخنگوی ستاد شناسایی خانوارهای مشمول حمایت معیشتی دولت خبر داد ۱۰ روز فرصت اعتراض برای جاماندگان از حمایت معیشتی</h1>
      <address><time datetime="2019-11-24T13:16:08+00:00">24 Nov 2019, 13:16</time> by <a rel="author" href="https://www.mehrnews.com/archive?jr=41" target="_blank">مهناز قربانی مقانکی</a></address>
      <p>به گزارش <a href="https://www.mehrnews.com/">خبرنگار مهر</a>، حسین میرزایی در مورد مشمولان دریافت کمک معیشتی دولت گفت: از میان ۷۶ میلیون نفر یارانه بگیر بر اساس آزمون وسع و دهک های جامعه بجز (۳ دهک بالا) ۶۰ میلیون نفر انتخاب شدند که برای تمامی آنها در سه مرحله یارانه کمک معیشتی واریز شد.</p>
      <p>وی در پاسخ به این سئوال که آیا تمامی یارانه بگیران کمک معیشت نیز دریافت می کنند، گفت: این همبستگی وجود ندارد که اگر کسی یارانه می گیرد حتما باید مشمول دریافت کمک معیشت نیز باشد و ۶۰ میلیون نفر در آزمون وسع انتخاب شده اند.</p>
      <p>سخنگوی ستاد شناسایی خانوارهای مشمول حمایت معیشتی دولت افزود: ۸۲.۱ درصد از خانوارهای سیستان و بلوچستان و ۷۹ درصد از مشمولان خراسان شمالی و جنوبی کمک معیشت را دریافت کرده اند. همچنین ۵۷ درصد تهرانی ها مشمول دریافت کمک معیشت بودند.</p>
      <p>وی درباره اختلال سامانه نیز گفت: از ساعت ۸ صبح با آغاز بکار سامانه تاکنون ۳۰۵ هزار کد ملی ثبت شده است که بیش از ۷۰ درصد آنها متعلق به ایرانسل، ۱۰ درصد رایتر و مابقی اپراتورهای دیگر بوده است.</p>
      <p>سخنگوی ستاد شناسایی خانوارهای مشمول حمایت معیشتی دولت تصریح کرد: اختلال ایجاد شده در اپراتورهای همراه اول بود به طوری که مشترکین همراه اول نتوانستند کد دستوری وارد کنند.</p>
      <p>وی گفت: مشکل به طور قطع امروز برطرف می‌شود و البته متقاضیان ۱۰ روز فرصت دارند تا اعتراض خود را با گرفتن کد دستوری #۶۳۶۹* ثبت کنند.</p>
      <p>میرزایی ادامه داد: تمامی افرادی که به هر دلیلی خود را حائز شرایط دریافت کمک معیشت می دانند اما این یارانه به آنها تعلق نگرفته است می توانند با گرفتن کد دستوری درخواست خود را اعلام کنند و پس از بررسی بر اساس آزمون وسع نتیجه به آنها اعلام می‌شود.</p>
      <p>به گفته وی افرادی که به دلیل وسع مالی از گرفتن یارانه حذف شده اند مشمول نخواهند شد.</p>
      <p>وی از هموطنان درخواست کرد با توجه به اینکه به هیچ وجه مراجعه حضوری وجود ندارد، در تهران و شهرستانها از مراجعه به ادارات تعاون و کار خودداری کنند.<br/> </p>
    </article>
  </body>
</html>