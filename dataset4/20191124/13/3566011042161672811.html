<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549655.html/%D8%AD%D9%85%D8%A7%D8%B3%D9%87-%D9%85%D8%B4%D8%AA-%D9%87%D8%A7%DB%8C-%DA%AF%D8%B1%D9%87-%DA%A9%D8%B1%D8%AF%D9%87-%D8%AF%D8%B1-%D8%AF%DB%8C%D8%A7%D8%B1-%D9%BE%D9%87%D9%84%D9%88%D8%A7%D9%86%D8%A7%D9%86--%DA%A9%D8%B1%D9%85%D8%A7%D9%86%D8%B4%D8%A7%D9%87%DB%8C-%D9%87%D8%A7-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D9%82%D8%AA%D8%AF%D8%A7%D8%B1-%D9%88-%D8%A7%D9%85%D9%86%DB%8C%D8%AA-%D8%B3%D9%86%DA%AF--%D8%AA%D9%85%D8%A7%D9%85-%DA%AF%D8%B0%D8%A7%D8%B4%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T13:48:00+00:00"/>
    <meta property="og:title" content="حماسه مشت‌های گره‌کرده در دیار پهلوانان/ کرمانشاهی‌ها در حمایت از اقتدار و امنیت سنگ‌ تمام گذاشتند"/>
    <meta property="og:description" content="مردم ولایت مدار و همیشه در صحنه استان کرمانشاه با برگزاری تجمع باشکوهی ضمن محکومیت اغتشاشات اخیر از امنیت و اقتدار کشور حمایت کردند."/>
  </head>
  <body>
    <article>
      <h1>حماسه مشت‌های گره‌کرده در دیار پهلوانان/ کرمانشاهی‌ها در حمایت از اقتدار و امنیت سنگ‌ تمام گذاشتند</h1>
      <h2>هستیم بر آن عهدی که بستیم؛</h2>
      <address>
        <time datetime="2019-11-24T13:48:00+00:00">24 Nov 2019, 13:48</time>
      </address>
      <p>مردم ولایت مدار و همیشه در صحنه استان کرمانشاه با برگزاری تجمع باشکوهی ضمن محکومیت اغتشاشات اخیر از امنیت و اقتدار کشور حمایت کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/387626/%D8%AD%D9%85%D8%A7%D8%B3%D9%87-%D9%85%D8%B4%D8%AA%E2%80%8C%D9%87%D8%A7%DB%8C-%DA%AF%D8%B1%D9%87%E2%80%8C%DA%A9%D8%B1%D8%AF%D9%87-%D8%AF%D8%B1-%D8%AF%DB%8C%D8%A7%D8%B1-%D9%BE%D9%87%D9%84%D9%88%D8%A7%D9%86%D8%A7%D9%86">مرصادنیوز </a>راهپیمایی حمایت از اقتدار و امنیت کشور صبح امروز یکشنبه سوم آذرماه با حضور گسترده مردم ولایتمدار و انقلابی کرمانشاه برگزار شد و در آن مردم انزجار خود را از هرگونه ناامنی و اغتشاش در کشور اعلام کردند.</p>
      <p>مردم کرمانشاه راهپیمایی خود را از چهارراه مدرس آغاز و تا میدان آزادی ادامه دادند؛ آنها آمده بودند تا بگویند با وجود شرایط سخت اقتصادی و تحریم های ناجوانمردانه همچنان پشت نظام و رهبری ایستاده اند.</p>
      <p>از هر طیف و جناحی در این راهپیمایی باشکوه دیده می شد و همه یکصدا شعار سرمی دادند و ضمن مرزبندی با اشرار و اغتشاشگران بار دیگر بصیرت، هوشیاری و وفاداری خود به آرمانهای انقلاب را به رخ دشمنان این مرز و بوم کشیدند.</p>
      <p>حضور اقوام، مذاهب و اقشار مختلف مردم بابصیرت کرمانشاه در این تجمعات جلوه‌های خاصی به راهپیمایی حمایت از امنیت و اقتدار کشور در شهرهای مختلف استان کرمانشاه بخشیده بود.</p>
      <figure>
        <img src="http://www.mersadnews.ir/sites/default/files/images/%5Bdate%3Acustom%3AYYYY%5D/%5Bdate%3Acustom%3AMM%5D/02020202.jpg"/>
      </figure>
      <p>مرزنشینان انقلابی شهرستانهای استان کرمانشاه با وجود سرمای هوا به خیابانها آمدند تا ضمن تجدید بیعت با آرمانها صف خود را از آشوبگران جدا کرده و به حمایت از امنیت و اقتدار کشور تاکید کردند.</p>
      <p>کرمانشاهی‌ها نه تنها در صیانت از مرزهای جغرافیایی بلکه در حراست از آرمانهای والای انقلاب همواره پیشتاز بوده اند؛ مردم ولایتمدار استان با این تجمع اعلام کردند که همچون همیشه در صحنه حضور دارند و هیچگاه صحنه دفاع از نظام را خالی نمی‌کنند.</p>
      <p>مردم انقلابی کرمانشاه با سردادن شعارهای «مرگ بر آمریکا»،«انتقاد انتقاد حقوق ملت ماست»،« ملت بر اغتشاشگر»،« این همه لشکر آمده به عشق رهبر آمده» و... حساب خود را از آشوبگران جدا کردند، اما همچنان مطالبات به حق خود را کاملا رسا اعلام کردند تا نشان دهند راه و رسم اعتراض در یک جامعه مدنی آشوب و تخریب اموال عمومی نیست.</p>
      <figure>
        <img src="http://www.mersadnews.ir/sites/default/files/images/%5Bdate%3Acustom%3AYYYY%5D/%5Bdate%3Acustom%3AMM%5D/Picture1.jpg"/>
      </figure>
      <p> </p>
      <p>
        <b>مسئولان بر عهد با ولایت و مردم پایبند باشند / دشمن به دنبال ایجاد اختلاف بین مسئولان است</b>
      </p>
      <p>حجت الاسلام شمس الله جلیلیان مسئول دفتر نمایندگی ولی فقیه سپاه حضرت نبی اکرم(ص) در تجمع باشکوه مردمی حمایت از امنیت و اقتدار کشور اظهار داشت: مردم ولایت مدار و همیشه در صحنه و صبور استان کرمانشاه علی رغم تمام مشکلات پشتیبان ولایت بوده و هستند.</p>
      <p>وی افزود: در راهپیمایی امروز از همه اقشار آمدند و با حضور با صلابت خود بار دیگر با آرمان های امام راحل، انقلاب و چهل سال اطاعت از ولایت تجدید بیعت کردند.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه بیان داشت: در حوادث اخیر آمریکا، سلطنت طلبان عیاش و بی غیرت پشت نقاب ها ایستاده و به عده ای اراذل و اوباش دلخوش کردند که به انقلاب ضربه بزنند.</p>
      <p>حجت الاسلام جلیلیان بیان داشت: اگر چهار نفر ناآگاه و جاهل شیشه ها را شکستند و به اموال عمومی آسیب زدند اینها از مردم نیستند بلکه عده ای فرصت طلب هستند که به خیال خام خود قصد ضربه زدن به انقلاب را داشتند که با بصیرت و هوشیاری مردم این نقشه ها نقش بر آب شد.</p>
      <p>وی گفت: اگر نگاهی به تاریخ آمریکا داشته باشیم خواهیم دید که آمریکا هیچ گاه  به این زبونی وخواری نبوده است، سخنان متناقض رییس جمهور دیوانه آمریکا،  شکست متوالی طرح های حمایت از اسراییل و تقابل با ایران اسلامی، بی نتیجه بودن هزینه های فراوان آنها و در معرض نابودی قرارگرفتن حیفا و تلاویو همه بیانگر این است که آمریکا ابهت گذشته را ندارد.</p>
      <p>مسئول دفتر نمایندگی ولی فقیه در استان کرمانشاه اظهار داشت: امروز شاهد آن هستیم که یک دو قطبی در جهان بین آمریکا و از سوی دیگر رهبر معظم انقلاب شکل گرفته است.</p>
      <p>حجت الاسلام جلیلیان تصریح کرد: دشمنان نقشه های خود را  نقش بر آب دیدند و خیال کردند می توانند بر اقدامات چند نفر از اراذل که اموال را مورد تهاجم قرار دادند موج سواری کنند و دنبال اهدافشان باشند.</p>
      <p>وی ایجاد اختلاف بین مسئولان و  ایجاد دو قطبی بین مردم و مسئولان را از اهداف دشمن برشمرد و بیان داشت: بار دیگر عنایت خداوند بود که با  نعمت ولایت  و رهبری حکیمانه، فرزانه و شجاعانه با قاطعیت تمام به میدان آمدند و توطئه دشمن خنثی شد.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه با اشاره به حمایت رهبر معظم انقلاب اسلامی از سران قوا گفت: رهبر انقلاب حکیمانه گره فتنه را گشودند و مردم نیز متوجه وظیفه خود شدند.</p>
      <p>حجت الاسلام جلیلیان تصریح کرد: رهبر معظم انقلاب اسلامی اجرای شتابزده و ناشیانه بنزین را پشتیبانی کردند و توطئه دشمنان بار دیگر خنثی شد.</p>
      <p>وی با تاکید بر اینکه در همان روزهای اول نیروهای انقلابی و مردمی صف خود را اشرار جدا کردند، بیان داشت:  صف اشرار از مردم رنج دیده از مسائل اقتصادی جدا است.</p>
      <p>مسئول دفتر نمایندگی ولی فقیه سپاه حضرت نبی اکرم(ص) در استان کرمانشاه عنوان کرد: قرار است سود سهمیه بندی بنزین سر سفره مردم رنج دیده مشخص باشد و مسئولان باید حواشان جمع باشد و بر عهد با ولایت و مردم پایبند باشند و نگذارند مردم در فشار و تنگنای اقتصادی باشند.</p>
      <p>حجت الاسلام جلیلیان گفت: مسئولان کاش با تدبیر بیشتری این طرح ها را ایجاد کنند.</p>
      <p>انتهای پیام/</p>
    </article>
  </body>
</html>