<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743387"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T13:15:00+00:00"/>
    <meta property="og:title" content="คู่กรณีกราบขอขมาศพนักร้องดัง แม่เผยอีก'ลางสังหรณ์'"/>
    <meta property="og:description" content="แฟนสาวนักร้องดังอโหสิกรรมคนขับกระบะชน หลังกราบขอขมาศพ แต่ในเรื่องคดีจะเรียกร้องให้ถึงที่สุด ขณะที่แม่นักร้องเผยถึงลางสังหรณ์ฝันร้าย-ตาเขม่น "/>
  </head>
  <body>
    <article>
      <h1>คู่กรณีกราบขอขมาศพนักร้องดัง แม่เผยอีก'ลางสังหรณ์'</h1>
      <address>
        <time datetime="2019-11-24T13:15:00+00:00">24 Nov 2019, 13:15</time>
      </address>
      <p>
        <b>แฟนสาวนักร้องดังอโหสิกรรมคนขับกระบะชน หลังกราบขอขมาศพ แต่ในเรื่องคดีจะเรียกร้องให้ถึงที่สุด ขณะที่แม่นักร้องเผยถึงลางสังหรณ์ฝันร้าย-ตาเขม่น </b>
      </p>
      <p>จากกรณีที่เกิดอุบัติเหตุรถยนต์ขับมาด้วยความเร็ว ก่อนหักพวงมาลัยเพื่อแซงขวารถเก๋งคันข้างหน้า เป็นเหตุให้พุ่งชนรถมอเตอร์ไซค์บิ๊กไบค์ ที่ขับขี่อยู่ในเลนของตัวเอง จนรถกระเด็นลงข้างทาง เสียชีวิต 2 ราย ซึ่งหนึ่งใน 2 นั้นคือ นายธัชพงศ์ บัวภา หรือ หนุ่ม อายุ 32 ปี นักร้องนำวง FEEL เจ้าของเพลง ความเหงา จากค่าย Friend Zone Records นั้น คืบหน้าเมื่อเวลา 17.00 น. วันที่ 24 พ.ย. 62 ที่ศาลาริมน้ำ วัดสุคันธาวาส อ.บางบ่อ จ.สมุทรปราการ ซึ่งเป็นสถานที่ตั้งศพสวดอภิธรรม นายธัชพงศ์ บัวภา บรรยากาศเป็นไปด้วยความโศกเศร้าของญาติพี่น้อง และเพื่อนๆ กลุ่มขับรถมอเตอร์ไซค์บิ๊กไบค์<br/><br/>นส.สุกัญญา ทองมาก อายุ 45 ปี แฟนสาวของหนุ่ม ธัชพงศ์ กล่าวว่า ตนเองคบหากับแฟนหนุ่มมาแล้ว 7 ปี ก่อนเกิดเหตุได้โทรคุยกับแฟนหนุ่ม โดยบอกว่า กำลังไหว้พระธาตุแช่แห้งอยู่กำลังถ่ายภาพเดี๋ยวจะส่งไปให้ดู จากนั้นได้วีดีโอคอลคุยกันอีกครั้ง ว่ากำลังจะเดินทางไปออกทริปต่อที่ จ.เชียงราย หลังจากนั้นประมาณ 30 นาที น้องของแฟนหนุ่มก็โทรมาบอกว่า พี่หนุ่มได้เกิดอุบัติเหตุและเสียชีวิตแล้ว ตนถึงกับช็อกและเสียใจมาก โดยศพของแฟนหนุ่ม ถูกนำมาตั้งแต่เมื่อคืนเวลาประมาณ 19.00 น. เพื่อที่จะมาตั้งบำเพ็ญกุศล ที่วัดสุคันธาวาส ซึ่งเป็นบ้านเกิด และจะฌาปนกิจ วันพุธที่ 27 พ.ย 62 เวลา 16.00 น ในช่วงบ่าย</p>
      <figure>
        <img src="https://www.dailynews.co.th/admin/upload/20191124/news_TyOsVlHeTa190909_533.jpg?v=201911250210?v=7558"/>
      </figure>
      <p>"วันนี้ชายหนุ่มคู่กรณี ซึ่งเป็นรถกระบะ ได้เข้ามาที่วัดเพื่อกราบขอขมาศพ จึงถามไปว่าทำไมหลังจากเกิดเหตุไม่จอดเพื่อลงไปดู เขาบอกว่าเขาตกใจ ตรงนี้ก็อโหสิกรรมให้เขา แต่ในเรื่องของคดีก็จะเรียกร้องให้ถึงที่สุด เนื่องจากเขากำลังมีอนาคตที่ดี ปกติคุณหนุ่มจะเป็นคนรักชีวิตของตัวเองมาก จะทำอะไรก็ต้องเซฟตัวเองตลอดไม่นึกว่าจะเกิดเหตุการณ์นี้" แฟนสาวหนุ่ม ธัชพงศ์ กล่าว<br/><br/>ด้านนางวรกาญจน์ บัวภา อายุ 55 ปี แม่ของหนุ่ม ธัชพงศ์ กล่าวว่า ก่อนหน้าเดินทาง 1 วัน ลูกชายได้โทรมาเล่าให้ฟังว่าได้ฝันถึงพ่อที่เสียชีวิตไปแล้ว 3 เดือน โดยในฝันนั้นพ่อบอกกับหนุ่มว่าอยากเอาแม่ไปอยู่ด้วย หนุ่มก็เลยบอกว่าไม่ได้ พ่อเลยบอกว่างั้นเอาหนุ่มไปอยู่ด้วย หนุ่มก็เลยเงียบ จากนั้นเมื่อลูกจะไปออกทริปที่ภาคเหนือ แม่ก็ได้ห้าม เนื่องจากลูกฝันไม่ดี ประกอบกับตาข้างขวาของแม่เขม่นตลอดเวลาเหมือนมีลางร้าย หนุ่มบอกกับแม่ว่า ไม่ไปไม่ได้ เนื่องจากบ่ายเบี่ยงบริษัทมาหลายรอบแล้ว จึงจำเป็นต้องไป ไม่นึกว่าจะมาเกิดเรื่องขึ้นมาจริงๆ<br/><br/><br/><b>ข่าวที่เกี่ยวข้อง..<br/><br/>- <a href="https://www.dailynews.co.th/regional/743267">เป็นลาง!แม่เพิ่งโพสต์เตือน1วัน ก่อนนักร้องดังถูกชนดับ</a><br/><br/>- <a href="https://www.dailynews.co.th/regional/743263">คลิปกระบะแซงผิดจังหวะ ชนบิ๊กไบค์นักร้องวงFEELดับ</a><br/><br/>- <a href="https://www.dailynews.co.th/regional/743326">แฟนสาวนักร้องดังสุดอาลัย 2วันแล้วไม่ได้หลับสักนาที!!</a></b></p>
    </article>
  </body>
</html>