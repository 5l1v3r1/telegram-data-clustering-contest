<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/to-byla-pracowita-doba-dla-sluzb-ratunkowych-doszlo-do-11-wypadkow-i-53-kolizji-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-24T13:47:00+00:00"/>
    <meta property="og:title" content="To była pracowita doba dla służb ratunkowych. Doszło do 11 wypadków i 53 kolizji (zdjęcia)"/>
    <meta property="og:description" content="Wczoraj na drogach w regionie doszło do 11 wypadków oraz 53 kolizji. W zdarzeniach śmierć poniosły 2 osoby, zaś 16 z obrażeniami ciała trafiło do szpitali."/>
  </head>
  <body>
    <article>
      <h1>To była pracowita doba dla służb ratunkowych. Doszło do 11 wypadków i 53 kolizji (zdjęcia)</h1>
      <address>
        <time datetime="2019-11-24T13:47:00+00:00">24 Nov 2019, 13:47</time>
      </address>
      <p>
        <b>Wczoraj na drogach w regionie doszło do 11 wypadków oraz 53 kolizji. W zdarzeniach śmierć poniosły 2 osoby, zaś 16 z obrażeniami ciała trafiło do szpitali.</b>
      </p>
      <p>Miniona doba była bardzo pracowita dla służb ratunkowych. Marznące opady deszczu sprawiły, że chodniki i drogi pokryły się cienką warstwą lodu. Od samego poranka w całym regionie zespoły ratownictwa medycznego, straż pożarna i policjanci pracowali na wysokich obrotach.</p>
      <p>Doszło do groźnych kolizji oraz tragicznych wypadków. Policjanci odnotowali 53 kolizje oraz 11 wypadków, 16 osób z obrażeniami ciała trafiło do szpitali, zaś dwie osoby poniosły śmierć w wyniku zdarzenia drogowego. Oprócz tego w ręce policjantów wpadło 11 nietrzeźwych kierujących.</p>
      <p>Do tragicznego wypadku doszło w sobotę przed południem w miejscowości Krupe, na drodze wojewódzkiej nr 812, na trasie pomiędzy Chełmem a Krasnymstawem. Policjanci ustalili wstępnie, że 41-latek kierujący pojazdem marki Audi, który poruszał się od strony Chełma w kierunku Krasnegostawu, nie dostosował prędkości jazdy do warunków panujących na drodze i zjechał na przeciwległy pas ruchu doprowadzając do zderzenia czołowego z samochodem ciężarowym marki Volvo. W wyniku zderzenia kierowca audi poniósł śmierć na miejscu. Policjanci pod nadzorem prokuratora ustalają szczegółowe okoliczności zdarzenia.</p>
      <p>Wczoraj w Lublinie zespoły ratownictwa medycznego interweniowały ponad 300 razy. Były to wyjazdy głównie do urazów i złamań z powodu upadków na śliskich chodnikach. Część poszkodowanych sama zgłaszała się do szpitali. Oblężenie przeżywał SOR w szpitalu przy al. Kraśnickiej.</p>
      <p>Niestety nadchodząca noc i poniedziałkowy poranek mogą przynieść podobną pogodę jak wczoraj. Tutaj możecie zapoznać się z prognozą:<br/><a href="https://www.lublin112.pl/niebezpieczne-opady-marznace-znow-wystapia-na-obszarze-wojewodztwa-lubelskiego-mozliwe-utrudnienia-komunikacyjne/">Niebezpieczne opady marznące znów wystąpią na obszarze województwa lubelskiego. Możliwe utrudnienia komunikacyjne</a></p>
      <figure>
        <img src="https://www.lublin112.pl/wp-content/uploads/2019/11/68-158695.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/68-158696.jpg"/>
      </figure>
      <p>(fot. Policja Krasnystaw)</p>
    </article>
  </body>
</html>