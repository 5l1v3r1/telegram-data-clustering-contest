<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779825/%D9%85%D8%AC%D9%84%D8%B3-%D8%A8%D8%A7-%D9%81%D9%88%D8%B1%DB%8C%D8%AA-%D8%B7%D8%B1%D8%AD-%D8%A7%D8%AE%D8%AA%D8%B5%D8%A7%D8%B5-%D8%AF%D8%B1%D8%A2%D9%85%D8%AF-%D9%85%D8%AF%DB%8C%D8%B1%DB%8C%D8%AA-%D8%B3%D9%88%D8%AE%D8%AA-%D8%A8%D9%87-%D9%85%D8%B1%D8%AF%D9%85-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:26:51+00:00"/>
    <meta property="og:title" content="با ۱۰۱ رای موافق؛ مجلس با فوریت طرح اختصاص درآمد مدیریت سوخت به مردم موافقت کرد"/>
    <meta property="og:description" content="نمایندگان مجلس یک فوریت طرحی را به تصویب رساندن که در صورت تصویب نهایی آن، دولت مکلف می‌شود تمامی منابع حاصل از افزایش قیمت بنزین را به صورت یارانه به مردم پرداخت کند."/>
  </head>
  <body>
    <article>
      <h1>با ۱۰۱ رای موافق؛ مجلس با فوریت طرح اختصاص درآمد مدیریت سوخت به مردم موافقت کرد</h1>
      <address>
        <time datetime="2019-11-24T13:26:51+00:00">24 Nov 2019, 13:26</time>
      </address>
      <p>به گزارش <a href="https://www.mehrnews.com/">خبرنگار مهر</a>، در ادامه جلسه عصر روز یکشنبه مجلس شورای اسلامی بررسی یک فوریت طرح الزام دولت به پرداخت تمامی درآمد ناشی از مدیریت مصرف سوخت به مردم در دستور کار قرار گرفت.</p>
      <p>وکلای ملت با ۱۰۱ رای موافق، ۶۲ رای مخالف، ۵ رای ممتنع از ۱۹۳ نماینده حاضر در مجلس، یک فوریت طرح الزام دولت به پرداخت تمامی درآمد ناشی از مدیریت مصرف سوخت به مردم را تصویب کردند.</p>
      <p>حجت الاسلام نصرالله پژمانفر به عنوان طراح این طرح گفت: یکی از نگرانی های ما این است که درآمدهای مردم با هزینه های آنها همخوانی ندارد. لذا طرحی تدوین شد که همه درآمدهای ناشی از افزایش قیمت بنزین به صورت یارانه به مردم پرداخت شود.  </p>
      <p>بر اساس این طرح همه منابع حاصل از افزایش قیمت بنزین به حسابی در خزانه داری کل کشور واریز و علاوه بر منابع یارانه، به حساب مردم واریز می‌شود.</p>
      <p>نماینده مردم مشهد افزود: نمایندگان نتوانستند در مورد افزایش قیمت سوخت تصمیم گیر باشند اما تلاش دارند که مراقب منابع حاصل از افزایش قیمت سوخت باشند که همه این منابع به صورت یارانه به مردم پرداخت شود.</p>
      <p>در ادامه محمدرضا پورابراهیمی عضو کمیسیون اقتصادی مجلس در مخالفت با این طرح گفت: مرکز پژوهش‌های مجلس در حال تدوین چندین طرح بهتر است، در تدوین این طرح عجله نکنیم.</p>
    </article>
  </body>
</html>