<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/asta-un-v10-formula-1-ex-ferrari-f2002-469030.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-24T13:00:39+00:00"/>
    <meta property="og:title" content="All’asta un V10 da Formula 1 ex Ferrari F2002"/>
    <meta property="og:description" content="Presto all'asta un vero gioiello per tutti gli appassionati di automobilismo: il V10 ex campione del mondo con Schumacher e Barrichello"/>
  </head>
  <body>
    <article>
      <h1>All’asta un V10 da Formula 1 ex Ferrari F2002</h1>
      <h2>Presto all'asta un vero gioiello per tutti gli appassionati di automobilismo: il V10 ex campione del mondo con Schumacher e Barrichello</h2>
      <address><time datetime="2019-11-24T13:00:39+00:00">24 Nov 2019, 13:00</time> by <a rel="author">Lorenzo Moro</a></address>
      <p>Internet è un posto magico, specialmente per gli appassionati di auto e di <b>memorabilia a tema automobilistico</b>: sulla rete è infatti possibile trovare di tutto e, a patto di poterselo permettere, ci si può mettere in casa (o <a href="https://www.formulapassion.it/worldnews/cult/in-vendita-un-mcdonnel-douglas-f4h-phantom-ii-455552.html">hangar</a>), pezzi veramente <b>incredibili</b>. Già in passato avevamo riportato di annunci che avevano come oggetto della vendita motori nati a <b>Maranello</b>, ma quello che andrà all’asta nelle prossime settimane li batte sicuramente tutti.</p>
      <blockquote>
        <a href="https://www.formulapassion.it/automoto/mondoauto/motore-ferrari-f40-in-vendita-su-ebay-452790.html">Motore Ferrari F40 in vendita su Ebay</a>
      </blockquote>
      <p>Nei giorni compresi tra il 22 novembre e il prossimo 2 dicembre, si terrà ad <b>Abu Dhabi</b> una importante asta organizzata dalla famosa casa d’aste RM Sotheby’s, sempre foriera di oggetti incredibili. L’asta vedrà battuti diversi cimeli provenienti dalla <b>Formula 1</b>, in particolare su quella corsa negli anni <b>’80, ’90 e primi 2000</b>, si va dai modellini più dettagliati fino a parti di macchine che hanno corso.</p>
      <p>Tra questi ultimi troviamo anche lo straordinario <b>V10 Ferrari Tipo 051/B/C che equipaggiava la vincente Ferrari F2002</b>, lo stesso motore che in quel campionato del mondo permise alle rosse di Maranello – con al volante <b>Michael Schumacher e Rubens Barrichello</b> – di portare a casa 15 GP sui 17 disputati, vincendo così entrambi i titoli in palio. Progettato da Paolo Martinelli, il motore è un 3 litri aspirato capace di ben<b> 835CV e di raggiungere i 17.800 giri al minuto</b> (all’epoca alcuni motori arrivavano anche a “pelare” la cifra dei 20.000 giri).</p>
      <p>Nonostante l’asta sia ancora in corso, il motore ha già raggiunto la cifra di 12.500 dollari anche se la casa d’aste si aspetta di raggiungere tranquillamente una cifra compresa tra i <b>50.000 e i 70.000 dollari</b>. Un prezzo tutto sommato ragionevole, per quella che è a tutti gli effetti un’opera d’arte in metallo, completo di tutti gli accessori come gli scarichi e l’impianto di iniezione.</p>
      <footer>RIPRODUZIONE RISERVATA</footer>
    </article>
  </body>
</html>