<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyy-nagorodyv-ordenom-agnieshku-holland-ta-enn-eplbaum/30289325.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T13:27:35+00:00"/>
    <meta property="og:title" content="Зеленський нагородив орденом Аґнєшку Холланд та Енн Еплбом за твори про Голодомор"/>
    <meta property="og:description" content="Президент Володимир Зеленський нагородив орденом княгині Ольги польську кінорежисерку Аґнєшку Холланд, журналістку Washington Post Енн Еплбом та радницю канцелярії уряду Литовської Республіки Діану Ва"/>
  </head>
  <body>
    <article>
      <h1>Зеленський нагородив орденом Аґнєшку Холланд та Енн Еплбом за твори про Голодомор</h1>
      <address>
        <time datetime="2019-11-24T13:27:35+00:00">24 Nov 2019, 13:27</time>
      </address>
      <p>Президент Володимир Зеленський нагородив орденом княгині Ольги польську кінорежисерку Аґнєшку Холланд, журналістку Washington Post Енн Еплбом та радницю канцелярії уряду Литовської Республіки Діану Варнайтє, а також голову Асоціації прибалтійських українців у місті Клайпеда Леоніда Трегуба – хрестом Івана Мазепи.</p>
      <p><a href="https://www.president.gov.ua/documents/8652019-30649">Указ </a>про це від 22 листопада оприлюднено на сайті глави держави. Як мовиться в указі, нагороди присуджено «за вагомий внесок у вшанування пам’яті жертв геноциду Українського народу – Голодомору 1932–1933 років в Україні, подвижницьку діяльність, спрямовану на висвітлення правди про Голодомор».</p>
      <p>Незабаром в український прокат виходить фільм «Ціна правди» про Голодомор в Україні польської режисерки Аґнєшки Холланд (інша назва «Ґарет Джонс» або «Містер Джонс»). Світова прем’єра цієї стрічки відбулася 10 лютого в рамках 69-го Берлінського міжнародного кінофестивалю.</p>
      <figure>
        <img src="https://gdb.rferl.org/42C5D17C-F9A2-4333-9C73-F73CD25665AF.jpg"/>
        <figcaption>Аґнєшка Холланд</figcaption>
      </figure>
      <p>Книжка американсько-британської журналістки та історика Енн Еплбом «Червоний голод: війна Сталіна проти України» вийшла восени 2017 року в Британії та США.</p>
      <p>У 2018 році видавництво Українського науково-дослідного та освітнього центру вивчення Голодомору видало книжку в перекладі українською. Того ж року Форум видавців у Львові визнав її найкращою в номінації «Історія».</p>
      <figure>
        <img src="https://gdb.rferl.org/3641D8BC-E3BA-43A4-8FCE-C64E07BB4E78.jpg"/>
        <figcaption>Енн Еплбом</figcaption>
      </figure>
      <p>23 листопада в Україні та світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору-геноциду</a> 1932–1933 років.​ Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.​</p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
    </article>
  </body>
</html>