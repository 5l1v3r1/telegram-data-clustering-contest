<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419065"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T13:18:00+00:00"/>
    <meta property="og:title" content="הרב פרץ: תסתכלו מי תמך בשייח' המסית"/>
    <meta property="og:description" content="שר החינוך הרב פרץ מברך על הרשעת השייח' ראאד סלאח בתמיכה בהתאחדות בלתי מותרת ובהסתה לטרור, &quot;מקווה שימוצה עמו הדין&quot;."/>
  </head>
  <body>
    <article>
      <h1>הרב פרץ: תסתכלו מי תמך בשייח' המסית</h1>
      <address><time datetime="2019-11-24T13:18:00+00:00">24 Nov 2019, 13:18</time> by <a rel="author">חזקי ברוך</a></address>
      <p>שר החינוך הרב רפי פרץ בירך בצהריים (ראשון) על הרשעתו של מנהיג הפלג הצפוני של התנועה האיסלאמית, שייח' ראאד סלאח, בעבירות של תמיכה בהתאחדות בלתי מותרת והסתה לטרור.</p>
      <p>"תמיכה בארגון הפלג הצפוני של התנועה האיסלאמית פירושה תמיכה בטרור", צייץ הרב פרץ, "מברך את בית המשפט על הרשעתו של ראא’ד סלאח בתמיכתו בארגון שהוצא אל מחוץ לחוק".</p>
      <p>הרב פרץ הוסיף, "מקווה שמיצוי הדין בעניינו יהיה מירבי וחמור ככל האפשר. במדינת ישראל אין מקום לתומכי ומבקשי טרור, גם אם הם אזרחי ישראל".</p>
      <p>בסיום ציין הרב פרץ, "לכל אלו שדמיינו על ממשלת מיעוט שנשענת על הרשימה המשותפת, מציע שתסתכלו טוב מי הגיע לאולם בית המשפט הבוקר ותמך באותו שייח' מסית".</p>
      <p>יו"ר מפלגת ישראל ביתנו, ח"כ אביגדור ליברמן, בירך גם הוא על הכרעת הדין, "‏אני מברך את בית המשפט על ההחלטה להרשיע את ראאד סלאח בהסתה לטרור".</p>
      <p>"אני מקווה שהעונש שיגזר עליו יהיה בהתאם, ושמי שראה היום את העליה לרגל של חברי הרשימה המשותפת לבית המשפט ומופע התמיכה שלהם בטרוריסט, יבין שמדובר בגיס חמישי ותו לא", צייץ ליברמן.</p>
    </article>
  </body>
</html>