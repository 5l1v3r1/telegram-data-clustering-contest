<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/03/2145986/182-%D9%84%DB%8C%D8%AF%D8%B1-%D8%A8%D8%A7-%D8%B3%D8%A7%D8%B2%D9%85%D8%A7%D9%86-%D8%AF%D9%87%DB%8C-%D8%AF%D8%B4%D9%85%D9%86-%D8%A2%D8%B4%D9%88%D8%A8-%D9%87%D8%A7-%D8%B1%D8%A7-%D9%87%D8%AF%D8%A7%DB%8C%D8%AA-%D9%85%DB%8C-%DA%A9%D8%B1%D8%AF%D9%86%D8%AF-%D8%A7%D8%B9%D8%AA%D8%B1%D8%A7%D9%81-%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%A8%D9%87-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%B9%D8%B1%D8%A8%D8%B3%D8%AA%D8%A7%D9%86-%D9%85%D9%86%D8%A7%D9%81%D9%82%DB%8C%D9%86-%D9%88-%D8%B3%D9%84%D8%B7%D9%86%D8%AA-%D8%B7%D9%84%D8%A8%D8%A7%D9%86"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-24T13:19:50+00:00"/>
    <meta property="og:title" content="۱۸۲ لیدر با سازمان‌دهی دشمن آشوب‌ها ‌را هدایت می‌کردند / اعتراف دستگیرشدگان به ارتباط با &quot;عربستان، منافقین و سلطنت‌طلبان&quot;"/>
    <meta property="og:description" content="به گزارش خبرگزاری تسنیم از قم، حجت‌الاسلام سید علیرضا ادیانی رئیس سازمان عقیدتی سیاسی نیروی انتظامی کشور در دیدار آیت‌الله علوی گرگانی مرجع تقلید شیعیان که در دفتر معظم له برگزار شد، اظهار داشت: آشوب‌های اخیر نسبت به فتنه‌های 78 و 88 متفاوت است و تعداد شهرهایی که شرارت کردند با شهرهای دیگر متفاوت داشت."/>
  </head>
  <body>
    <article>
      <h1>۱۸۲ لیدر با سازمان‌دهی دشمن آشوب‌ها ‌را هدایت می‌کردند / اعتراف دستگیرشدگان به ارتباط با "عربستان، منافقین و سلطنت‌طلبان"</h1>
      <h2>گروه استان‌ها- رئیس سازمان عقیدتی سیاسی نیروی انتظامی ‌گفت: پس از بازجویی‌هایی که از اشرار انجام شد بخشی از آن‌ها با عربستان، منافقین،سلطنت‌طلبان ارتباط داشتند و ۱۸۲ لیدر اشرار‌ با سازمان‌دهی و هدایت دشمن فعالیت می‌کردند.</h2>
      <address>
        <time datetime="2019-11-24T13:19:50+00:00">24 Nov 2019, 13:19</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/03/1398090316565467018955184.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>قم</b>، حجت‌الاسلام سید علیرضا ادیانی رئیس سازمان عقیدتی سیاسی نیروی انتظامی کشور در دیدار آیت‌الله علوی گرگانی مرجع تقلید شیعیان که در دفتر معظم له برگزار شد، اظهار داشت: آشوب‌های اخیر نسبت به فتنه‌های 78 و 88 متفاوت است و تعداد شهرهایی که شرارت کردند با شهرهای دیگر متفاوت داشت.</p>
      <p>رئیس سازمان عقیدتی سیاسی نیروی انتظامی کشور افزود: شدت خشونت اشرار و برخورد فیزیکی آن‌ها جنگ تمام‌عیار امنیتی بود و در فتنه‌های قبل این سطح شدت را نداشتیم.</p>
      <p>
        <a href="https://tasnimnews.com/2144936">آیت‌الله صفایی‌بوشهری: مردم بوشهر در مقابل تمامی آشوب‌ها و اغتشاشات با بصیرت عمل می‌کنند</a>
        <a href="https://tasnimnews.com/2145163">عدم همراهی مردم یزد با آشوبگران نشان از ولایتمداری بالای مردم این استان است</a>
      </p>
      <p>ادیانی با تأکید بر اینکه ناجا با اشراف اطلاعاتی کامل هرگز در آشوب‌های اخیر غافل نشد، ادامه داد: اگر تدبیر الهی مقام معظم رهبری نبود دشمن به دنبال سوریه‌سازی و عراق‌سازی بود و شاهد کشوری مثل این دو کشور بودیم.</p>
      <p>وی با بیان اینکه نیروی انتظامی در برخورد با آشوب‌گران به‌خوبی عمل کرد، گفت: اگر حضور مقتدرانه ناجا نبود خسارت‌ها بیش از این بود، تا ظهر یکشنبه ناجا به‌تنهایی در صحنه بود و با توجه به فراگیری و وسعت درگیری‌ها از ظهر یکشنبه بسیج و سپاه وارد صحنه شدند.</p>
      <p>ادیانی بابیان اینکه 5 استان درگیر آشوب بودند، عنوان کرد: آشوبی که در کشور انجام شد در مدت 72 ساعت جمع شد که این موضوع نشان‌گر هوشیاری نیروی انتظامی است.</p>
      <p>
        <b>182 لیدر با سازمان‌دهی دشمن آشوب کشور را هدایت می‌کردند</b>
      </p>
      <p>وی افزود: پس از بازجویی‌هایی که از اشرار انجام شد بخشی از آن‌ها با عربستان، منافقین، سلطنت‌طلبان ارتباط داشتند و 182 لیدر اشرار با سازمان‌دهی و هدایت دشمن فعالیت می‌کردند.</p>
      <p>رئیس سازمان عقیدتی سیاسی نیروی انتظامی ‌با تأکید براینکه امنیت مردم خط قرمز نیروی انتظامی است، خاطرنشان کرد: نیروی انتظامی در آشوب‌های اخیر دو شهید را تقدیم امنیت کشور کرد، این نهاد مقدس هیچ‌گاه با اشرار و برهم زنندگان امنیت تعارف ندارد و تا جان ایستادگی می‌کند و خود را برای مردم می‌داند.</p>
      <p>انتهای پیام/452/ش</p>
    </article>
  </body>
</html>