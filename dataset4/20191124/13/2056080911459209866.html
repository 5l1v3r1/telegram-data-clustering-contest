<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/23/3995957_tezi_dumi_izdavat_reshenieto_na_folksvagen/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T13:55:00+00:00"/>
    <meta property="og:title" content="Тези думи издават решението на &quot;Фолксваген&quot;"/>
    <meta property="og:description" content="След целия шум, който се вдигна около избора на &quot;Фолксваген&quot; в полза на Турция, концернът все пак реши да отложи окончателното решение. Но една реплика на шефа на &quot;Фолксваген&quot; издава, че вероятно всичко вече е решено, пише &quot;Дойче веле&quot;."/>
  </head>
  <body>
    <article>
      <h1>Тези думи издават решението на "Фолксваген"</h1>
      <address><time datetime="2019-11-24T13:55:00+00:00">24 Nov 2019, 13:55</time> by <a rel="author" href="https://www.dnevnik.bg/author/817" target="_blank">Дойче веле</a></address>
      <p>
        <i>След целия шум, който се вдигна около избора на "Фолксваген" в полза на Турция, концернът все пак реши да отложи окончателното решение. Но една реплика на шефа на "Фолксваген" издава, че вероятно всичко вече е решено, пише <a href="https://www.dw.com/bg/%D1%82%D0%B5%D0%B7%D0%B8-%D0%B4%D1%83%D0%BC%D0%B8-%D0%B8%D0%B7%D0%B4%D0%B0%D0%B2%D0%B0%D1%82-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D1%84%D0%BE%D0%BB%D0%BA%D1%81%D0%B2%D0%B0%D0%B3%D0%B5%D0%BD/a-51348602">"Дойче веле"</a>.</i>
      </p>
      <p>До края на годината "Фолксваген" трябва да реши дали ще строи новия си завод в Турция или другаде. Например в България. Но може би и в Унгария - твърди се, че в концерна се обсъжда и тази възможност, научаваме от публикация на "Франкфуртер Алгемайне Цайтунг" (ФАЦ).</p>
      <h3>Дилемата на "Фолксваген"</h3>
      <p>Вестник "Ди Велт" също припомня, че на "Фолксваген" му остават броени седмици до взимането на окончателното решение, което бе отложено заради турската офанзива в Северна Сирия. Но макар че<a href="https://www.dnevnik.bg/sviat/2019/11/13/3991452_kjurdite_v_siriia_es_da_vtvurdi_tona_kum_turciia_ili/"> турската операция срещу кюрдите в Сирия </a>продължава, шефът на концерна Херберт Дийс очевидно не се е отказал от избора си. Това става ясно от статия, която Дийс публикува на английски в социалната мрежа Linkedin.</p>
      <p>В нея шефът на "Фолксваген" описва дилемата, в която се намира концернът заради военните действия на Турция в съседна Сирия. От една страна към "Фолксваген" се отправят призиви да действа морално, а от друга - да вземе политически неутрално решение. Дийс потвърждава, че решението на концерна е отложено.</p>
      <p>"Макар че в икономически план решение в полза на Турция би било в наш интерес", пише шефът на "Фолксваген" в статията си, в която все пак еднозначно се твърди, че концернът споделя оценката на Германия и на ЕС за турските военни действия в Сирия: "Ние сме убедени, че пазарната икономика ще изгуби етичния си фундамент, ако концерните смятат, че единствено правителствата носят отговорност за<a href="https://www.dnevnik.bg/sviat/2019/11/21/3995615_folksvagen_za_zavoda_v_turciia_da_mislim_i_za_horata/"> международното право и за човешките права.</a> () Ние няма да положим основен камък в близост до бойното поле, докато там продължават да убиват хора", пише Дийс.</p>
      <p>Това звучи недвусмислено, но въпреки това отваря и една задна вратичка, пише "Ди Велт". Според изданието, формулировката с "основния камък" всъщност означава, че строежът няма да започне, преди да приключат бойните действия. Тоест, до края на годината може да се вземе решение за изграждане на завод в Турция, а самото строителство да започне едва след края на военната операция. "Това подозрение се подсилва и от факта, че в следващите пасажи Дийс пледира да се инвестира и в държави, чиито режими не винаги одобряваме", коментира "Ди Велт".</p>
      <p>Според вестника, шефът на "Фолксваген" апелира да се откриват работни места и в такива страни, защото икономическото сътрудничество носело мир, благоденствие и свобода, а икономическите санкции често били скрит протекционизъм. Авторът на статията в "Ди Велт" смята, че това послание е отправено и към синдикатите във "Фолксваген" , както и към правителството на провинция Долна Саксония, които в момента са против инвестицията в Турция.</p>
      <h3>"Двойна победа за Ердоган"</h3>
      <p>"Като имаме предвид всички тези аргументи, които сега бяха изнесени и публично, съвсем не е изключено <a href="https://www.dnevnik.bg/sviat/2019/11/19/3994103_sindikatite_vuv_folksvagen_ne_iskat_zavod_v_turciia_i/">"Фолксваген" да потвърди решението си в полза на Турция</a>. Още повече, че преди турската военна офанзива в концерна бяха готови да си затварят очите пред нарушенията на човешките права и арестите на журналисти и критици на режима", коментира "Ди Велт".</p>
      <p>А ФАЦ пише следното: "Фолксваген" ще изгражда мостове към Турция - с това послание Дийс защитава решението за новия завод. А както се чува, правителството в Берлин гледа на нещата по същия начин. При това положение Ердоган би пожънал двойна победа. В Северна Сирия той постигна целите си чрез насилие. А решението на Фолксваген да замрази плановете си само за броени седмици се оказа тъкмо това, което турският президент си е мислел още от самото начало: бегъл реверанс към възмутената западна общественост, който бързо ще бъде забравен".</p>
    </article>
  </body>
</html>