<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/efbd5d51cdd3888c/o-femeie-de-27-de-ani-risca-sa-fie-condamnata-la-inchisoare-dupa-ce-s-a-plimbat-topless-in-propria-locuinta.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-24T13:29:37+00:00"/>
    <meta property="og:title" content="O femeie de 27 de ani riscă să fie condamnată la închisoare, după ce s-a plimbat topless în propria locuinţă"/>
    <meta property="og:description" content="O femeie din Utah, un stat conservator din vestul Statelor Unite, riscă să fie condamnată la închisoare şi să fie înscrisă într-un registru al delincvenţilor sexuali după ce s-a plimbat topless în locuinţa sa în faţa copiilor soţului ei, informează AFP."/>
  </head>
  <body>
    <article>
      <h1>O femeie de 27 de ani riscă să fie condamnată la închisoare, după ce s-a plimbat topless în propria locuinţă</h1>
      <address><time datetime="2019-11-24T13:29:37+00:00">24 Nov 2019, 13:29</time> by <a rel="author">Jurnal.md</a></address>
      <p>
        <b>O femeie din Utah, un stat conservator din vestul Statelor Unite, riscă să fie condamnată la închisoare şi să fie înscrisă într-un registru al delincvenţilor sexuali după ce s-a plimbat topless în locuinţa sa în faţa copiilor soţului ei, informează AFP.</b>
      </p>
      <p>Tilli Buchanan, în vârstă de 27 de ani, lucra alături de soţul ei în garajul lor din Salt Lake City, iar hainele lor s-au murdărit din cauza varului desprins din tavan şi de pe pereţii incintei, potrivit unei scrisori adresate Procurorului general din Utah de avocatul cuplului, David Lane, consultată sâmbătă de jurnaliştii de la AFP, informează Agerpres.</p>
      <p>Cei doi adulţi s-au dezbrăcat până în talie şi au continuat să muncească în garaj până când cei trei copii ai bărbatului, cu vârste de 9, 10 şi 13 ani, au ieşit din casă şi au văzut-o pe mama lor vitregă cu sânii goi. Tânăra femeie le-a spus atunci că ea se consideră o feministă şi că dacă tatăl lor poate să se plimbe cu torsul gol, atunci nu există niciun motiv pentru ca ea să nu poată să facă acelaşi lucru.</p>
      <p>Potrivit Salt Lake Tribune, Poliţia a aflat despre acest incident atunci când Serviciile sociale americane au început să îi intervieveze pe cei trei copii într-o anchetă care nu avea nicio legătură cu mama lor vitregă. Însă mama biologică a copiilor a informat autorităţile în legătură cu acest incident, pe care îl consideră "alarmant".</p>
      <p>Tilli Buchanan este vizată de trei capete de acuzare pentru "indecenţă în faţa unui copil", delict care poate să atragă o condamnare de până la un an de închisoare şi includerea pentru o perioadă de 10 ani în registrul delincvenţilor sexuali din statul Utah. Avocatul ei a cerut Procuraturii să renunţe la anchetarea clientei sale, estimând că legea din acest stat american este anticonstituţională.</p>
      <p>"Doar pentru că Tilli Buchanan este o femeie, torsul ei gol este considerat intrinsec pornografic şi pervers, în timp ce torsul gol al soţului ei este considerat un simbol al forţei şi al mândriei", a declarat avocatul în aceeaşi scrisoare.</p>
      <p>"Ea este anchetată doar din cauza sexului ei", a adăugat avocatul, subliniind că drepturile civile ale clientei sale au fost astfel încălcate.</p>
      <p>O hotărâre judecătorească în această speţă va fi pronunţată peste câteva luni.</p>
    </article>
  </body>
</html>