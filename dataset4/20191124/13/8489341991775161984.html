<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807159/%D8%AA%D8%B4%DA%A9%D9%84%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%AD%D9%82%D9%88%D9%82-%D9%85%D8%B1%D8%AF%D9%85-%D8%B1%D8%A7-%D8%AF%D8%B1-%D9%82%D8%A7%D9%84%D8%A8-%DA%A9%D9%85%DB%8C%D8%AA%D9%87-%D9%BE%DB%8C%DA%AF%DB%8C%D8%B1%DB%8C-%D8%AD%D9%82%D9%88%D9%82-%D9%85%D8%B3%D8%AA%D8%B6%D8%B9%D9%81%D8%A7%D9%86-%D8%AF%D9%86%D8%A8%D8%A7%D9%84-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T13:58:00+00:00"/>
    <meta property="og:title" content="صادق محمدی: تشکل‌های دانشجویی حقوق مردم را در قالب کمیته پیگیری حقوق مستضعفان دنبال می‌کنند"/>
    <meta property="og:description" content="مسئول بسیج دانشجویی دانشگاه شهید بهشتی گفت: ما دانشجویان و تشکل‌های دانشجویی تصمیم گرفته‌ایم تا بستری برای پیگیری مطالبات باشیم و حقوق مردم را در قالب کمیته پیگیری حقوق مستضعفان دنبال کنیم."/>
  </head>
  <body>
    <article>
      <h1>صادق محمدی: تشکل‌های دانشجویی حقوق مردم را در قالب کمیته پیگیری حقوق مستضعفان دنبال می‌کنند</h1>
      <h2>مسئول بسیج دانشجویی دانشگاه شهید بهشتی گفت: ما دانشجویان و تشکل‌های دانشجویی تصمیم گرفته‌ایم تا بستری برای پیگیری مطالبات باشیم و حقوق مردم را در قالب کمیته پیگیری حقوق مستضعفان دنبال کنیم.</h2>
      <address>
        <time datetime="2019-11-24T13:58:00+00:00">24 Nov 2019, 13:58</time>
      </address>
      <p>به گزارش خبرنگار دانشگاه خبرگزاری دانشجو، صادق محمدی، مسئول بسیج دانشجویی دانشگاه شهید بهشتی امروز در اجتماع اعتراضی فریاد مستضعفان که در مسجد المهدی تهران برگزار شد، گفت: سیاست‌های اقتصادی دولت وضعیت معیشتی مردم را سخت‌تر کرده و هیچ همتی برای اصلاح امور اقتصادی نیست در واقع آقایان می‌خواهند کشور را به یک بن بست برسانند.</p>
      <p>وی با بیان اینکه دولت با افزایش قیمت بنزین مردم را در تنگنای بیشتری قرار داده، تصریح کرد: طرح سهمیه بندی سوخت در دولت قبل با اغنای مردم اجرا شد؛ اما در این دوره نحوه اجرای این طرح فشار اجتماعی زیادی را به وجود آورد.</p>
      <p>مسئول بسیج دانشجویی دانشگاه شهید بهشتی با اشاره به اینکه دولت برای اجرای طرح سهمیه بندی سوخت مردم را به حساب نیاورد و با این اقدام به آن‌ها توهین و هتک حرمت کرد، افزود: دو روز پیش از اجرای طرح وزیر نفت گفت: اصلا صحبت از افزایش قیمت بنزین نیست، ولی بعد شاهد بودیم ساعت ۱۲ شب این طرح اجرایی شد و این توهین به مردم است و هیچ کسی پاسخگو نیست؛ البته سخنگوی دولت مدعی شد روحانی خود را فدای مردم کرده و ما یک سال است که در مورد افزایش قیمت بنزین حرف می‌زنیم در هر حال به نظر می‌رسد که در نحوه اجرای سهمیه بندی سوخت تعمدی در کار بوده است.</p>
      <p>وی حمایت از ساختار سیاسی حکومت و حمایت از دولت مستقر را وظیفه رهبری برشمرد و تصریح کرد: رهبر انقلاب بار‌ها گفتند وضعیت معیشتی مردم خوب نیست و باید به آن رسیدگی شود در هر حال امروز وظیفه ما این است که مشکلات مردم را سردست بگیریم.</p>
      <p>محمدی تصریح کرد: اختیاراتی که امروز به دولت تفویض شده بی نظیر است؛ به گونه‌ای که هیچ دولتی این همه قدرت عمل نداشته است، ولی باز هم شاهدیم که دولت ناله می‌زند و می‌گوید ما اختیار نداریم و جلوی ما را گرفته اند و این یک صحنه آرایی اشتباه است.</p>
      <p>مسئول بسیج دانشجویی دانشگاه شهید بهشتی با اشاره به اینکه ما درک درستی داریم که آشوب گر و معترض کیست، ولی وقتی فضای اعتراض برای مردم باز نشود و آن‌ها حرف بزنند، نباید توقعی غیر از اتفاقات اخیر داشت، افزود: نباید وقتی که مردم در تنگنا و مضیقه هستند، صدای آن‌ها را خفه کرد در هر حال یکی از مطالبات جدی ما توجه به اعتراضات مردمی است.</p>
      <p>وی گفت: امروز با دولتی مواجهیم که شش سال است هر چه داشته را در سبد مذاکرات گذاشته و برای دنبال کردن سیاست‌های خود از نان مردم زده؛ ما دانشجویان و تشکل‌های دانشجویی تصمیم گرفته ایم تا بستری برای پیگیری مطالبات باشیم و حقوق مردم را در قالب کمیته پیگیری حقوق مستضعفین دنبال کنیم.</p>
      <p>همچنین صادق شهبازی دبیر اسبق جنبش عدالت خواه دانشجویی در این مراسم با بیان اینکه امروز معضل بزرگ کشور ناکارآمدی در تصمیمات دولت است و این ناکارآمدی مشکلات زیادی برای کشور به وجود آورده، گفت: مشکل اصلی ما این است که تدبیر درستی برای مسائل کشور اندیشیده نمی‌شود.</p>
      <p>وی با اشاره به اینکه سهمیه بندی بنزین و هدفمندی یارانه و تولید بنزین در پتروشیمی‌ها سه تصمیمی بود که در دهه ۸۰ بود، افزود: این دولت سهمیه بندی بنزین را به بهانه اینکه سهمیه بندی یک طرح سوسیالیستی است آن را کنار گذاشت. همچنین به جای اجرای مرحله دوم هدفمندی یارانه‌ها که دولت قبل نیز به دلیل تحریم‌ها آن را کنار گذاشت، گفتند باید مذاکره کنیم.</p>
      <p>شهبازی با اشاره به اینکه این دولت با نسخه صندوق بین المللی پول و به بهانه کنترل تورم مسکن مهر را تعطیل کرد، تصریح کرد: در این دولت خصوصی سازی‌های گسترده که در دولت قبل شروع شده بود. به صورت افسارگسیخته دنبال شد در هر حال در این دولت هیچ نگاه جدی اقتصادی وجود نداشته است.</p>
      <p>دبیر اسبق جنبش عدالت خواه دانشجویی با بیان اینکه در این دولت هر وقت گفته شد که باید مالیات بگیریم گفتند دسترسی به حساب‌های مردم سرکشی به حریم خصوصی آنهاست، اظهار کرد: امروز در این دولت شاهد بودیم رئیس اتاق بازرگانی شش ماه رئیس دفتر روحانی بود و این در حالی است که در هیچ نظامی در دنیا این تعارض منافع وجود ندارد.</p>
      <p>شهبازی با بیان اینکه با راه حل‌های نیلی اقتصاد کشور آشفته‌تر شده و این راه حل‌ها مملکت را به شورش کشاند و از طرفی نیز هیچ اصلاح اقتصادی هم صورت نگرفت افزود: آقایان اگر نئولیبرالیسم نیستند پس این شوک درمانی چیست و چرا با این حجم از ناکارآمدی کشور را دچار بحران کردند اگر چه بنده معتقدم وضعیت از بحران هم عبور کرده است. وی با بیان اینکه امروز اگر مردم بخواهند حرف خود را بزنند این امکان را ندارند خطاب به رئیس قوه قضائیه گفت: چرا آقای رئیسی به وظیفه خود برای نظارت بر رئیس جمهور و دیگر مقامات اقدام نمی‌کنند. وی با طرح این سوال که طراحان سهمیه بندی بنزین چه کسانی هستند و چرا امروز این افراد مخفی شده اند تصریح کرد: چرا جریانات انقلابی در مقابل این حجم از ناکارآمدی نمی‌ایستند چرا حداقل پرسیده نمی‌شود که منطق اجرای طرح سهمیه بندی سوخت چیست و چرا پرسیده نمی‌شود که این مصوبه شورای هماهنگی اقتصادی چه بوده است. دبیر اسبق جنبش عدالتخواه دانشجویی با تاکید بر اینکه یکی باید جلوی بی قانونی‌های این دولت بایستد، افزود: قرار بوده شورای هماهنگی اقتصادی در مسیر تحقق اقتصاد مقاومتی حرکت کند با این وجود ما نگرانیم این شورا به ابزاری برای دور زدن دموکراسی و رای مردم تبدیل شود. وی با بیان اینکه شورای هماهنگی اقتصادی باید ببیند که کجای دویست مصوبه این شورا با سیاست‌های اقتصاد مقاومتی سازگار است، افزود: امروز آقایان به جای اینکه در مقابل عملکرد خود پاسخگو باشند سکوت کردند در هر حال نمی‌شود شورایی وجود داشته باشد که مصوبات آن شفاف نباشد. شهبازی با اشاره به اینکه کار کارشناسی درست و غلط دارد و رهبری نیز نگفتند که طرح سهمیه بندی سوخت بررسی نشود اظهار کرد: سوال این است که مجلس چه استفاده‌ای از اختیارات قانونی خود کرده است و چرا امروز برخی از نمایندگان سوپرمن وار استعفا می‌دهند در حالی که هیچ استفاده‌ای از ظرفیت‌های مجلس نکرده اند البته آقایان اصولگرا هم که وسط لحاف خوابیده اند. وی با اشاره به اینکه رهبر معظم انقلاب گفتند من از تصمیمات مسئولان نظام دفاع می‌کنند نه از سیاست سهمیه بندی سوخت اظهار کرد: چرا مردم باید هزینه ندانم کاری‌های آقایان را بپردازند و چرا باید دستگاه‌های ما همیشه غافلگیر شوند. شهبازی به تیتر روزنامه سازندگی اشاره کرد و افزود: این روزنامه در تیتر خود نوشته است هزینه جراحی با این وجود باید گفت: هزینه این خون‌ها با کسانی است که بدون شفافیت این طرح را اجرا کردند. دبیر اسبق جنبش عدالتخواه گفت: دولت قبل هم هدفمندی یارانه‌ها را رها کرد، ولی در هر حال در پیشبرد برنامه‌های خود عقلانیت داشت، ولی دولت فعلی این عقلانیت را نداشت و ناآرامی‌های اخیر هم هزینه ناکارآمدی تصمیمات آقایان بود. وی باتاکید بر اینکه باید چارچوب پاسخگویی سران نظام هم مشخص شود، تصریح کرد: ما بالاخره نفهمیدیم که رئیس قوه قضائیه مخالف طرح سهمیه بندی سوخت است یا موافق آن در هر حال نمی‌شود که مردم را در یک شرایط بینابین نگه داشت معتقدم باید این ناکارآمدی‌ها در یک جایی متوقف شود. وی با بیان اینکه در این مدت کسانی که از نظام دفاع کردند بچه‌های مدافع حرم و حزب اللهی‌ها بودند، اظهار کرد: ما ساکت نمی‌نشینیم و اجازه نمی‌دهیم عده‌ای که این طرح را اجرا کرده اند پاسخگو نباشند در هر حال سوال ما این است که چرا هر وقت می‌خواهند از اقشار مرفه چیزی بگیرند می‌گویند نباید به حریم خصوصی مردم سر بکشیم، ولی برای مردم مستضعف این گونه نیست. شهبازی با بیان اینکه در این دولت هرگاه سیاستی به نفع اغنیه بوده این سیاست تقویت شده، ولی هر سیاستی که به نفع مردم بوده با مخالفت مواجه شده مانند طرح سی جی تی افزود: سوال این است که نمایندگانی که به عنوان سوپرمن و قهرمان استعفا می‌دهند چه طرحی را برای ساماندهی مالیات در مجلس پیش برده اند. وی با اشاره به اینکه چرا باید سهم مالیات از تولید ناخالص ملی هفت درصد باشد و این مالیات را نیز از کارگران و کارمندان بگیرند نه از پزشکان و اغنیا افزود: سوال این است که چرا آقایان فقط دست روی مسائلی می‌گذارند که زندگی مردم با آن‌ها بالا و پایین می‌شود در هر حال بنده نیز از طرفداران سهمیه بندی بنزین هستم، ولی اقدامات دیگری بود که دولت می‌توانست به جای اجرای این طرح آن‌ها را دنبال کند. وی با تاکید بر اینکه دوران خراب کن دررو و دوران حرف وسط بزن دررو تمام شده گفت: یکی از مهمترین کار‌هایی که باید در گام دوم انقلاب انجام دهیم این است که سوال بپرسیم که چرا مجلس وظیفه ساختاری خود را انجام نمی‌دهد و از طرفی قوه قضائیه، دولت و نهاد‌های نظارتی نیز باید پاسخگو باشند در هر حال حرف بنده با نهاد‌های نظارتی این است که اگر به مسائل ورود نمی‌کنند حداقل جلوی ناکارآمدی‌ها را بگیرند. شهبازی تصریح کرد: ما ساکتین فتنه اقتصادی را رها نمی‌کنیم با این وجود حرف ما به این آقایان این است که فردا نیایند و ادای انقلابی گری را دربیاورند. علی طلوعی، مسئول بسیج دانشجویی دانشگاه تهران نیزدر این اجتماع اعتراضی با بیان اینکه مدل حکمرانی ما در نظامی که داعیه دار جمهوریت است در بلند مدت تیشه به ریشه نظام می‌زند، تصریح کرد: اگر مسئولی قصد اجرای سیاستی دارد حتما مردم مقدم بر اجرای این سیاست هستند با این وجود باید مردم را با خود همراه کند، چون مردم اساس حاکمیت هستند. وی با بیان اینکه اجرا طرح سهمیه بندی بنزین بدون اطلاع مردم توهین به شعور آن‌ها بود، تصریح کرد: ما در جمهوری اسلامی مسئله‌ای به نام شوک درمانی نداریم و این گونه اقدامات با مدل حکمرانی اسلامی مخالف است. در هر حال جنبش دانشجویی نیز با اینگونه اقدامات مخالف بوده و جلوی آن می‌ایستد. وی تصریح کرد: جنبش دانشجویی با این مدل که بعد از به وجود آمدن یکسری مسائل اجتماعی اغتشاشات شکل بگیرد بعد مردم با برگزاری راهپیمایی صف خود را از اغتشاش گران جدا کنند و همه چیز تمام شود مخالف است جرا که ما معتقدیم مردم باید امکان اعتراض قانونی داشته باشند و حرف خود را بزنند و وظیفه این کار نیز برعهده قوه قضائیه و وزارت کشور است، ولی متاسفانه این اتفاق نیفتاده است. طلوعی با تاکید بر اینکه ما باید به صورت عملی فراتر از متن قانون اساسی به مدلی برای اعتراضات مردمی برسیم، افزود: دولت پیش از اجرای طرح سهمیه بندی سوخت ده کار دیگر می‌توانست انجام دهد، ولی عرضه انجام آن‌ها را نداشت با این وجود آسان‌ترین راه را که همان برداشتن از جیب مستضعفین بود با افزایش قیمت بنزین از هزار تومان به سه هزار تومان انتخاب کرد. وی با اشاره به اینکه افزایش قیمت بنزین بزرگترین اثر را بر روی مردم مستضعف می‌گذارد، افزود: پس از وقوع اعتراضات مردمی به دنبال افزایش قیمت بنزین جمعی از تشکل‌های دانشجویی خود را موظف دانستیم که برای وضعیت بنزین کشور چاره اندیشی کنیم با این وجود جمع بندی ما این بود که با کور شدن چشم فتنه الان نوبت به اصلاح وضعیت کشور است با وجود این اجتماع اعتراضی در جهت پیگیری مطالبات مردم پیش بینی شد. وی بیان کرد: همچنین چهار نامه خطاب به سران قوا و رئیس صدا و سیما آماده شده که فردا متن این نامه‌ها در رسانه‌ها منتشر می‌شود. طلوعی اظهار کرد: سوال ما این است که آیا قوه قضائیه در جریان نحوه اجرای این طرح بوده یا نه در هر حال اگر در جریان بوده اند آن‌ها نیز شریک جرم هستند و این سکوت‌ها و آهسته گذشتن‌ها برای ما قابل پذیرش نیست. وی با تاکید بر اینکه آقایان باید در مقابل عملکرد شورای سران قوا پاسخگو باشند گفت: پس از ارسال نامه‌ها به سران قوا یک هفته به آن‌ها فرصت می‌دهیم تا پاسخگویما باشند و اگر در این مدت پاسخگو نبودند تجمع دوم را برگزار خواهیم کرد و اگر باز هم پاسخگو نبودند در روز ۱۶ آذر جنبش دانشجویی در یک راهپیمایی مسالت آمیز خدمت مسئولان خواهد رفت و در آنجا مطالبات مردم را پیگیری می‌کنیم در هر حال معتقدیم اگر اشتباهی صورت گرفته آقایان باید با حریت اشتباه خود را بپذیرند و از مردم عذرخواهی کنند. مسئول بسیج دانشجویی دانشگاه تهران بیان کرد: به دنبال تشکیل کمیته پیگیری حقوق مستضعفین ما احترام به شعور مردم، فراهم کردن حق اعتراض مسالمت آمیز، مسائل معیشتی و برداشتن فشار بر گرده مستضعفین و بازتوزیع عادلانه ثروت را پیگیری می‌کنیم.</p>
    </article>
  </body>
</html>