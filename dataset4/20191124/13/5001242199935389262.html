<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/ekklisi-dimoy-mesologgioy-ofeiles-katastimatarchon-adespota-ichitiko/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-24T13:03:55+00:00"/>
    <meta property="og:title" content="Έκκληση του δήμου Μεσολογγίου για οφειλές καταστηματαρχών και αδέσποτα – ΗΧΗΤΙΚΟ"/>
    <meta property="og:description" content="Έκκληση του δήμου Μεσολογγίου για οφειλές καταστηματαρχών και αδέσποτα. Σε ποια θέματα αναζητά άμεσες λύσεις η δημοτική αρχή"/>
  </head>
  <body>
    <article>
      <h1>Έκκληση του δήμου Μεσολογγίου για οφειλές καταστηματαρχών και αδέσποτα – ΗΧΗΤΙΚΟ</h1>
      <address><time datetime="2019-11-24T13:03:55+00:00">24 Nov 2019, 13:03</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Σε ποια θέματα αναζητά άμεσες λύσεις η δημοτική αρχή</b>
        </i>
      </p>
      <p>
        <i>
          <b>Εφ’ όλης της ύλης συνέντευξη του αντιδημάρχου Νίκου Καραπάνου</b>
        </i>
      </p>
      <p>Εφ’ όλης της ύλης συνέντευξη για τα θέματα που απασχολούν τη δημοτική αρχή Μεσολογγίου, παραχώρησε στον <b>«ΔΥΤΙΚΑ </b><b>FM 92,8»</b> και την εκπομπή <b>«10 ΜΕ… ΤΟΝΟ»</b> με τον <b>Νίκο Αγγελόπουλο</b>, ο αντιδήμαρχος <b>Νίκος Καραπάνος</b>.</p>
      <p>Αρχικά, ο κ. Καραπάνος χαρακτήρισε αδιανόητη την οποιαδήποτε ενδεχόμενη χρήση του στρατοπέδου Μεσολογγίου για μετανάστες – πρόσφυγες, λέγοντας ότι ήδη από πέρυσι η πρωτεύουσα της Αιτωλοακαρνανίας, έχει αναλάβει και σηκώνει το δικό της βάρος φιλοξενώντας μετανάστες σε ξενοδοχείο της πόλης. Σε ότι αφορά τη Λιμνοθάλασσα Μεσολογγίου – Αιτωλικού, σημείωσε ότι αργοπεθαίνει και χρειάζονται άμεσες παρεμβάσεις για τη διάσωσή της ενώ για την Τριτοβάθμια Εκπαίδευση υπογράμμισε ότι είναι αναγκαία η συνεργασία Αγρινίου – Μεσολογγίου.</p>
      <p>Αναφορικά με το σοβαρό πρόβλημα της διαχείρισης των αδέσποτων ζώων που αντιμετωπίζει το Μεσολόγγι, ο Νίκος Καραπάνος γνωστοποίησε ότι ο Δήμος σε συνεργασία με συναρμόδιες Υπηρεσίες και με την συγκρότηση κατάλληλων συνεργείων, θα ξεκινήσει άμεσα συστηματικούς ελέγχους με σκοπό τον περιορισμό του σοβαρού προβλήματος των αδέσποτων ζώων συντροφιάς.</p>
      <p>Ταυτόχρονα καλεί τους πολίτες να φροντίσουν για την άμεση εφαρμογή των διατάξεων που προβλέπει ο Νόμος για τα κατοικίδια και να συμβάλλουν ενεργά στην επίλυση τού τόσο σοβαρού αυτού προβλήματος προκειμένου να διασφαλίζεται και η ευζωία τους αλλά και η Δημόσια Υγεία.</p>
      <figure>
        <img src="http://sinidisi.gr/wpress/wp-content/uploads/2019/11/karapanos-synenteyxi.jpg"/>
        <figcaption>
          <b>Ο αντιδήμαρχος Μεσολογγίου, Νίκος Καραπάνος</b>
        </figcaption>
      </figure>
      <p>Επισημαίνεται ότι η μη τήρηση της σχετικής νομοθεσίας προβλέπει επιβολή υψηλών προστίμων. Την ίδια στιγμή ο Δήμος Μεσολογγίου αναμένει την έγκριση υποβολής αίτησης που έχει καταθέσει μέσω του «Φιλόδημος ΙΙ» για δημιουργία καταφυγίου αδέσποτων ζώων στην περιοχή.</p>
      <p>Ένα επίσης σοβαρό πρόβλημα που αντιμετωπίζει ο Δήμος Μεσολογγίου, είναι οι οφειλές των καταστημάτων οι οποίες ανέρχονται περίπου σε 250.000 ευρώ.</p>
      <p>Για το λόγο αυτό ο Δήμος καλεί τους ιδιοκτήτες καταστημάτων υγειονομικού ενδιαφέροντος που χρησιμοποιούν κοινόχρηστους χώρους, να εξοφλήσουν τις οικονομικές υποχρεώσεις τους, είτε με εφάπαξ καταβολή των οφειλομένων, είτε με ένταξη στην διαδικασία ρύθμισης έως 31-12-2019. Οι οφειλές αφορούν το τέλος χρήσης για το έτος 2019 συμπεριλαμβανομένων οικονομικών εκκρεμοτήτων από παρελθόντα έτη. Όπως δήλωσε ο αντιδήμαρχος Νίκος Καραπάνος: «η Δημοτική Αρχή και ο δήμαρχος Κώστας Λύρος αντιμετωπίζουν ισόνομα και ισότιμα όλες τις επιχειρήσεις που δραστηριοποιούνται στο Δήμο. Στο πλαίσιο αυτό, θα εφαρμοσθεί η νομοθεσία και ότι προβλέπεται για την τακτοποίηση οφειλών καταστημάτων υγειονομικού ενδιαφέροντος».</p>
      <p>Αξίζει να σημειωθεί ότι στον Δήμο Μεσολογγίου λειτουργούν περί τα 150 καταστήματα υγειονομικού ενδιαφέροντος και οι ιδιοκτήτες κάποιων εξ αυτών δεν έχουν πληρώσει ποτέ!</p>
      <figure>
        <iframe src="https://w.soundcloud.com/player/?url=https%3A//api.soundcloud.com/tracks/717684871&amp;color=%23ff5500&amp;auto_play=false&amp;hide_related=false&amp;show_comments=true&amp;show_user=true&amp;show_reposts=false&amp;show_teaser=true&amp;visual=true" width="100%" height="166" data-service="SoundCloud" scrolling="no" nowide=""/>
      </figure>
      <p>
        <b>Εφημερίδα “Συνείδηση”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/thema-igesias-ethese-o-geroylanos-synedrio-pasok/"/>
        <a href="http://sinidisi.gr/karagkoynis-se-theodorikako-stefani-na-min-metatrapei-to-stratiotiko-aerodromio-agrinioy-se-kentro-metanastes/"/>
        <a href="http://sinidisi.gr/nektarios-farmakis-oi-faneres-oi-atheates-kiniseis-ton-proton-90-imeron/"/>
        <a href="http://sinidisi.gr/synantisi-perifereiarchi-dytikis-elladas-n-farmaki-ton-yfypoyrgo-psifiakis-diakyvernisis-g-georganta-foto/"/>
        <a href="http://sinidisi.gr/mesologgi-o-karadimas-antikatestise-ton-tega-stin-epitropi-poiotitas-zois/"/>
        <a href="http://sinidisi.gr/dimoskopisi-metron-analysis-kalpazoyn-nd-mitsotakis/"/>
      </related>
    </article>
  </body>
</html>