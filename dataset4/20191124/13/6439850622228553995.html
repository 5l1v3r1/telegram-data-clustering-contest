<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462906/%E0%A6%A4%E0%A6%BF%E0%A6%A8-%E0%A6%AB%E0%A6%B0%E0%A7%8D%E0%A6%AE%E0%A7%8D%E0%A6%AF%E0%A6%BE%E0%A6%9F%E0%A7%87%E0%A6%B0-%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F%E0%A7%87-%E0%A6%AC%E0%A6%BF%E0%A6%B0%E0%A6%BE%E0%A6%9F%E0%A6%87-%E0%A6%B8%E0%A7%87%E0%A6%B0%E0%A6%BE-%E0%A6%AE%E0%A6%BE%E0%A6%87%E0%A6%95%E0%A7%87%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-24T13:57:00+00:00"/>
    <meta property="og:title" content="তিন ফর্ম্যাটের ক্রিকেটে বিরাটই সেরা ॥ মাইকেল ভন"/>
    <meta property="og:description" content="অনলাইন ডেস্ক ॥ বাংলাদেশের বিরুদ্ধে প্রথম টেস্টে ইন্দোরে দুর্দান্ত জয়ের পরে তিনি বলেছিলেন, ভারতীয় ক্রিকেটে সর্বকালের সেরা অধিনায়ক হওয়ার পথে এগিয়ে চলেছেন বিরাট কোহলি। শনিবার ইডেনে বাংলাদেশের বিরুদ্ধে ভারতের প্রথম ক্রিকেটার হিসেবে গোলাপি বলে কোহলির সেঞ্চুরি দেখে আবেগ ধরে রাখতে পারলেন না প্রাক্তন ইংল্যান্ড অধিনায়ক মাইকেল ..."/>
  </head>
  <body>
    <article>
      <h1>তিন ফর্ম্যাটের ক্রিকেটে বিরাটই সেরা ॥ মাইকেল ভন</h1>
      <address>
        <time datetime="2019-11-24T13:57:00+00:00">24 Nov 2019, 13:57</time>
      </address>
      <figure>
        <img src="http://www.dailyjanakantha.com/files/201911/1574607420_22.jpg"/>
      </figure>
      <p>অনলাইন ডেস্ক ॥ বাংলাদেশের বিরুদ্ধে প্রথম টেস্টে ইন্দোরে দুর্দান্ত জয়ের পরে তিনি বলেছিলেন, ভারতীয় ক্রিকেটে সর্বকালের সেরা অধিনায়ক হওয়ার পথে এগিয়ে চলেছেন বিরাট কোহলি।</p>
      <p>শনিবার ইডেনে বাংলাদেশের বিরুদ্ধে ভারতের প্রথম ক্রিকেটার হিসেবে গোলাপি বলে কোহলির সেঞ্চুরি দেখে আবেগ ধরে রাখতে পারলেন না প্রাক্তন ইংল্যান্ড অধিনায়ক মাইকেল ভন। টুইট করেছেন, ‘‘লাল বল... সাদা বল... এখন গোলাপি বল। তিন ফর্ম্যাটের ক্রিকেটে বিরাটই সেরা। বলতে বাধা নেই, এই সময়ের সেরা ক্রিকেটারের নাম বিরাট কোহালি।’’</p>
      <p>একই বক্তব্য শোনা গিয়েছে প্রাক্তন ভারতীয় ক্রিকেটার অংশুমান গায়কোয়াড়ের গলাতেও। তিনি বলেছেন, ‘‘যে কোনও ফর্ম্যাটে, যে কোনও বলের বিরুদ্ধে বিরাট সমান ভাবে সাবলীল। ওকে দেখলে মনে হয় ব্যাটিং করা কত সহজ।’’ বরং এক ধাপ এগিয়ে তিনি যোগ করেছেন, ‘‘যদি আগামী বছর অস্ট্রেলিয়ায় গোলাপি বলে ভারতকে দিনরাতের টেস্ট খেলতেও হয়, আমি মনে করি বিরাটের ব্যাটিংয়ে কিছুই পরিবর্তন করতে হবে না। ও যে উচ্চতায় নিজেকে নিয়ে গিয়েছে, তাতে বলের রঙের পার্থক্য ওর ব্যাটিংয়ে কোনও প্রভাব ফেলতে পারবে না।’’</p>
      <p>এ দিকে, ইডেনে ভারত প্রথম বার খেলছে দিন-রাতের টেস্ট। এরই মধ্যে কিংবদন্তি অস্ট্রেলীয় স্পিনার শেন ওয়ার্ন বলে দিলেন, তাঁর আশা পরের বছর বিরাট কোহলিরা অস্ট্রেলিয়া সফরেও গোলাপি বলে দিন-রাতের টেস্ট খেলতে রাজি হবে। ইডেনে ভারত-বাংলাদেশ দ্বিতীয় টেস্ট দিন-রাতের এবং গোলাপি বলে করার জন্য ওয়ার্ন টুইটারে অভিনন্দন জানিয়েছেন বিসিসিআই প্রেসিডেন্ট সৌরভ গঙ্গোপাধ্যায় এবং ভারত-অধিনায়ক বিরাটকে। পরের বছর অস্ট্রেলিয়ায় ভারতীয় দলকে দিন-রাতের টেস্ট খেলার ডাক দেন তিনি।</p>
      <p>সৌরভকে অভিনন্দন জানিয়েছেন প্রাক্তন ইংল্যান্ড অধিনায়ক মাইকেল ভনও। ওয়ার্নের মতো তিনিও আশা করেছেন, পরের বছর অস্ট্রেলিয়াতেও ভারতীয় দল দিন-রাতের টেস্ট খেলতে রাজি হবে। সম্প্রতি কোহলি জানান, বিদেশেও তিনি দিন-রাতের টেস্ট খেলতে রাজি আছেন। তবে শর্তও দিয়েছেন। সেটা হল ভারতীয় দলকে অস্ট্রেলিয়ায় নৈশালোকে অন্তত একটা প্রস্তুতি ম্যাচ খেলতে দিতে হবে। প্রাক্তন ইংল্যান্ড অধিনায়ক মাইকেল ভনও মনে করেন, বিদেশের মাটিতে গোলাপি বলে দিনরাতের টেস্ট খেলা উচিত ভারতীয় দলের। তিনি বলেছেন, ‘‘আশা করব, আগামী বছর অস্ট্রেলিয়া সফরে ভারত দিনরাতের টেস্ট খেলবে।’’</p>
      <p>সূত্র : আনন্দবাজার পত্রিকা</p>
    </article>
  </body>
</html>