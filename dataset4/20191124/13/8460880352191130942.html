<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kultura/hazai-kultura/kael-csaba-az-emmy-jelolesek-az-egesz-magyar-filmiparnak-szolnak-2140485/"/>
    <meta property="og:site_name" content="BAMA"/>
    <meta property="article:published_time" content="2019-11-24T13:32:00+00:00"/>
    <meta property="og:title" content="Káel Csaba: az Emmy-jelölések az egész magyar filmiparnak szólnak"/>
    <meta property="og:description" content="Gera Marina és a Trezor című tévéfilm is jelölést kapott."/>
  </head>
  <body>
    <article>
      <h6 class="kicker">FELFIGYELTEK RÁNK</h6>
      <h1>Káel Csaba: az Emmy-jelölések az egész magyar filmiparnak szólnak</h1>
      <address>
        <time datetime="2019-11-24T13:32:00+00:00">24 Nov 2019, 13:32</time>
      </address>
      <h4>A két magyar jelölés a Nemzetközi Emmy-díjra az egész magyar filmiparnak szól – jelentette ki a Nemzetközi Emmy-díj gálaestjére New Yorkba érkezett Káel Csaba, a magyar mozgóképipar fejlesztéséért felelős kormánybiztos.</h4>
      <p>A kormánybiztos hangsúlyozta: Oscar-díjjal már díjaztak magyar filmalkotásokat, két mozifilmet, egy animációt és egy rövidfilmet.</p>
      <blockquote>„A magyar televíziós filmgyártás eddig még nem kapott jelölést, most viszont igazán felfigyeltek ránk, felfedezték a magyarokat e téren is”</blockquote>
      <p>– fogalmazott.</p>
      <table bordered="">
        <tr>
          <td>A Nemzetközi Emmy-díjra az idén a legjobb színésznő kategóriában Gera Marinát, a Szász Attila rendezte Örök tél című film főszerepében nyújtott alakításáért, a legjobb tévéfilm-minisorozat kategóriában pedig a Trezor című tévéfilmet jelölték, amelyet Bergendy Péter rendezett.</td>
        </tr>
      </table>
      <p>Mindkét mű forgatókönyvét Köbli Norbert írta, mindkettő producere Lajos Tamás.</p>
      <blockquote>„Az elismerés az egész magyar szakmának szól”</blockquote>
      <p>– mondta Káel Csaba.</p>
      <p>A filmügyi kormánybiztos – aki egyben a Müpa vezérigazgatója és filmrendezőként, érdemes művészként maga is filmes szakember – kifejtette:</p>
      <blockquote>„a két jelölés teljes mértékben alátámasztja azt az elképzelésemet, hogy a mozgóképipart, vagyis a mozifilmeket és a televíziós alkotásokat egységesen kell kezelni. Ez érvényes a finanszírozásuk mellett az egységes reklámozásukra és forgalmazásukra is”.</blockquote>
      <p>Hozzáfűzte: szerte a világban változóban van a mozgóképipar, hiszen például megjelentek az úgynevezett on-demand rendszerek, amelyek jelentős mértékben átalakítják a fogyasztói szokásokat, következésképpen a „filmcsinálást”.</p>
      <p>A mozgóképipar fejlesztéséért felelős kormánybiztos ezúttal is kiemelte, hogy</p>
      <blockquote>„magyar történeteket bemutató filmekre van szükség”,</blockquote>
      <p>de – mint mondta – ezeket hiteles formában és magas minőségben kell elkészíteni.</p>
      <p>Ezzel összefüggésben Káel Csaba emlékeztetett arra, hogy a jobb minőséget is elősegítendő, már megkezdődtek a változások a magyar mozgóképágazatban. A filmalapnál már korábban történtek lépések, például a forgatókönyv-fejlesztések ügyében, de – mint fogalmazott – „további komoly lépésekre van szükség”. Kiemelte a forgalmazás terén végrehajtandó változásokat és a koprodukciók előtérbe helyezését.</p>
      <p>Kérdésre válaszolva a kormánybiztos közölte: néhány héten belül megjelennek az első kiírások a tévésorozatok, miniszériák támogatására, de sitcomok finanszírozásában az állam továbbra sem vesz részt.</p>
      <p>Pénteken este Káel Csaba részt vett a New York-i magyar főkonzulátus és a New York-i Magyar Kulturális Intézet közös fogadásán, amelyen a nemzetközi és amerikai filmipar képviselőit, több mint kétszáz filmes szakembert és művészt, köztük a Nemzetközi Emmy-díjat kiadó Nemzetközi Televíziós Művészeti és Tudományos Akadémia (IATAS) tagjait látták vendégül. „A magyar jelöltekről az akadémia elnök-vezérigazgatója, Bruce L. Paisner kifejezetten dicsérő szavakkal szólt” – hangoztatta Káel Csaba.</p>
      <p>A Nemzetközi Emmy-díjjal az Egyesült Államokon kívül készült legjobb televíziós produkciókat ismerik el. A díjakat először 1973-ben adta át az 1969-ben alapított IATAS. A szervezet mintegy 60 ország tévés szakembereit tömöríti, évről évre díjazza a legjobb alkotásokat és művészeket. Idén 11 kategóriában 21 országból 44 jelöltet válogattak a versenybe. Minden egyes kategóriában négy alkotást vagy művészt jelöltek.</p>
      <p>A díjátadó gála helyi idő szerint hétfőn este lesz New Yorkban.</p>
    </article>
  </body>
</html>