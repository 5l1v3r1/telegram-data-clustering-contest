<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779777/%D8%A8%D8%B3%DB%8C%D8%AC-%D9%86%D9%82%D8%B4%D9%87-%D9%87%D8%A7%DB%8C-%D9%BE%DB%8C%DA%86%DB%8C%D8%AF%D9%87-%D8%AF%D8%B4%D9%85%D9%86-%D8%B9%D9%84%DB%8C%D9%87-%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D8%B1%D8%A7-%D8%AF%D8%B1%D9%87%D9%85-%D9%85%DB%8C-%DA%A9%D9%88%D8%A8%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T13:50:27+00:00"/>
    <meta property="og:title" content="نماینده ولی‌فقیه در سپاه انصار الحسین (ع) همدان: بسیج نقشه‌های پیچیده‌ دشمن علیه نظام اسلامی را درهم می‌کوبد"/>
    <meta property="og:description" content="همدان - نماینده ولی‌فقیه در سپاه انصار الحسین (ع) همدان با بیان اینکه بسیج مرز ندارد، گفت: بسیج تمام نقشه‌های پیچیده‌ دشمن علیه نظام جمهوری اسلامی ایران را درهم می کوبد."/>
  </head>
  <body>
    <article>
      <h1>نماینده ولی‌فقیه در سپاه انصار الحسین (ع) همدان: بسیج نقشه‌های پیچیده‌ دشمن علیه نظام اسلامی را درهم می‌کوبد</h1>
      <address>
        <time datetime="2019-11-24T13:50:27+00:00">24 Nov 2019, 13:50</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت‌الاسلام حسین علیئی‌ ظهر یکشنبه در نشستی با کارکنان ورزش و جوانان استان همدان با بیان اینکه ۴۰ سال از طلوع بسیج می‌گذرد، گفت: طی ۴۰ سال اخیر جبهه باطل تمام‌قد در مقابل نظام جمهوری اسلامی ایران که محور جبهه حق در دنیا است ایستاده و برای تنگ کردن عرصه بر مردم تلاش کرده است.</p>
      <p>وی بابیان اینکه در هر برهه‌ای از انقلاب اسلامی شاهد تلاش دشمن برای زدودن تفکر بسیجی بوده‌ایم، گفت: از آنجا که بسیج و بسیجی برای یاری دین خدا برخاسته نصرت الهی دارد و همین باعث شده بسیج در تمام صحنه‌های انقلاب اسلامی نقش‌آفرینی کند.</p>
      <p>حجت‌الاسلام حسین علیی‌ اظهار کرد: تبعیت جامعه از ولایت فقیه باعث رفع مشکلات می‌شود و جامعه را به سر منزل مقصود می‌رساند و عدم تبعیت از ولایت باعث گمراهی و ظلالت خواهد شد.</p>
      <p>وی با بیان اینکه بسیج مرز ندارد، گفت: بسیج تمام نقشه‌های پیچیده‌ دشمن علیه نظام جمهوری اسلامی ایران را درهم می کوبد چراکه بسیجیان از دل مردم جوشیده و نشان داده‌اند همواره در کنار مردم بوده‌اند.</p>
      <p>نماینده ولی‌فقیه در سپاه انصار الحسین (ع) با یادآوری اینکه بسیجیان در طول ۸ سال دفاع مقدس نشان دادند از ایستادن در مقابل دشمنان نمی‌هراسند کمااینکه در فتنه‌های امنیتی ۷۸، ۸۸ و ۹۶ نیز دشمن با بسیج کنار زده شد به حضور پرشور مردم همدان در راهپیمایی حمایت از اقتدار و امنیت کشور اشاره کرد و اظهار داشت: خوشبختانه مردم همدان همواره پای آرمان‌های نظام ایستاده اند و بار دیگر با حضور پر شور خود در راهپیمایی اخیر این موضوع را به اثبات رساندند.</p>
      <p>حجت‌الاسلام حسین علیی‌ بابیان اینکه دشمنان از مدت ها قبل برای چنین فضایی برنامه ریزی کرده بودند اما سخنان مقام معظم رهبری تمام برنامه‌های دشمنان را خنثی کرد، گفت: دشمن تمام تلاش خود را برای ایجاد مانع در مسیر انقلاب بکار گرفته است اما دشمنان ما همواره شکست خورده و باز هم شکست خواهند خورد.</p>
    </article>
  </body>
</html>