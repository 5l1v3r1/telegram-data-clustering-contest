<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301805/%D8%A8%D8%B1%DA%AF%D8%B2%D8%A7%D8%B1%DB%8C-%D9%87%D9%85%D8%A7%DB%8C%D8%B4-%D9%85%D9%84%DB%8C-%D8%AD%D9%84-%D9%88-%D9%81%D8%B5%D9%84-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%AF%D8%B1-%D8%B5%D9%86%D8%B9%D8%AA-%D8%A7%D9%86%D8%B1%DA%98%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T13:44:20+00:00"/>
    <meta property="og:title" content="برگزاری همایش ملی حل و فصل اختلافات در صنعت انرژی"/>
    <meta property="og:description" content="پنجمین همایش ملی حل و فصل اختلافات در صنعت انرژی، دهم و یازدهم آذر ماه جاری با مشارکت مؤسسه مطالعات حقوق انرژی دانشگاه تهران برگزار می‌شود."/>
  </head>
  <body>
    <article>
      <h1>برگزاری همایش ملی حل و فصل اختلافات در صنعت انرژی</h1>
      <address><time datetime="2019-11-24T13:44:20+00:00">24 Nov 2019, 13:44</time> by <a rel="author">رقیه‌السادات حسینی</a></address>
      <p>پنجمین همایش ملی حل و فصل اختلافات در صنعت انرژی، دهم و یازدهم آذر ماه جاری با مشارکت مؤسسه مطالعات حقوق انرژی دانشگاه تهران برگزار می‌شود.</p>
      <p><b>به گزارش ایسنا</b>، مؤسسه مطالعات حقوق انرژی دانشگاه تهران با همکاری وزارت نفت، وزارت نیرو و پژوهشگاه نیرو، پنجمین همایش ملی از سلسله همایش‌های حقوق انرژی را برگزار می‌کند. رسیدگی قضایی، داوری و روش‌های جایگزین حل و فصل اختلافات از جمله محورهای این همایش است.<br/><br/>دعاوی حوزه انرژی در صنعت نفت و گاز، انرژی هسته‌ای و انرژی‌های نو عمدتاً ناشی از نقض تعهدات قراردادی، مصادره و سلب مالکیت‌های مستقیم و غیرمستقیم، رفتارهای تبعیض‌آمیز کشور میزبان، عدم توجه به مسئولیت اجتماعی، بهره‌گیری از فناوری‌های خطرناک و نوین در صنعت انرژی، عدم ثبات در مقررات‌گذاری در کنار سایر عوامل ایجاد اختلاف است.<br/><br/>بر این اساس، ضروری است ابعاد مختلف موارد مرتبط با حل اختلافات در صنعت انرژی با استمداد از تجربه‌های جدید رسیدگی‌های حقوقی در عرصه‌های بین‌المللی به بحث و تبادل نظر گذاشته شود تا حقوقدانان و دست‌اندرکاران صنعت انرژی بتوانند با اطلاعات به‌روز و مهارت‌های لازم، دولت‌ها و سایر ذی‌نفعان را در حفاظت و بهره‌برداری بهینه و مطمئن از منابع انرژی که متعلق به ملت‌هاست، یاری رسانند.<br/><br/>علاقه‌مندان جهت ثبت‌نام و یا کسب اطلاعات بیشتر می‌توانند به آدرس endiset.ut.ac.ir مراجعه کنند.</p>
      <p>انتهای پیام</p>
    </article>
  </body>
</html>