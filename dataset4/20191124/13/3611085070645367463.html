<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/flamengo-klust-par-copa-libertadores-cempioni/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T13:23:30+00:00"/>
    <meta property="og:title" content="“Flamengo” kļūst par “Copa Libertadores” čempioni"/>
    <meta property="og:description" content="Riodežaneiro “Flamengo” komanda sestdien Limā triumfēja Dienvidamerikas prestižākajā klubu futbola turnīrā “Copa Libertadores”."/>
  </head>
  <body>
    <article>
      <h1>“Flamengo” kļūst par “Copa Libertadores” čempioni</h1>
      <address><time datetime="2019-11-24T13:23:30+00:00">24 Nov 2019, 13:23</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Riodežaneiro “Flamengo” komanda sestdien Limā triumfēja Dienvidamerikas prestižākajā klubu futbola turnīrā “Copa Libertadores”.</p>
      <p>“Flamengo” finālā ar 2:1 (0:1) pārspēja Argentīnas vienību Buenosairesas “River Plate”.</p>
      <p>Argentīnas klubu 14.minūtē vadībā izvirzīja Rafaels Borre, kurš precīzi sita no aptuveni 11 metriem. “River Plate” bija vadībā līdz pat pēdējām minūtēm, bet tad Gabriels Barboza guva divus vārtus un izrāva “Flamengo” uzvaru. Vispirms 89.minūtē Milānas “Inter” īpašumā esošais futbolists nepieskatīts saņēma bumbu pie tālā vārtu staba un ieraidīja to vārtos, bet četras minūtes vēlāk viņš vairāku pretinieku ielenkumā no vidējas distances panāca 2:1.</p>
      <p>“Flamengo” līdz šim vienīgo reizi titulu bija ieguvusi 1981.gadā.</p>
      <p>Tikmēr “River Plate” kontā ir četri tituli, no kuriem pēdējais izcīnīts pērn, kad finālā divu maču summā tika pārspēta Buenosairesas “Boca Juniors”.</p>
      <p>Sestdien notikušais fināls bija pirmā reize kopš 1988.gada, kad titula ieguvēja tiek noskaidrota vienā, nevis divos mačos.</p>
      <p>Sākotnēji fināls bija plānots Santjago, bet Čīles politiskās situācijas dēļ tas tika pārcelts uz Peru galvaspilsētu Limu.</p>
    </article>
  </body>
</html>