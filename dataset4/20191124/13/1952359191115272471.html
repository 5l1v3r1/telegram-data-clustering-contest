<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191124_04734432"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-24T13:51:00+00:00"/>
    <meta property="og:title" content="Man (63) sterft na infectie door lik van hond"/>
    <meta property="og:description" content="Een Duitse man is overleden nadat hij een zeldzame infectie had opgelopen veroorzaakt door het speeksel van zijn hond. De zestiger werd besmet met capnocyt..."/>
  </head>
  <body>
    <article>
      <h1>Man (63) sterft na infectie door lik van hond</h1>
      <address>
        <time datetime="2019-11-24T13:51:00+00:00">24 Nov 2019, 13:51</time>
      </address>
      <p>
        <b>Een Duitse man is overleden nadat hij een zeldzame infectie had opgelopen veroorzaakt door het speeksel van zijn hond. De zestiger werd besmet met capnocytophaga canimorsus, een bacterie die normaal wordt overgedragen via beten, maar in zeldzame gevallen dus ook via speeksel kan doorgegeven worden.</b>
      </p>
      <p>De fatale infectie staat beschreven in het medische tijdschrift European Journal of Case Reports in Internal Medicine. Toen de man in het ziekenhuis toekwam, had hij al drie dagen last van griepsymptomen, koorts en problemen met zijn ademhaling. De volgende dagen verslechterde zijn toestand aanzienlijk en kreeg hij ook uitslag in zijn gezicht. De man had ook hevige pijn en kreeg blauwe plekken op zijn benen. Nadat de infectie ook zijn nieren en lever had bereikt, overleed de patiënt uiteindelijk 16 dagen na zijn aankomst in het ziekenhuis.</p>
      <p>Het team van behandelende artsen, onder leiding van Dr. Naomi Mader, waarschuwt in het artikel “diereneigenaars die koortsachtige symptomen hebben”. Als de symptomen die van een normale virale infectie overstijgen, moeten ze “dringend medische hulp opzoeken”.</p>
    </article>
  </body>
</html>