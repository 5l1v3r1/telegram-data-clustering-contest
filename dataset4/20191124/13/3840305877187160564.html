<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/eurodeputatul-dan-motreanu-pnl-votat-romanie-noua-ani-reseteaza-307104.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T13:43:59+00:00"/>
    <meta property="og:title" content="Eurodeputatul Dan Motreanu (PNL): Am votat pentru o Românie nouă, care după 30 de ani se resetează"/>
    <meta property="og:description" content="Eurodeputatul Dan Motreanu, președintele PNL Giurgiu, a votat duminică, la secția de votare 203 din Săbăreni, „pentru o Românie nouă”, „care după 30 de ani se resetează”, potrivit Agerpres. „Am..."/>
  </head>
  <body>
    <article>
      <h1>Eurodeputatul Dan Motreanu (PNL): Am votat pentru o Românie nouă, care după 30 de ani se resetează</h1>
      <address><time datetime="2019-11-24T13:43:59+00:00">24 Nov 2019, 13:43</time> by <a rel="author">Redacția B1.ro</a></address>
      <p>Eurodeputatul <a href="https://www.b1.ro/tag/dan-motreanu-293012.html">Dan Motreanu</a>, președintele <a href="https://www.b1.ro/tag/pnl-51744.html">PNL</a> Giurgiu, a votat duminică, la secția de votare 203 din Săbăreni, „pentru o Românie nouă”, „care după 30 de ani se resetează”, potrivit <a href="https://www.agerpres.ro/politica/2019/11/24/prezidentiale2019-dan-motreanu-pnl-giurgiu-am-votat-pentru-o-romanie-care-se-reseteaza-dupa-30-de-ani--408404">Agerpres</a>.<br/><br/>„Am votat, la secţia de votare 203 din localitatea Săbăreni, pentru o Românie nouă, o Românie care după 30 de ani se resetează, o Românie din care dispare cultura de privilegiu şi capitalismul de cumetrie pe care l-am întâlnit în judeţul Giurgiu, o Românie care investeşte mai mult în educaţie şi servicii de sănătate, care îşi respectă cetăţenii, îi pune în valoare şi le oferă posibilitatea de a-şi croi singuri drumul în viaţă”, a declarat <a href="https://www.b1.ro/tag/dan-motreanu-293012.html">Dan Motreanu</a>.<br/><br/>Liderul <a href="https://www.b1.ro/tag/pnl-51744.html">PNL</a> Giurgiu a precizat că a întâlnit foarte puține nereguli, iar principalele situaţii întâlnite au fost acelea în care „cei din PSD au încercat să care oamenii cu maşina".<br/><br/>„Am auzit de situaţii prin unele localităţi din judeţ în care oameni de la PSD cară oameni cu maşina, am înţeles că a intervenit poliţia şi li s-au luat numerele de la maşini, dar principala cazuistică este aceea în care oameni din PSD stau în faţa secţiilor de votare şi, în continuare, duc o campanie de minciună că actualul guvern va tăia pensii şi salarii şi prin asta nu doar fac campanie electorală în ziua votului, dar încearcă să şi manipuleze cetăţenii”, a mai spus Motreanu.</p>
    </article>
  </body>
</html>