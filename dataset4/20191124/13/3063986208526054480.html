<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/842943"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T13:16:00+00:00"/>
    <meta property="og:title" content="বামনা হানাদার মুক্ত দিবসে শুভসংঘের শোভাযাত্রা"/>
    <meta property="og:description" content="বরগুনার বামনা থানা হানাদার মুক্ত দিবস উপলক্ষে উপজেলা মুক্তিযোদ্ধা সংসদ, বামনা প্রেস ক্লাব ও কালের কণ্ঠ শুভসংঘের আয়োজনে বিভিন্ন কর্মসূচি পালিত হয়।  কর্মসূচির শুরুতে আজ রবিবার সকাল ৯টায় মুক্তিযোদ্ধা কমপ্লেক্স থেকে একটি বর্ণাঢ্য শোভাযাত্রা উপজেলার বিভিন্ন সড়ক প্রদক্ষিণ করে পুনরায় সেখানে শেষ হয়। শোভাযাত্রাটির নেতৃত্ব দেন বামনা উপজেলা নির্বাহী কর্মকর্তা সাবরিনা সুলতানা। এতে মুক্তিযোদ্ধাসহ উপজেলার বিভিন্ন শিক্ষাপ্রতিষ্ঠানের শিক্ষার্থীরা অংশ নেন। পরে মুক্তিযোদ্ধা কমপ্লেক্স মিলনায়তনে মুক্তিযোদ্ধা সংসদের আয়োজনে উপজেলা নির্বাহী কর্মকর্তার সভাপতিত্বে আলোচনাসভা অনুষ্ঠিত হয়। আলোচনাসভায় বক্তারা বলেন, ২৪ নভেম্বর ভোররাতে মুক্তিকামী যোদ্ধারা পাকিস্তানিদের হাত থেকে বামনাকে মুক্ত করার জন্য থানা ভবনে আক্রমণ করা হয়। থানার অভ্যান্তর থেকে পুলিশ ও রাজাকার বাহিনী প্রচণ্ডভাবে তাদেরকে প্রতিহত করার চেষ্টা চালায়, কিন্তু অদম্য মুক্তিযোদ্ধারা থানার উত্তর দিকে আকনবাড়ির বাগান ও দক্ষিণ দিকে সারওয়ারজান হাই স্কুল ও পশ্চিমে সদর মসজিদের চারদিকে একটি বেষ্টনী গড়ে থানাকে লক্ষ্য করে তুমুল গুলি চালায়। কিছুক্ষণ পর অদম্য শক্তির কাছে পরাস্ত হয়ে পাকিস্তানি…"/>
  </head>
  <body>
    <article>
      <h1>বামনা হানাদার মুক্ত দিবসে শুভসংঘের শোভাযাত্রা</h1>
      <address><time datetime="2019-11-24T13:16:00+00:00">24 Nov 2019, 13:16</time> by <a rel="author">বামনা (বরগুনা) প্রতিনিধি</a></address>
      <p>বরগুনার বামনা থানা হানাদার মুক্ত দিবস উপলক্ষে উপজেলা মুক্তিযোদ্ধা সংসদ, বামনা প্রেস ক্লাব ও কালের কণ্ঠ শুভসংঘের আয়োজনে বিভিন্ন কর্মসূচি পালিত হয়। </p>
      <p>কর্মসূচির শুরুতে আজ রবিবার সকাল ৯টায় মুক্তিযোদ্ধা কমপ্লেক্স থেকে একটি বর্ণাঢ্য শোভাযাত্রা উপজেলার বিভিন্ন সড়ক প্রদক্ষিণ করে পুনরায় সেখানে শেষ হয়। শোভাযাত্রাটির নেতৃত্ব দেন বামনা উপজেলা নির্বাহী কর্মকর্তা সাবরিনা সুলতানা। এতে মুক্তিযোদ্ধাসহ উপজেলার বিভিন্ন শিক্ষাপ্রতিষ্ঠানের শিক্ষার্থীরা অংশ নেন। পরে মুক্তিযোদ্ধা কমপ্লেক্স মিলনায়তনে মুক্তিযোদ্ধা সংসদের আয়োজনে উপজেলা নির্বাহী কর্মকর্তার সভাপতিত্বে আলোচনাসভা অনুষ্ঠিত হয়।</p>
      <p>আলোচনাসভায় বক্তারা বলেন, ২৪ নভেম্বর ভোররাতে মুক্তিকামী যোদ্ধারা পাকিস্তানিদের হাত থেকে বামনাকে মুক্ত করার জন্য থানা ভবনে আক্রমণ করা হয়। থানার অভ্যান্তর থেকে পুলিশ ও রাজাকার বাহিনী প্রচণ্ডভাবে তাদেরকে প্রতিহত করার চেষ্টা চালায়, কিন্তু অদম্য মুক্তিযোদ্ধারা থানার উত্তর দিকে আকনবাড়ির বাগান ও দক্ষিণ দিকে সারওয়ারজান হাই স্কুল ও পশ্চিমে সদর মসজিদের চারদিকে একটি বেষ্টনী গড়ে থানাকে লক্ষ্য করে তুমুল গুলি চালায়। কিছুক্ষণ পর অদম্য শক্তির কাছে পরাস্ত হয়ে পাকিস্তানি সেনারা আত্মসমর্পন করে। </p>
    </article>
  </body>
</html>