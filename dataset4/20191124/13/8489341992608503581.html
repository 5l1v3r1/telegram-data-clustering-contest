<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807162/%D8%A7%D8%B9%D9%84%D8%A7%D9%85-%D9%85%D8%AD%D8%AF%D9%88%D8%AF%DB%8C%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%81%DB%8C%DA%A9%DB%8C-%D9%BE%D9%84%DB%8C%D8%B3-%D8%AF%D8%B1-%D8%A7%D8%AC%D8%AA%D9%85%D8%A7%D8%B9-%D8%A8%D8%B2%D8%B1%DA%AF-%D9%85%D8%B1%D8%AF%D9%85%DB%8C-%D8%B1%D9%88%D8%B2-%D8%AF%D9%88%D8%B4%D9%86%D8%A8%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T13:48:00+00:00"/>
    <meta property="og:title" content="اعلام محدودیت‌های ترافیکی پلیس در اجتماع بزرگ مردمی روز دوشنبه"/>
    <meta property="og:description" content="رئیس پلیس راهور فاتب محدودیت‌های ترافیکی راهپیمایی روز دوشنبه در پایتخت را تشریح کرد."/>
  </head>
  <body>
    <article>
      <h1>اعلام محدودیت‌های ترافیکی پلیس در اجتماع بزرگ مردمی روز دوشنبه</h1>
      <h2>رئیس پلیس راهور فاتب محدودیت‌های ترافیکی راهپیمایی روز دوشنبه در پایتخت را تشریح کرد.</h2>
      <address>
        <time datetime="2019-11-24T13:48:00+00:00">24 Nov 2019, 13:48</time>
      </address>
      <p>سردار محمدرضا مهماندار رئیس پلیس راهنمایی و رانندگی تهران بزرگ گفت: با توجه به برگزاری راهپیمایی روز دوشنبه در پایتخت، پلیس راهور فاتب تمهیدات ترافیکی را برای برقرای نظم وامنیت ترافیکی در پایتخت لحاظ کرده است.<br/><br/>او درباره محدودیت توقف ممنوع‌های پلیس، افزود: در خیابان آزادی تا خیابان انقلاب حد فاصل میدان فردوسی و میدان توحید و همچنین در محدوده خیابان کارگر از این خیابان تا بلوار کشاورز توقف هر گونه وسیله نقلیه ممنوع است.<br/><br/>سردار مهماندار با بیان اینکه در سه محدوده شمال، شرق و جنوب محل راهپیمایی فردا «دوشنبه» محدودیت‌های ترافیکی اعمال خواهد شد، تصریح کرد: از سمت شمال مسیر راهپیمایی، در بلوار کشاورز، میدان ولیعصر (عج) تا خیابان کارگر به سمت شرق تا خیابان کریمخان و خیابان قرنی محدودیت ترافیکی خواهیم بود.<br/><br/>وی افزود: از سمت شرق مسیر راهپیمایی، در میدان فردوسی به سمت غرب تا تقاطع خیابان توحید و خیابان آزادی واز سمت جنوب مسیر راهپیمایی، تا جنوب میدان حر محدودیت‌های ترافیکی توسط پلیس راهنمایی و رانندگی پایتخت اعمال خواهد شد.<br/><br/>رئیس پلیس راهنمایی و رانندگی فاتب با بیان اینکه از سمت غرب مسیر راهپیمایی در میدان جمهوری محدودیت ترافیکی اعمال نخواهد شد، گفت: در صورت نیاز و حضور شهروندان امکان دارد که در میدان جمهوری نیز محدودیت‌هایی بنابه صلاحدید فرمانده میدان لحاظ و اعمال شود.<br/><br/>وی افزود: در ۱۲ نقطه اطراف مسیر راهپیمایی فردا «دوشنبه»، اتوبوس‌های شرکت واحد و در ۴ نقطه نیز موتورسیکلت‌ها توقف خواهند داشت.<br/><br/>به گفته سردار مهماندار تمهیدات ترافیکی پلیس از ساعت ۱۱ صبح فردا «دوشنبه» تا پایان مراسم راهپیمایی اعمال خواهد شد.</p>
    </article>
  </body>
</html>