<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/pocinje-rekonstrukcija-pruge-kikinda-msk-kikinda/"/>
    <meta property="og:site_name" content="Krstarica"/>
    <meta property="article:published_time" content="2019-11-24T13:01:00+00:00"/>
    <meta property="og:title" content="Počinje rekonstrukcija pruge Kikinda – MSK Kikinda"/>
    <meta property="og:description" content="BEOGRAD - &quot;Infrastruktura železnice Srbije“ saopštila je danas da će u ponedeljak, 25. novembra, početi rekonstrukciju pruge Kikinda - MSK Kikinda, u"/>
  </head>
  <body>
    <article>
      <h1>Počinje rekonstrukcija pruge Kikinda – MSK Kikinda</h1>
      <address><time datetime="2019-11-24T13:01:00+00:00">24 Nov 2019, 13:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521238-750x430.jpg"/>
        <figcaption>Foto: Tanjug/D.Aničić. ilustracija</figcaption>
      </figure>
      <p>BEOGRAD – „Infrastruktura železnice Srbije“ saopštila je danas da će u ponedeljak, 25. novembra, početi rekonstrukciju pruge Kikinda – MSK Kikinda, u dužini od šest kilometara.<br/>Ova pruga biće rekonstruisana prvi put nakon više decenija.<br/>„Infrastruktura železnice Srbije“ prugu Kikinda – MSK Kikinda rekonstruisaće samostalno, odnosno sopstvenim sredstvima, opremom i ljudstvom, a u okviru trogodišnjeg programa obnove regionalnih pruga u Srbiji koji je započela 2018, kaže se u saopštenju.</p>
      <p>Planirano je da radovi na rekonstrukciji šest kilometara ove pruge budu završeni u martu 2020. godine, a ukupna procenjena vrednost posla iznosi 3,36 miliona evra.</p>
      <p>Po završetku radova, brzina vozova sa sadašnjih 10 kilometara na sat biće podignuta na 50 kilometara na sat, a osovinsko opterećenje će sa sadašnjih 16 tona po osovini, biti podignuto na 22,5 tona.</p>
      <p>Ovom deonicom za potrebe MSK Kikinda mesečno saobraća oko 550 do 600 teretnih vagona, a njima se najviše prevozi sirćetna kiselina i metanol, pa će rekonstruisana pruga omogućiti brži i kvalitetniji transport ove robe železnicom, dodaje se u saopštenju.</p>
      <p>(Tanjug)</p>
    </article>
  </body>
</html>