<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/arvalstis/putins-aicina-vienoto-krieviju-but-kopa-ar-tautu-un-biezak-uznemties-iniciativu/"/>
    <meta property="og:site_name" content="skaties.lv"/>
    <meta property="article:published_time" content="2019-11-24T13:32:00+00:00"/>
    <meta property="og:title" content="Putins aicina “Vienoto Krieviju” “būt kopā ar tautu” un biežāk uzņemties iniciatīvu"/>
    <meta property="og:description" content="Krievijas prezidents Vladimirs Putins sestdien valdošās partijas “Vienotā Krievija” gadskārtējā kongresā aicinājis partiju, kuras popularitāte pēdējā laikā kritusies, “būt kopā ar tautu” un biežāk uzņemties iniciatīvu sarežģītu jautājumu risināšanā reģionos, nevis gaidīt viņa norādījumus."/>
  </head>
  <body>
    <article>
      <h1>Putins aicina “Vienoto Krieviju” “būt kopā ar tautu” un biežāk uzņemties iniciatīvu</h1>
      <address><time datetime="2019-11-24T13:32:00+00:00">24 Nov 2019, 13:32</time> by <a rel="author">LETA</a></address>
      <p>Krievijas prezidents Vladimirs Putins sestdien valdošās partijas “Vienotā Krievija” gadskārtējā kongresā aicinājis partiju, kuras popularitāte pēdējā laikā kritusies, “būt kopā ar tautu” un biežāk uzņemties iniciatīvu sarežģītu jautājumu risināšanā reģionos, nevis gaidīt viņa norādījumus.</p>
      <p>Viņš arī mudinājis “pluinīt un drebināt ierēdņus”, lai panāktu pilsoņiem nepieciešamos problēmu risinājumus.</p>
      <p>Vienlaikus Putins uzteicis partiju par “nevairīšanos no grūtiem lēmumiem”, acīmredzot runādams pirmām kārtām par pensionēšanās vecuma paaugstināšanu, par ko “Vienotā Krievija” saņēmusi asu kritiku un tās popularitāte šogad kritusies līdz nepieredzēti zemam līmenim – 32,2 procentiem.</p>
      <p>Šā iemesla dēļ septembrī notikušajās vietējās varas vēlēšanās pat ietekmīgi “Vienotās Krievijas” politiķi bija izvēlējušies balotēties kā neatkarīgi kandidāti, par ko sestdien kongresā viņus nosodīja partijas oficiālais līderis, premjerministrs Dmitrijs Medvedevs, nosaucot to par “vēlētāju maldināšanu”.</p>
      <p>Viņš arī aicināja partiju līdz 2021.gadā gaidāmajām Valsts Domes vēlēšanām “atjaunināties un kļūt neuzvaramai”.</p>
      <p>Krievijas opozīcijai partija “Vienotā Krievija” kļuvusi par korupcijas un milzīgas birokrātijas simbolu, un opozīcijas līderis Aleksejs Navaļnijs visās vēlēšanu kampaņās to dēvējis par blēžu un zagļu partiju.</p>
    </article>
  </body>
</html>