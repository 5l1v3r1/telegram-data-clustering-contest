<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/policy/item/490281-synedrio-pasok-to-ganti-stous-esokommatikous-tis-antipaloys-petakse-i-gennimata"/>
    <meta property="og:site_name" content="thestival.gr"/>
    <meta property="article:published_time" content="2019-11-24T13:20:00+00:00"/>
    <meta property="og:title" content="Συνέδριο ΠΑΣΟΚ: Το &quot;γάντι&quot; στους εσωκομματικούς της αντιπάλους πέταξε η Γεννηματά"/>
    <meta property="og:description" content="Με σύνθημα την «ενότητα και τέλος στην εσωστρέφεια», συνεχίζονται σήμερα, δεύτερη ημέρα του 11ου συνεδρίου του ΠΑΣΟΚ, οι ομιλίες των συνέδρων."/>
  </head>
  <body>
    <article>
      <h1>Συνέδριο ΠΑΣΟΚ: Το "γάντι" στους εσωκομματικούς της αντιπάλους πέταξε η Γεννηματά</h1>
      <address><time datetime="2019-11-24T13:20:00+00:00">24 Nov 2019, 13:20</time> by <a rel="author">Thestival team</a></address>
      <p>Με σύνθημα την «ενότητα και τέλος στην εσωστρέφεια», συνεχίζονται σήμερα, δεύτερη ημέρα του 11ου συνεδρίου του ΠΑΣΟΚ, οι ομιλίες των συνέδρων.</p>
      <p>Με ενδιαφέρον αναμένονται σήμερα οι τοποθετήσεις τόσο του Παύλου Γερουλάνου, ο οποίος έχει αμφισβητήσει ανοιχτά την τακτική και τις επιλογές της προέδρου, Φώφης Γεννηματά, όσο και αυτή του Ευρωβουλευτή του κόμματος Νίκου Ανδρουλάκη, ο οποίος αν και διαφωνεί με τις επιλογές της προέδρου, έχει κρατήσει πιο ήπια στάση.</p>
      <p>Κατά την ομιλία της χθες, στην έναρξη των διαδικασιών του συνεδρίου στο Στάδιο Ειρήνης και Φιλίας η πρόεδρος του ΠΑΣΟΚ «πέταξε το γάντι» σε όλους εκείνους που την αμφισβητούν, τονίζοντας ότι «από τη Δευτέρα θα υπάρξει μηδενική ανοχή στην εσωστρέφεια, τη μιζέρια και στην υπονόμευση».</p>
      <p>Η κυρία Γεννηματά ζήτησε «να δουλέψουμε όλοι μαζί, χωρίς διαχωρισμούς, με σεβασμό σε όλες τις απόψεις που κατατίθενται στα όργανά μας. Τα κόμματα έτσι λειτουργούν, με σεβασμό στην πλειοψηφία».</p>
      <p>«Όποιος διαφωνεί με τις πολιτικές επιλογές μας, ας το πει πια καθαρά, εδώ είναι το βήμα!», τόνισε, επισημαίνοντας: «Γιατί κανείς, μα κανείς ως τώρα δεν έθεσε διαφορετική πρόταση για τις κεντρικές πολιτικές επιλογές και την στρατηγική της παράταξής μας».</p>
      <p>«Όποιος έχει θεμιτές φιλοδοξίες και θέλει να ηγηθεί αυτού του κόμματος, έχουμε συνέδριο το 2021, θα είμαι εκεί και θα τον περιμένω», είπε με νόημα και πρόσθεσε: «Συνειδητά ανέχθηκα όλον αυτό τον καιρό τις επιθέσεις, τις δημόσιες προσβολές, τους χαρακτηρισμούς. Δεν μετανιώνω. Σε όλη μου την πολιτική διαδρομή έθετα και θέτω τον εαυτό μου, στην υπηρεσία της παράταξης, της ενότητάς της, της συλλογικής πορείας της».</p>
      <p>Στη λίστα των ομιλητών σήμερα είναι εγγεγραμμένοι περίπου πενήντα σύνεδροι, ενώ οι διαδικασίες θα κλείσουν με την έγκριση της αλλαγής του καταστατικού με το οποίο τα όργανα του ΠΑΣΟΚ θα είναι ίδια με αυτά του Κινήματος Αλλαγής, κάτι που στην ουσία σημαίνει ότι η Φωφη Γεννηματά θα εξακολουθεί να είναι πρόεδρος και του ΠΑΣΟΚ και του Κινήματος Αλλαγής έως το 2021.</p>
      <p>Πηγή: protothema.gr</p>
    </article>
  </body>
</html>