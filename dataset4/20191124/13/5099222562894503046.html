<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23510765-video-nava-14-000-rasturnat-portul-midia.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T13:13:00+00:00"/>
    <meta property="og:title" content="VIDEO O navă cu peste 14.600 de oi s-a scufundat parțial, în Portul Midia. Este în curs operațiunea de salvare a animalelor - UPDATE"/>
    <meta property="og:description" content="O navă cu peste 14.000 de oi s-a scufundat parțial, duminică, în Portul Midia. Unul dintre marinari a căzut peste bord și a fost salvat de către autorităţile portuare, atât el, cât"/>
  </head>
  <body>
    <article>
      <h1>VIDEO O navă cu peste 14.600 de oi s-a scufundat parțial, în Portul Midia. Este în curs operațiunea de salvare a animalelor - UPDATE</h1>
      <address><time datetime="2019-11-24T13:13:00+00:00">24 Nov 2019, 13:13</time> by <a rel="author">G.S.</a></address>
      <p><b>O navă cu peste 14.000 de oi s-a scufundat parțial, duminică, în Portul Midia. Unul dintre marinari a căzut peste bord și a fost salvat de către autorităţile portuare, atât el, cât şi colegii săi preluaţi de pe navă fiind aduşi în siguranţă, la cheu. Aproximativ 40 de oi din cele 14.600 aflate la bordul vasului au fost salvate până la ora 16,30, scrie Agerpres.<br/></b><br/>Nava Queen Hind, sub pavilion Palau, de 3785 tdw, încărcată cu 14.600 de oi şi un echipaj de 22 de marinari de naţionalitate siriană, s-a înclinat periculos şi s-a scufundat parţial pe bordul drept, duminică, în bazinul Portului Midia, după ce a plecat de la cheu, a informat Inspectoratul Poliţiei Judeţene (IPJ) Constanţa.<br/><br/>Conform sursei citate, apelul de urgenţă a fost primit la ora 11,51, prin dispeceratul 112, fiind solicitată intervenţia pentru salvarea echipajului de la bord şi a unui marinar căzut în apă.<br/><br/>Marinarul căzut peste bord a fost salvat de către autorităţile portuare, atât el, cât şi colegii săi preluaţi de pe navă fiind aduşi în siguranţă, la cheu, de către angajaţii Căpităniei Portului Midia. Marinarul recuperat din apă a primit îngrijiri la ţărm, dar a refuzat transportul la spital.</p>
      <figure>
        <iframe src="https://www.youtube.com/embed/bgYY2L4cHvo" width="490" height="295" data-service="Youtube" scrolling="no"/>
      </figure>
      <p>Aproximativ 40 de oi din cele 14.600 aflate la bordul navei au fost salvate până la ora 16,30, potrivit ISU Dobrogea.<br/><br/>Conform liderului de sindicat al Agenţiei Române pentru Salvarea Vieţii Omeneşti pe Mare (ARSVOM) aflat la faţa locului, Robert Robescu, operaţiunile de salvare a oilor de pe puntea navei Queen Hind, scufundată parţial pe bordul drept (tribord), vor continua atât timp cât este vizibilitate optimă.<br/><br/>''La faţa locului sunt mobilizate aproximativ şapte nave şi şalupe şi alte patru bărci rapide tip RIB, de la ARSVOM, Garda de Coastă şi ISU, dar nu am primit până acum un plan de acţiune, asumat de către o autoritate, astfel că fiecare entitate acţionează în funcţie de aria de responsabilitate specifică, din câte am observat. În mod sigur vom continua operaţiunile, la bordul navei şi mâine dimineaţă, pe lumină'', a declarat pentru Agerpres Robert Robescu.</p>
    </article>
  </body>
</html>