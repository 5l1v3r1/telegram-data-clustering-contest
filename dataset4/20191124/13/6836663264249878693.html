<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/novou-predsedkyni-top-09-je-pekarova-adamova-chce-prosadit-prijeti-eura-1364483"/>
    <meta property="og:site_name" content="E15.cz"/>
    <meta property="article:published_time" content="2019-11-24T13:15:00+00:00"/>
    <meta property="og:title" content="Novou předsedkyní TOP 09 je Pekarová Adamová. Chce prosadit přijetí eura"/>
    <meta property="og:description" content="Delegáti si na víkendovém sněmu TOP 09 zvolili nové vedení strany. Dosavadního předsedu strany Jiřího Pospíšila nahradila poslankyně Markéta Pekarová Adamová. V souboji o post porazila senátora Tomáše Czernina, který byl poté zvolen prvním místopředsedou. Nová předsedkyně získala od delegátů 96 hlasů, její soupeř 81 hlasů."/>
  </head>
  <body>
    <article>
      <h1>Novou předsedkyní TOP 09 je Pekarová Adamová. Chce prosadit přijetí eura</h1>
      <address><time datetime="2019-11-24T13:15:00+00:00">24 Nov 2019, 13:15</time> by <a rel="author">Nguyen Thuong Ly, Pavel Otto</a></address>
      <p>
        <b>Delegáti si na víkendovém sněmu TOP 09 zvolili nové vedení strany. Dosavadního předsedu strany Jiřího Pospíšila nahradila poslankyně Markéta Pekarová Adamová. V souboji o post porazila senátora Tomáše Czernina, který byl poté zvolen prvním místopředsedou. Nová předsedkyně získala od delegátů 96 hlasů, její soupeř 81 hlasů.</b>
      </p>
      <p>Pekarová Adamová v kandidátském projevu vytyčila za hlavní cíl vstup do eurozóny, což by Česku mělo podle ní přinést lepší zakotvení v Evropské unii. „Eurozóna je totiž posledním krokem, abychom se stali plnohodnotným členem elitního klubu Evropské unie,“ řekla poslankyně. „Pro nás euro přece není jenom měnou. Euro je dalším stupněm bezpečnosti a integrace při různých snahách zavléct Českou republiku opět někam na východ,“ dodala Pekarová Adamová, která stranu povede dva roky.</p>
      <p>TOP 09, která letos slaví desetileté výročí, chce nová předsedkyně přivést do vlády. „Energii občanů, kterou jsme všichni cítili na Letné a při oslavách 17. listopadu, musíme přetavit v sílu, která nedovolí, aby nám i po příštích volbách vládli oligarchové s podporou komunistů nebo jiných extrémních hnutí,“ řekla Pekarová Adamová, která chce usilovat o spolupráci s dalšími stranami.</p>
      <p>Oba kandidáti na předsedu se dohodli na tom, že neúspěšný z nich bude usilovat o post prvního místopředsedy. Mandát tedy podle plánu získal od delegátů Czernin. „Budu Markétě oporou za každé situace a věřím, že zde dnes vytvoříme hvězdný tým,“ řekl senátor, který vybídl k tomu, aby strana táhla za jeden provaz. Vytvoření takového tandemu kvitovali i zakladatelé strany Miroslav Kalousek a Karel Schwarzenberg.</p>
      <p>Řadovými místopředsedy se stali senátor Herbert Pavera, starosta Roztok u Prahy Jan Jakob, poslanec Vlastimil Válek a předseda karlovarské krajské organizace Lukáš Otys. Naopak bývalý předseda a europoslanec Jiří Pospíšil, kterého si do pozice místopředsedy přála Pekarová Adamová, ve volbě neuspěl. Post neobhájil ani dosavadní místopředseda Marek Ženíšek.</p>
      <related>
        <a href="https://www.e15.cz/nazory/komentar-martina-cabana-hledani-top-09-den-prvni-1364481"/>
      </related>
      <p>S Czerninem se Pekarová Adamová shodla na tom, že hlavními prioritami TOP 09 má být vzdělání, ochrana životního prostředí, podpora živnostníků a podnikatelů či posílení postavení České republiky v Evropské unii. Czernin navíc řekl, že je třeba připravit reformu důchodů a zdravotnictví. „To není socialistické rozhazování, ale odpovědná politika,“ uvedl senátor, podle kterého by měla TOP 09 vytvořit stínovou vládu a pořádat pravidelné ideové konference.</p>
      <p>Czernin podobně jako Pekarová Adamová odkázal k posledním demonstracím na Letné. „Byli jsme stranu, která se nebála jít proti proudu. Šlendrián v naší zemi mě rozčiluje, lidé se začínají hrbit, bojí se o flek, aby někdo nezaklekl na jejich firmu. Raději nevyčnívat, nebýt vidět. Lidé začínají sklánět hlavu, pak už je jen krůček od toho padnout na kolena a líbat nohy,“ řekl Czernin. „V poslední době mám ale pocit, že se to začíná měnit. Účastníkům demonstrací musíme vyjít vstříc,“ vybídl spolustraníky senátor.  </p>
      <related>
        <a href="https://www.e15.cz/rozhovory/zeman-i-babis-ohrozuji-demokracii-opozice-se-musi-spojit-rika-mistopredsedkyne-top-09-pekarova-adamova-1362210"/>
      </related>
      <p>Pekarové Adamové gratulují na sociálních sítích jako kolegové ze strany, tak i zástupci dalších stran. „Jsem přesvědčen, že topka je v dobrých rukou. Markétě gratuluji k zaslouženému vítězství, které si tvrdě odpracovala," uvedl odcházející šéf strany Jiří Pospíšil.</p>
      <p>„Věřím, že spolupráce našich stran v Poslanecké sněmovně a Senátu bude pokračovat stejně tak úspěšně, jako v minulých letech," uvedl šéf ODS Petr Fiala.</p>
      <p>Starostové také věří, že nová předsedkyně bude nakloněna k předvolebním jednáním o případných koalicích. „Tak jak jsem ji poznal za poslední dva roky ve sněmovně, můžu s klidným srdcem říci, že bude kolegům dobrou šéfkou. A TOP 09 pod jejím vedením partnerem pro další spolupráci demokratických stran," řekl předseda Starostů a nezávislých Vít Rakušan. „Konečně změna v tom mužském rybníce předsedů politických stran. Těším se na případnou spolupráci," dodal pražský radní Petr Hlubuček (STAN).</p>
      <related>
        <a href="https://www.e15.cz/rozhovory/mam-hruzu-z-toho-ze-se-nevratime-ke-standardni-demokracii-rika-exprezident-vaclav-klaus-1364258"/>
      </related>
      <p>Gratulaci poslal také předseda KDU-ČSL Marek Výborný, který se chce postu předsedy vzdát z rodinných důvodů na lednovém mimořádném sjezdu lidovců. „Jsou politici, kteří jsou mi blízko a v mnohém si rozumíme. Markéta k nim patří. Těším se na spolupráci," uvedl.</p>
      <p>Naopak komunisté tak smířliví nejsou. „V projevech zazněly nástiny programu, a tím je výzva pro pravici, aby se spojila proti premiérovi a těm, kteří se TOP 09 nelíbí, nevyjímaje KSČM. Rozhodnutí občanů, vycházející z řádných voleb, je pro ně jen cár papíru," řekl šéf komunistů Vojtěch Filip. „Diktát strany, která je na hranici volitelnosti do Poslanecké sněmovny, je neuvěřitelným příkladem nadutosti a nesoudnosti," dodal Filip, podle kterého je TOP 09 zcela odtržená od reality.</p>
      <related>
        <h4>Související články</h4>
        <a href="https://www.e15.cz/domaci/pospisil-skonci-jako-sef-top-09-na-jeho-misto-chce-kandidovat-pekarova-adamova-1361839"/>
        <a href="https://www.e15.cz/nazory/glosa-martina-cabana-t-jako-tradice-1361888"/>
        <a href="https://www.e15.cz/domaci/svet-je-trochu-presycen-testosteronem-ctete-profil-pekarove-adamove-ktera-chce-vest-top-09-1361867"/>
        <a href="https://www.e15.cz/rozhovory/zeman-i-babis-ohrozuji-demokracii-opozice-se-musi-spojit-rika-mistopredsedkyne-top-09-pekarova-adamova-1362210"/>
        <a href="https://www.e15.cz/domaci/jak-zvysit-penze-zenam-duchodova-komise-pokrocila-se-svymi-navrhy-1357409"/>
      </related>
    </article>
  </body>
</html>