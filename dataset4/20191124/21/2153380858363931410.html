<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/media/paylopoylos-kai-mitsotakis-stin-ekdilosi-gia-ta-100-hronia-tis-efimeridas-i-kathimerini"/>
    <meta property="og:site_name" content="The Pressroom"/>
    <meta property="article:published_time" content="2019-11-24T21:35:34+00:00"/>
    <meta property="og:title" content="Παυλόπουλος και Μητσοτάκης στην εκδήλωση για τα 100 χρόνια της εφημερίδας «Η Καθημερινή»"/>
    <meta property="og:description" content="Tην Δημοκρατία και την Ελευθερία του Τύπου πρέπει να τις υπερασπιζόμαστε, διαρκώς και αδιαλείπτως, τόνισε ο Πρόεδρος της Δημοκρατίας κ. Προκόπης Παυλόπουλος, κατά τον χαιρετισμό του στην εκδήλωση για την συμπλήρωση 100 χρόνων από την έκδοση της «ΚΑΘΗΜΕΡΙΝΗΣ». Ο Πρόεδρος της Δημοκρατίας σημείωσε, ότι «η Ελευθερία, η κάθε μορφής Ελευθερία, αποκτά το ολοκληρωμένο νόημά της όχι μόνον όταν την ασκούμε αλλά -κατ' εξοχήν δε- και όταν την υπερασπιζόμαστε εναντίον εκείνων που επιχειρούν να την υπονομεύσουν»."/>
  </head>
  <body>
    <article>
      <h1>Παυλόπουλος και Μητσοτάκης στην εκδήλωση για τα 100 χρόνια της εφημερίδας «Η Καθημερινή»</h1>
      <address>
        <time datetime="2019-11-24T21:35:34+00:00">24 Nov 2019, 21:35</time>
      </address>
      <p>
        <b>Tην Δημοκρατία και την Ελευθερία του Τύπου πρέπει να τις υπερασπιζόμαστε, διαρκώς και αδιαλείπτως, τόνισε ο Πρόεδρος της Δημοκρατίας κ. Προκόπης Παυλόπουλος, κατά τον χαιρετισμό του στην εκδήλωση για την συμπλήρωση 100 χρόνων από την έκδοση της «ΚΑΘΗΜΕΡΙΝΗΣ».</b>
      </p>
      <p>Ο Πρόεδρος της Δημοκρατίας σημείωσε, ότι «η Ελευθερία, η κάθε μορφής Ελευθερία, αποκτά το ολοκληρωμένο νόημά της όχι μόνον όταν την ασκούμε αλλά -κατ' εξοχήν δε- και όταν την υπερασπιζόμαστε εναντίον εκείνων που επιχειρούν να την υπονομεύσουν».</p>
      <p>Aναφερόμενος στη συμπλήρωση 100 χρόνων πορείας της «Καθημερινής», έκανε λόγο για 100 χρόνια πορείας στον δύσβατο δρόμο της Ελευθερίας του Τύπου, σημειώνοντας ότι η Ελευθερία αυτή, κατέχει περίοπτη θέση στην χορεία των Θεμελιωδών Δικαιωμάτων του Ανθρώπου, πολλώ μάλλον διότι συνιστά πραγματική θεσμική και πολιτική αντηρίδα της Δημοκρατίας.</p>
      <p>«Αντηρίδα, η οποία αποκτά τόσο μεγαλύτερες διαστάσεις, όσο συνδέεται αρρήκτως και με τις δύο βασικές γενικές ρήτρες του Συντάγματος, που καθιερώνουν τις αρχές της υπεράσπισης της αξίας του Ανθρώπου και της ελεύθερης ανάπτυξης της προσωπικότητάς του» πρόσθεσε ο Πρόεδρος.</p>
      <p>Ανατρέχοντας, στην αιωνόβια πορεία της «Καθημερινής», υπογράμμισε την εμβληματική αντίστασή της εναντίον της εθνικώς εγκληματικής εφτάχρονης δικτατορίας μεταξύ 1967 - 1974.</p>
      <p>Όπως σημείωσε, «Τότε, η «Καθημερινή» υπερασπίσθηκε την τιμή της Δημοσιογραφίας, διδάσκοντας ότι ένας αποτελεσματικός τρόπος αντίστασης του Δημοσιογράφου εναντίον των τυράννων συνίσταται στο να μην υποκύπτει στην τυραννία της λογοκρισίας και της εν γένει χειραγώγησης της Ελευθερίας του Τύπου».</p>
      <p>Παράλληλα, ανέδειξε και την εμβληματική αντίσταση της «Καθημερινής» εναντίον του φασισμού και του ναζισμού, υπενθυμίζοντας το άρθρο του Γεωργίου Βλάχου με τίτλο «Το Στιλέτο», την 29η Οκτωβρίου 1940 και την «Ανοιχτή Επιστολή» του προς τον Χίτλερ, την 8η Μαρτίου 1941, τα οποία και χαρακτήρισε πραγματικά μνημεία υπεράσπισης της Ελευθερίας και της Δημοκρατίας.</p>
      <p>Καταλήγοντας, ο Πρόεδρος ευχήθηκε, με αυτό τον προσανατολισμό, η «Καθημερινή» να βαδίσει προς τον εορτασμό και της δεύτερης εκατονταετίας της.</p>
      <figure>
        <img src="https://www.thepressroom.gr/sites/default/files/inline-images/w24-223137566.jpg"/>
      </figure>
      <h3>Χαιρετισμός του Πρωθυπουργού Κυρ. Μητσοτάκη</h3>
      <p>Καθώς η Ελλάδα ανοίγει τα φτερά της σε ένα νέο κόσμο με αισιοδοξία και ελπίδα, ο ρόλος της «Καθημερινής», καθώς εισέρχεται στη 2η εκατονταετία της ζωής της, θα είναι ακόμα πιο σημαντικός», τόνισε ο Κυριάκος Μητσοτάκης απευθύνοντας χαιρετισμό σε εκδήλωση για τον εορτασμό της συμπλήρωσης 100 χρόνων της εφημερίδας «Η Καθημερινή».</p>
      <p>Ο πρωθυπουργός στις πρώτες του κουβέντες ανέφερε τις εξής φράσεις του Γιώργου Βλαχου όταν κυκλοφόρησε η εφημερίδα: «Θα διατηρήσωμεν το δικαίωμα του ελέγχου των κυβερνητικών πράξεων. Και θα προτιμήσωμεν, υποβάλλοντες εαυτούς εις δυσβάστακτον μαρτύριον υπομονής, να παρουσιάζωμεν την εφημερίδα ταύτην αρτίαν».</p>
      <p>«Είναι 15 Σεπτεμβρίου του 1919 και οι εφημεριδοπώλες διανέμουν ένα νέο φύλλο στους περαστικούς. Με τιμή «λεπτά δέκα» και με το όνομα «Καθημερινή». Ο νεαρός Γεώργιος Βλάχος, ο περίφημος ΓΑΒ των επόμενων δεκαετιών, ένας ανήσυχος γόνος επιφανών Αθηναίων, έχει εγκαταλείψει την ηρεμία του δημοσίου υπαλλήλου και είναι πλέον ένας εκδότης. 'Αραγε να φανταζόταν, τότε, ότι εκείνες οι δύο διαβεβαιώσεις -ο έλεγχος δηλαδή, της εξουσίας και ο σεβασμός στον αναγνώστη- έμελλε να αυτονομηθούν από τον ίδιο; Και θα μπορούσε άραγε να προβλέψει ότι θα συντρόφευαν την εφημερίδα του επί έναν ολόκληρο αιώνα;», είπε ο κ. Μητσοτάκης και τόνισε πως πράγματι αυτά τα δύο χαρακτηριστικά φαίνεται πως αποτέλεσαν το μυστικό για το κύρος που κατέκτησε στη μακρά διαδρομή της η «Καθημερινή».</p>
      <p>Μαζί με ένα τρίτο, συνέχισε: Την ικανότητα πάντα να ανανεώνεται και να ανανεώνει την παράδοσή της.</p>
      <p>Ο πρωθυπουργός επισήμανε ότι δεν είναι τυχαίο ότι σήμερα η Καθημερινή «παραμένει μία από τις ελάχιστες εφημερίδες αναφοράς, σε μία Ελλάδα όμως που έχει ήδη γνωρίσει τεράστιες μεταβολές». Αυτό το πέτυχε, πρόσθεσε, γιατί χωρίς ποτέ να κρύψει την παραταξιακή της προτίμηση, ιεραρχούσε πάντα πρώτο το εθνικό συμφέρον.</p>
      <p>«Γιατί έμεινε σταθερά στραμμένη στο μέλλον. Γιατί διδάχτηκε από τα λάθη, ώστε να διεκδικεί για το κοινό της αντικειμενικότητα αλλά και τροφή στοχασμού», συμπλήρωσε.</p>
      <p>Ο πρωθυπουργός είπε επιπλέον πως μοιάζει ίσως παράδοξο μία εφημερίδα που γεννήθηκε μέσα στον Εθνικό Διχασμό να θεωρείται στις μέρες μας γέφυρα ιδεών και ρευμάτων, αλλά και σύμβολο ψύχραιμης ανάλυσης των ειδήσεων.</p>
      <p>«Δεν έδειχναν, ωστόσο, πάντα έτσι τα πράγματα. Ο Γεώργιος Βλάχος δεν δίστασε να χαρακτηρίσει «μικρόν άνθρωπον» τον Ιωάννη Μεταξά λίγο πριν από τη Μικρασιατική Καταστροφή. Όμως αυτό δεν τον εμπόδισε να του παραχωρήσει λίγο αργότερα, το 1934 και το 1935, βήμα για 70 άρθρα σχετικά με τον Διχασμό. Ήταν εκείνα που, μαζί με την αντίπαλη δυναμική αρθρογραφία του Βενιζέλου στο «Ελεύθερον Βήμα», γέννησαν ένα μοναδικό ιστορικό τεκμήριο», ανέφερε.</p>
      <p>Και πρόσθεσε: «Η επιπόλαιη κρίση θα μιλούσε, ίσως, για καιροσκοπισμό. Η ψύχραιμη προσέγγιση, όμως, θα διέκρινε κάτι άλλο: Την πίστη στη σκληρή αλλά δημόσια ιδεολογική αντιμαχία. Και την προσήλωση στον τολμηρό, στον ανοιχτό διάλογο. Γιατί αυτές οι αρχές ήταν που αιμοδότησαν επί τόσα πολλά χρόνια, την «Καθημερινή». Και που δηλώθηκαν με τον πιο εμβληματικό, εμφατικό τρόπο μετά το πραξικόπημα της 21ης Απριλίου. Όταν η θυγατέρα του ιδρυτή, η Ελένη Βλάχου, διέκοψε την κυκλοφορία των εντύπων».</p>
      <p>Ο πρωθυπουργός επισήμανε πως εδώ βρίσκεται η ουσία της μακροβιότητας αυτής της εφημερίδας: «Η πολιτική της τοποθέτηση υπήρξε μία, σαφής και ειλικρινής. Χωρίς συμπλέγματα, στήριξε το Λαϊκό Κόμμα, τον Ελληνικό Συναγερμό, την ΕΡΕ και αργότερα τη Νέα Δημοκρατία. Όπως και τώρα παρακολουθεί από κοντά την κυβέρνηση και μας συμβουλεύει, με μέτρο και σοβαρότητα για το πώς θα γίνουμε καλύτεροι. Σταθερές παρέμειναν και οι πατριωτικές της θέσεις, με εμβληματική στιγμή την ανοιχτή επιστολή προς τον Χίτλερ την επόμενη μέρα της ναζιστικής εισβολής».</p>
      <p>Ο κ. Μητσοτάκης είπε επίσης ότι παράλληλα η απόσταση της εφημερίδας από την εξουσία είναι διαχρονική καθώς την προσέγγιζε και την προσεγγίζει πάντα κριτικά και κυρίως με ιδεολογικά εργαλεία τα οποία διαρκώς εξελίσσονται.</p>
      <p>«Έτσι -είναι για εμάς τους ιστορικούς και λίγο οξύμωρο- ότι η «Καθημερινή» του 1909 που γεννήθηκε ως αιχμή εναντίον του Βενιζελικού φιλελευθερισμού ωριμάζει, τώρα, ως εργαστήριο του πολιτικού φιλελευθερισμού. Αυτή την εικόνα της «Καθημερινής» κρατά και η γενιά μας. Υπήρξαν κι άλλοι ιστορικοί τίτλοι που επέζησαν από πολέμους, δικτατορίες και εθνικές κρίσεις. Όπως και άλλοι που χάθηκαν σε μια νύχτα, όταν λησμόνησαν τον προορισμό τους. Η «Καθημερινή» όχι μόνο άντεξε σε αυτές τις αλλαγές αλλά και ακμάζει. Διότι κατάφερε και προσαρμόστηκε στις απαιτήσεις των καιρών. Από «κυρία της δημοσιογραφίας» έγινε, λοιπόν, μία ανήσυχη «έφηβη» του διαδικτύου», είπε επίσης ο κ. Μητσοτάκης.</p>
      <p>Επιπλέον ο πρωθυπουργός σημείωσε πως η εφημερίδα τροφοδότησε την τηλεόραση και το ραδιόφωνο χωρίς ωστόσο να πάψει να υπηρετεί παθιασμένα το πρωτογενές υπόστρωμα της γραφής, το «χαρτί», εκδίδοντας μαζί με την εφημερίδα και πλήθος περιοδικών και ειδικών εντύπων.</p>
      <p>«Δεν υποχώρησε στα συμφέροντα, ούτε γοητεύτηκε από τις ευκολίες του λαϊκισμού. Αντιστάθηκε στη λαίλαπα των fake news. Και επέμεινε στο ήθος. Ήθος που δεν εκπέμπει μόνο στη δημόσια ζωή αλλά και προς το εσωτερικό του ίδιου του κόσμου της ενημέρωσης. Κλείνω υπενθυμίζοντας τον υπέρτιτλο μιας άλλης σημαντικής εφημερίδας, των «New York Times»: «All the News That's Fit to Print», όλες οι ειδήσεις που αξίζουν να τυπωθούν. Αυτή είναι η διαφορά μεταξύ μιας σοβαρής εφημερίδας και του άναρχου κόσμου του διαδικτύου. Γι' αυτό, Χρόνια πολλά και πάντα επιτυχίες», ανέφερε ολοκληρώνοντας το χαιρετισμό του ο πρωθυπουργός.</p>
      <p>
        <b>ΠΗΓΗ: ΑΠΕ-ΜΠΕ</b>
      </p>
    </article>
  </body>
</html>