<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a546656/Koale-funkcionalno-izumrle-posle-pozara-u-Australiji.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T21:04:00+00:00"/>
    <meta property="og:title" content="Koale funkcionalno izumrle posle požara u Australiji"/>
    <meta property="og:description" content="Rekordne suše i požari koji su u poslednje vreme pogodili Australiju doveli su do toga da koale funkcionalno izumru,..."/>
  </head>
  <body>
    <article>
      <h1>Koale funkcionalno izumrle posle požara u Australiji</h1>
      <address>
        <time datetime="2019-11-24T21:04:00+00:00">24 Nov 2019, 21:04</time>
      </address>
      <p>Rekordne suše i požari koji su u poslednje vreme pogodili Australiju doveli su do toga da koale funkcionalno izumru, objavio je Forbs. Predsednica Australijske fondacije za koale Debora Tabart procenjuje da je u požarima uginulo preko 1.000 koala, a da je 80 odsto njihovog staništa nestalo.</p>
      <p>Eksperti objašnjavaju da funkcionalna izumrlost znači da je broj pripadnika neke vrste toliko mali da više ne predstavljaju nikakvu ulogu u ekosistemu. Iako će se određen broj koala i dalje rađati, dugoročna održivost vrste je malo verovatna, a preživele jedinke biće podložne raznim bolestima.</p>
      <p>Krčenje šuma i požari uništili su drveće eukaliptusa, glavni izvor hranljivih materija za koele. Odrasle koale dnevno pojedu do kilogram lišća eukaliptusa. Iako će stabla ovog drveta rasti ponovo posle požara, biće potrebni meseci da se obnove izvori hrane za životinju koja je simbola Australije. Do tada će mnoge od njih umreti od gladi.</p>
      <p>Mnogi apeluju na vladu Australije da aktivira Akt o zaštiti koala, koji je napisan 2016. godine, ali nikada nije postao zakon, a napravljen je po uzoru na američki Zakon o zaštiti orlova. Akt o zaštiti koala omogućio bi zaštitu staništa i izvora hrane, ali bi ove životinje sačuvao i od lova.</p>
      <figure>
        <img src="https://rs.n1info.com/Picture/292319/jpeg/2019-11-08T091023Z_680331664_RC2X6D984YA8_RTRMADP_3_AUSTRALIA-BUSHFIRES-KOALAS.JPG"/>
        <figcaption>
          <cite>Izvor: Reuters/Stefica Nicol Bikes</cite>
        </figcaption>
      </figure>
      <p>Snimci Australijanaca koji spasavaju koale od požara postali su viralni, što je podstaklo mnoge da doniraju sredstva za lečenje životinja koje su zadobile opekotine.</p>
      <p>Do sada je sakupljeno 1,3 miliona dolara, što je uveliko premašilo cilj od 25.000. Ovu sumu doniralo je 30.000 pojedinaca, organizacija i kompanija.</p>
      <p>Deo akcije pomoći koalama podrazumeva i instaliranje pojilišta u područjima uništenim požarom. Sredstva će biti upotrebljena i za sklonište za povređene koale, u kojem će živeti dok se potpuno ne oporave od opekotina i drugih povreda zadobijenih u požarima.</p>
    </article>
  </body>
</html>