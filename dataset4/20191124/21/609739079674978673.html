<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/gundem/evlat-katili-emekli-baskomiserden-sok-ifade-41381479"/>
    <meta property="og:site_name" content="Hürriyet"/>
    <meta property="article:published_time" content="2019-11-24T21:12:00+00:00"/>
    <meta property="og:title" content="Evlat katili emekli başkomiserin ifadesi şok etti!"/>
    <meta property="og:description" content="FATİH’te, emekli başkomiser, kızını tabancayla başından vurarak öldürdü. Olayın ardından 155 polis imdatı arayan başkomiser, olay yerine gelen polise teslim oldu. Evlat katili babanın ifadesi şok etti."/>
  </head>
  <body>
    <article>
      <h1>Evlat katili emekli başkomiserin ifadesi şok etti!</h1>
      <address><time datetime="2019-11-24T21:12:00+00:00">24 Nov 2019, 21:12</time> by <a rel="author">Murat DELİKLİTAŞ-Özgür EREN-Buse PEHLİVAN/İSTANBUL,(DHA)- İHA</a></address>
      <p>
        <b>FATİH’te, emekli başkomiser, kızını tabancayla başından vurarak öldürdü. Olayın ardından 155 polis imdatı arayan başkomiser, olay yerine gelen polise teslim oldu. Evlat katili babanın ifadesi şok etti.</b>
      </p>
      <figure>
        <video src="http://hurriyettv.cubecdn.net/2019/11/24/htv_41381405_360p.mp4"/>
      </figure>
      <p>Olay, Zeyrek Mahallesi Dülgeroğlu Sokak 20/2 numarada 10.45 sıralarında meydana geldi. İddiaya göre, kızıyla birlikte yaşayan emekli <a href="http://www.hurriyet.com.tr/haberleri/baskomiser">başkomiser</a> Kemal A., henüz belirlenemeyen bir nedenle, çekyatta uyuyan kızı Nihal’i başından tabancayla vurdu. Daha sonra sokağa çıkan emekli başkomiser, 155 polis imdatı arayarak kendini ihbar etti.<br/><br/>İhbarın ardından olay yerine sağlık ve polis ekipleri sevk edildi. Babası tarafından sol şakağından vurulan Nihal A.(40) ağır yaralı olarak ambulansla Samatya’daki İstanbul Eğitim ve Araştırma Hastanesi’ne kaldırıldı. Nihal A., burada yapılan tüm müdahalelere rağmen hayatını kaybetti.<br/><br/>Emekli başkomiser Kemal A., olay yerine gelen polis ekibine olayda kullandığı tabancayla birlikte teslim oldu.</p>
      <figure>
        <img src="https://i4.hurimg.com/i/hurriyet/75/770x0/5ddad406c9de3d0bd872ee26"/>
      </figure>
      <p>Kızı Nihal A.'yı öldüren emekli başkomiser baba Kemal A.'nın emniyetteki ifadesine ulaşıldı. Baba Kemal A.'nın ifadesinde savunma olarak "Kurtulsun diye yaptım" dediği öğrenildi. Evlat katili babanın emniyetteki işlemleri sürüyor.</p>
      <p>Babası tarafından uyurken öldürülen Nihal A.’nın 10 yaşından beri psikolojik tedavi gördüğü, yaklaşık bir ay önce de Bakırköy Ruh ve Sinir Hastalıkları Hastanesi’ne yattığı öğrenildi.</p>
      <related>
        <a href="http://www.hurriyet.com.tr/gundem/emekli-baskomiser-kizini-uyurken-oldurdu-41381356"/>
      </related>
    </article>
  </body>
</html>