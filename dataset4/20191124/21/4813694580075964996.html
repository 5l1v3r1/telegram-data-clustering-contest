<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348135.html"/>
    <meta property="og:site_name" content="1:5 משוגע למיינץ ב-10 שחקנים, 0:4 לאוגסבורג"/>
    <meta property="article:published_time" content="2019-11-24T21:02:00+00:00"/>
    <meta property="og:title" content="1:5 משוגע למיינץ ב-10 שחקנים, 0:4 לאוגסבורג"/>
    <meta property="og:description" content="קבוצת התחתית התעללה בהופנהיים בחוץ למרות חסרון מספרי וקטעה לה רצף של 6 ניצחונות, גם הרטה הושפלה. צרפת: בורדו התקרבה לצמרת עם 1:2 על מונאקו"/>
  </head>
  <body>
    <article>
      <h1>1:5 משוגע למיינץ ב-10 שחקנים, 0:4 לאוגסבורג</h1>
      <h2>קבוצת התחתית התעללה בהופנהיים בחוץ למרות חסרון מספרי וקטעה לה רצף של 6 ניצחונות, גם הרטה הושפלה. צרפת: בורדו התקרבה לצמרת עם 1:2 על מונאקו </h2>
      <address><time datetime="2019-11-24T21:02:00+00:00">24 Nov 2019, 21:02</time> by <a rel="author">מאת מערכת ONE</a></address>
      <figure>
        <img src="https://images.one.co.il/images/d/dmain/ms/gg1443643.jpg"/>
        <figcaption>ז'אן פול בואטיוס חוגג עם חבריו (רויטרס)</figcaption>
      </figure>
      <p>תוצאה מדהימה נרשמה הערב (ראשון) במשחק שסגר את המחזור ה-12 בבונדסליגה, בו הופנהיים אירחה את מיינץ. המארחת הגיעה למשחק אחרי שישה ניצחונות רצופים בכל המסגרות, חמישה מהם בליגה, ולפני תחילת המחזור היא דורגה במקום החמישי, נקודה בלבד מהמקום השני. האורחת הגיעה מהמקום ה-16 שמוביל למבחנים בסוף העונה, עם 8 הפסדים ב-11 המחזורים הראשונים.</p>
      <p>אלא שבדקה ה-33 דווקא האורחת עלתה ליתרון משער של לוין אוזטונלי. רגע לפני הירידה להפסקה מיינץ ספגה מכה כשבוטה באקו הורחק לאחר עבירה קשה על סבסטיאן רודי והופנהיים האמינה שהיא יכולה לחזור במחצית השנייה מול עשרה שחקנים, אבל בדקה ה-52 שער עצמי פשוט שערורייתי של פאבל קדז’אבק נתן למיינץ 0:2 ובדקה ה-62 פייר מלונג הבטיח כמעט סופית את הניצחון בתום התקפה מתפרצת. בדקה ה-83 אנדריי קראמריץ’ עוד צימק ל-3:1, אבל בדקה ה-90 ז’אן פול בואטיוס כבש את הרביעי של מיינץ ועמוק בתוספת הזמן מלונג השלים צמד וקבע 1:5 פשוט מטורף בעשרה שחקנים שהעלה את מיינץ כל הדרך למקום ה-13.</p>
      <p>במשחק נוסף, אוגסבורג הביסה בביתה 0:4 את הרטה ברלין, שנמצאת בכושר פשוט מזעזע וסופרת כבר הפסד רביעי ברציפות בבונדסליגה ומשחק חמישי ברצף בלי ניצחון. המארחת הצליחה לברוח מהתחתית הבוערת בזכות שערים של פיליפ מקס (17), סרחיו קורדובה (26), אנדרה האן (51) ופלוריאן נידרלצ'נר (79), כאשר בתווך רונה יירסטיין ראה כרטיס אדום ולא השאיר לקבוצתו שהתפרקה שום סיכוי לחזור.</p>
      <figure>
        <img src="https://images.one.co.il/images/one/450_250/gg1443659.jpg"/>
        <figcaption>שחקני אוגסבורג חוגגים (רויטרס)</figcaption>
      </figure>
      <h3>צרפת: בורדו חגגה עם 1:2 על מונאקו והתקרבה לצמרת</h3>
      <p>בצרפת, בורדו המשיכה להיראות טוב כשגברה 1:2 על מונאקו המתרסקת במחזור ה-14 בליגה הצרפתית ועלתה לצמרת הגבוהה עם משחק רביעי ברצף ללא הפסד. הקבוצה מהנסיכות אמנם ניצחה בשלושה מארבעת המשחקים האחרונים שלה ערב המחזור, אך שבה לסורה מול יריבה איכותית.</p>
      <p>את השער הראשון במשחק כבשה האורחת, כאשר וויסאם בן יידר הוריד את הכדור לאיסלם סלימאני שבעט חזק לרשת מתוך הרחבה בדקה ה-15. השוויון לא איחר להגיע, ופאבלו קסטרו חתום עליו לאחר שנגח כדור קרן בצורה חזקה ומדויקת לרשת בדקה ה-29 בדרך לשוויון שהחזיק עד להפסקה.</p>
      <figure>
        <img src="https://images.one.co.il/images/one/450_250/gg1443552.jpg"/>
        <figcaption>פאבלו קסטרו חוגג (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443544.jpg"/>
        <figcaption>פאבלו קסטרו חוגג (רויטרס)</figcaption>
      </figure>
      <p>במחצית השנייה, הסיכויים של מונאקו לחזור ליתרון במשחק קטנו עוד יותר כשסלימאני הורחק בכרטיס צהוב שני בדקה ה-67. המהפך של בורדו הושלם כאשר נגיעת יד ברחבה הובילה לכדור עונשין מ-11 מטרים, אותו נעץ ניקולאס דה פרביל ברשת עם כדור חד לפינה השמאלית בדקה ה-69.</p>
      <figure>
        <img src="https://images.one.co.il/images/one/450_250/gg1443543.jpg"/>
        <figcaption>ערבוביה ברחבה של בורדו (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443545.jpg"/>
        <figcaption>שחקני מונאקו חוגגים. התחיל טוב עבורם (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443549.jpg"/>
        <figcaption>אוהדי בורדו (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443550.jpg"/>
        <figcaption>אוהדי בורדו (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443554.jpg"/>
        <figcaption>שחקני בורדו חוגגים (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443555.jpg"/>
        <figcaption>איסלם סלימאני מקבל כרטיס צהוב שני ומורחק (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443556.jpg"/>
        <figcaption>איסלם סלימאני יורד מהמגרש (רויטרס)</figcaption>
      </figure>
      <figure>
        <img src="https://images.one.co.il/images/one/450_250/gg1443557.jpg"/>
        <figcaption>שחקני בורדו חוגגים, הקהל בטירוף (רויטרס)</figcaption>
      </figure>
      <h3>טולוז – מארסיי 2:0</h3>
      <p>התכולים ניצחו במפגש הקצוות ועלו למקום השני בטבלה עם 25 נקודות. האורחת, אשר עבורה כבשו דאריו בנדטו מבישול נהדר של דימיטרי פיאט בדקה ה-76 ונמניה ראדוניץ' בדקה ה-79 לאחר סללום בו הוא היטל בהגנת היריבה, רשמה ניצחון שלישי ברציפות בליגה הצרפתית וממשיכה להתברג בצמרת הגבוהה. המארחת האומללה, עבורה זהו הפסד ליגה שלישי ברצף, נותרה בעשרה שחקנים בדקה ה-41 אחרי כרטיס אדום לסטיבן מוריירה, והיא ממשיכה לשקוע עמוק בתחתית כאשר היא נמצאת במקום ה-19 עם 12 נקודות בלבד.</p>
      <p><b>תוצאה נוספת בצרפת:</b><br/>מונפלייה – סנט אטיין 0:0.</p>
    </article>
  </body>
</html>