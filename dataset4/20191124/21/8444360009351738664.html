<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/podosfairo/voles-tou-ari-kata-tis-astynomias-apsyxologiti-energeia-kindyneysan-mikra-paidia/2922461/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T21:10:07+00:00"/>
    <meta property="og:title" content="“Βολές” του Άρη κατά της Αστυνομίας! “Αψυχολόγητη ενέργεια – Κινδύνευσαν μικρά παιδιά”"/>
    <meta property="og:description" content="Με την αστυνομία τα έβαλε ο Α.Σ. Άρης για τα επεισόδια μεταξύ των οπαδών της ομάδας με αυτούς του ΠΑΟΚ, μετά το τέλος των δύο αγώνων σε ποδόσφαιρο και μπάσκετ αντίστοιχα."/>
  </head>
  <body>
    <article>
      <h1>“Βολές” του Άρη κατά της Αστυνομίας! “Αψυχολόγητη ενέργεια – Κινδύνευσαν μικρά παιδιά”</h1>
      <h2>Με την αστυνομία τα έβαλε ο Α.Σ. Άρης για τα επεισόδια μεταξύ των οπαδών της ομάδας με αυτούς του ΠΑΟΚ, μετά το τέλος των δύο αγώνων σε ποδόσφαιρο και μπάσκετ αντίστοιχα.</h2>
      <address><time datetime="2019-11-24T21:10:07+00:00">24 Nov 2019, 21:10</time> by <a rel="author">Newsit Newsroom</a></address>
      <p>Ο Α.Σ.<a href="https://www.newsit.gr/tags/aris/"> Άρης</a> έβγαλε επίσημη ανακοίνωση <a href="https://www.newsit.gr/athlitika/podosfairo/epeisodia-metaksy-opadon-paok-kai-ari-sti-thessaloniki-video/2922294/">για τα επεισόδια μεταξύ οπαδών των “κιτρίνων” και του ΠΑΟΚ</a> στη Θεσσαλονίκη, κατηγορώντας την Αστυνομία τόσο για τον προγραμματισμό, όσο και για την αντίδρασή της την ώρα της έντασης.</p>
      <h3>Η ανακοίνωση του Α.Σ. Άρη</h3>
      <p>«Ο Α.Σ. Άρης εκφράζει την αγανάκτησή του για όσα έλαβαν χώρα πριν από την έναρξη του αγώνα της ομάδας μπάσκετ με το Περιστέρι, με υπεύθυνη την Αστυνομία.</p>
      <p>Εκφράζουμε την απορία μας για το πώς είναι δυνατόν να έχουν οριστεί, αρχικά σχεδόν την ίδια ώρα, και στη συνέχεια, μετά τη μετάθεση του αγώνα του Άρη με το Περιστέρι, με διαφορά μιας ώρας δύο αναμετρήσεις με τόσο μικρή, τοπικά, απόσταση μεταξύ τους. Με τον αγώνα της ομάδας μας να ξεκινά στις 17:00 και αυτόν του Π.Α.Ο.Κ. με τη Λάρισα στις 18:00, ήταν σχεδόν βέβαιο ότι φίλαθλοι του συμπολίτη θα περάσουν μπροστά από το Αλεξάνδρειο Μέλαθρο. Πρόβλεψη ουδεμία, και στη συνέχεια αντίδραση τραγική.</p>
      <p>Απορούμε γιατί η Αστυνομία προχώρησε σε τόσο μαζική ρίψη δακρυγόνων, η οποία έξω από ένα γήπεδο που φιλοξενεί 5.000 φιλάθλους, μπορεί να αποβεί τουλάχιστον επικίνδυνη. Μετά από αυτήν την αψυχολόγητη ενέργεια, εκατοντάδες φίλαθλοι του Άρη προσπαθούσαν να μπουν στο «Nick Galis Hall» κακήν κακώς, με όλους τους κινδύνους που εγκυμονεί κάτι τέτοιο, ενώ στο γήπεδο βρίσκονταν και πολλά μικρά παιδιά για τα οποία προφανώς δε νοιάστηκαν αυτοί που έκαναν την ατμόσφαιρα τουλάχιστον αποπνικτική.</p>
      <p>Απαιτούμε μεγαλύτερη πρόληψη και πιο σωστές αποφάσεις και περιμένουμε ότι δε θα χρησιμοποιηθούν ξανά τόσο αβίαστα χημικά, σε ένα χώρο που φιλοξενεί χιλιάδες κόσμου και παιδιά».</p>
    </article>
  </body>
</html>