<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198475/akintzi-gia-kypriako-na-kathorisoyme-apo-koinoy-me-ton-anastasiadi-ena-eidos-odikoy-xarti"/>
    <meta property="og:site_name" content="CNN.gr"/>
    <meta property="article:published_time" content="2019-11-24T21:46:19+00:00"/>
    <meta property="og:title" content="Ακιντζί για Κυπριακό: Να καθορίσουμε από κοινού με τον Αναστασιάδη ένα είδος οδικού χάρτη"/>
    <meta property="og:description" content="«Με ανοικτή ατζέντα πάμε στο Βερολίνο για να καθορίσουμε μαζί ένα είδος οδικού χάρτη , να συζητήσουμε τα βήματα από δω και πέρα», δήλωσε ο Τουρκοκύπριος..."/>
  </head>
  <body>
    <article>
      <h1>Ακιντζί για Κυπριακό: Να καθορίσουμε από κοινού με τον Αναστασιάδη ένα είδος οδικού χάρτη</h1>
      <h2>«Με ανοικτή ατζέντα πάμε στο Βερολίνο για να καθορίσουμε μαζί ένα είδος οδικού χάρτη, να συζητήσουμε τα βήματα από δω και πέρα», δήλωσε ο Τουρκοκύπριος ηγέτης, Μουσταφά Ακιντζί, λέγοντας ότι η συνάντηση των δύο ηγετών με τον Γενικό Γραμματέα του ΟΗΕ είναι σημαντική, αλλά δεν θα ήθελε να καλλιεργήσει υψηλές προσδοκίες.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:46 , 24 November 2019</p>
      <p>Σε δηλώσεις στο παράνομο αεροδρόμιο της Τύμπου, πριν αναχωρήσει για το Βερολίνο, ο κ. Ακιντζί είπε ότι η δική του στάση από την αρχή ήταν μια ρεαλιστική και βάσιμη πολιτική, που δεν απομακρύνεται από τις παραμέτρους του ΟΗΕ, υπέρ μιας ομοσπονδιακής δομής, διζωνική, δικοινοτικής η οποία θα βασίζεται σε δύο συνιστώσες πολιτείες, <b>η κυριαρχία θα προέρχεται από δύο ισότιμες κοινότητες</b>, με <b>πολιτική ισότητα</b> και <b>αποτελεσματική συμμετοχή στις αποφάσεις</b>, όπου και οι δύο κοινότητες θα μπορούν να ζουν ισότιμα, ελεύθερα και με ασφάλεια.</p>
      <p>Ο Τουρκοκύπριος ηγέτης είπε, όπως μεταδόθηκε από τα <a href="https://www.cnn.gr/eidhseis/tag/43774/katexomena"><b>κατεχόμενα</b></a>, ότι οι ανοικτού τέλους διαδικασίες αποτελούν πλέον παρελθόν, η περίοδος των διαπραγματεύσεων απλά για να γίνονται έκλεισε και αυτό που χρειάζεται είναι μια <b>διαδικασία επικεντρωμένη στο αποτέλεσμα</b>, καλά προετοιμασμένη και καλά διαχωρισμένη σε στάδια.</p>
      <p>«Έχει συσσωρευθεί υλικό που δείχνει το δρόμο για την λύση. Αυτό είναι το <b>κοινό ανακοινωθέν της 11ης Φεβρουαρίου 2014</b>, το πλαίσιο της 30ής Ιουνίου 2017 και οι συγκλίσεις που έχουν επιτευχθεί μέχρι σήμερα».</p>
      <p>«Πηγαίνουμε στη συνάντηση του Βερολίνου με ανοικτή ατζέντα», συνέχισε ο κ. Ακιντζί, λέγοντας «για να διαπιστώσουμε από κοινού σε πιο σημείο βρισκόμαστε σήμερα και να αποφασίσουμε ποιο δρόμο θα ακολουθήσουμε από δω και πέρα. Δηλαδή, πηγαίνουμε να καθορίσουμε από κοινού ένα είδος οδικού χάρτη. Σίγουρα θα συζητήσουμε τα βήματα από δω και πέρα».</p>
      <p>Ο Μουσταφά Ακιντζί είπε ότι είναι πολύ σημαντικό το ενδιαφέρον που δείχνει ο ΓΓ του ΟΗΕ, <a href="https://www.cnn.gr/eidhseis/tag/39436/antonio-gkoyteres"><b>Αντόνιο Γκουτέρες</b></a>, η συνάντηση με τον οποίο γίνεται κατόπιν αιτήματος του ιδίου προς τους δύο ηγέτες και σημειώνοντας ότι πέρασαν 2,5 χρόνια (από την Διάσκεψη στο <a href="https://www.cnn.gr/eidhseis/tag/62869/kran-montana"><b>Κραν Μοντάνα</b></a>) και ο κ. Γκουτέρες δεν έλαβε μια τέτοια πρωτοβουλία όλο αυτό το διάστημα.</p>
      <blockquote>«Κι αυτό λόγω των όσων βίωσε στο Κραν Μοντάνα. Ο ΓΓ πήρε σήμερα αυτή την πρωτοβουλία λαμβάνοντας υπόψην την συγκυρία που υπάρχει αυτή τη στιγμή και αφού την αξιολόγησε καλά. Την θεωρώ αυτή την πρωτοβουλία σημαντική και πιστεύω ότι πρέπει να αξιολογηθεί καλά για το μέλλον της Κύπρου, για να μπορέσουν οι νέες γενιές να ζήσουν ειρηνικά και ευτυχισμένα στο μέλλον».</blockquote>
      <p>«Θα ήταν προς όφελος και των δύο πλευρών, λαμβάνοντας υπόψιν την ένταση και τα όσα συμβαίνουν στην <b>ανατολική Μεσόγειο</b>, να διαμοιραστούν σε δίκαιο βαθμό τον φυσικό πλούτο που υπάρχει στις θάλασσες γύρω από το νησί», πρόσθεσε.</p>
      <h3>«Διαδικασία επικεντρωμένη στο αποτέλεσμα»</h3>
      <p>«Γι’ αυτό χρειάζεται <b>συνεργασία</b>, χρειάζεται <b>διάλογος</b>, μέσα σε αυτό το πλαίσιο πρέπει να ενεργήσουμε. Πιστεύω ότι ο ΓΓ ανησυχεί από τα όσα συμβαίνουν <b>γύρω από την Κύπρο</b> και από όλα όσα συμβαίνουν σε διαφορετικά μέρη στον κόσμο, αλλά ιδιαίτερα από αυτά στην Μέση Ανατολή. Αυτή είναι μια δίκαιη ανησυχία και για να ξεπεραστεί ο πιο σωστός δρόμος είναι να δημιουργηθεί το έδαφος για να γίνουν διαπραγματεύσεις».</p>
      <p>Ο κ. Ακιντζί είπε ότι δεν είναι υπέρ της άποψης να γίνουν διαπραγματεύσεις απλά για να γίνουν, αλλά επιθυμεί μια διαδικασία που θα είναι επικεντρωμένη στο αποτέλεσμα.</p>
      <p>«Θέλουμε αυτή η λύση να φέρει την ειρήνη και την ευημερία και στις δύο κοινότητες στο νησί και στους Τουρκοκυπρίους και στους Ελληνοκυπρίους. Θέλουμε να φέρει τις <b><a href="https://www.cnn.gr/eidhseis/tag/38242/ellhnotoyrkikes-sxeseis">σχέσεις Τουρκίας – Ελλάδας</a> σε καλύτερο επίπεδο</b>, πιο καλές τις σχέσεις Τουρκίας – ΕΕ. Εν συντομία, θέλουμε να συμβάλει στην ειρήνη και την σταθερότητα στο νησί μας, να υπάρξει ειρήνη και σταθερότητα στην περιοχή».</p>
      <p>Ο κ. Ακιντζί είπε ότι ελπίζει πως θα υπάρξουν καλά αποτελέσματα από την τριμερή στο Βερολίνο αλλά δεν θα ήθελε να καλλιεργήσει υψηλές προσδοκίες. Επανέλαβε ότι <b>η συνάντηση θα πραγματοποιηθεί με ανοιχτή ατζέντα</b> και εξέφρασε την ελπίδα να δει μια ανταπόκριση στην δική του στάση, η οποία υπηρετεί την λύση και την ειρήνη, διαφυλάττοντας κατά σταθερό τρόπο τα δικαιώματα των Τουρκοκυπρίων.</p>
      <p>Θεωρεί δε, πρόσθεσε, ότι και ο ρόλος του ΓΓ του ΟΗΕ προς αυτή την κατεύθυνση (σ.σ. για ένα καλό αποτέλεσμα) θα είναι σημαντικός.</p>
      <p>Ο κ. Ακιντζί στην εισαγωγή του αναφέρθηκε και στην προσπάθεια της <a href="https://www.cnn.gr/eidhseis/tag/78829/tzein-xol-loyt"><b>Τζέιν Χολ Λουτ</b></a> για την συνομολόγηση των όρων αναφοράς τον τελευταίο ενάμιση χρόνο, την τηλεφωνική επικοινωνία που είχαν τον Ιούλιο με τον ΓΓ του ΟΗΕ, τις χωριστές συναντήσεις στην Νέα Υόρκη με τον κ. Γκουτέρες.</p>
      <p>Ο Τουρκοκύπριος ηγέτης αναχώρησε λίγο μετά τις 15.00 της Κυριακής από τα κατεχόμενα, μέσω Τουρκίας, για τα το Βερολίνο. Έχει ανακοινωθεί ότι θα επιστρέψει το βράδυ της Τρίτης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198353/paylopoylos-kata-toyrkias-apanthropia-kai-analgisia-enanti-ton-prosfygon">Παυλόπουλος κατά Τουρκίας: Απανθρωπιά και αναλγησία έναντι των προσφύγων</a>
        </li>
        <li>
          <a href="https://www.cnn.gr/news/politiki/story/198312/koymoytsakos-pros-toyrkia-oi-apeilitikes-diloseis-gia-to-metanasteytiko-den-voithoyn-kanenan">Κουμουτσάκος προς Τουρκία: Oι απειλητικές δηλώσεις για το μεταναστευτικό δεν βοηθούν κανέναν</a>
        </li>
        <li>
          <a href="https://www.cnn.gr/news/kosmos/story/198308/toyrkia-70-syroi-prosfyges-epestrepsan-sti-syria">Τουρκία: 70 Σύροι πρόσφυγες επέστρεψαν στη Συρία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/26/kypriako">ΚΥΠΡΙΑΚΟ</a>
        </li>
        <li>
          <a href="https://www.cnn.gr/eidhseis/tag/754/nikos-anastasiadis">ΝΙΚΟΣ ΑΝΑΣΤΑΣΙΑΔΗΣ</a>
        </li>
        <li>
          <a href="https://www.cnn.gr/eidhseis/tag/39436/antonio-gkoyteres">ΑΝΤΟΝΙΟ ΓΚΟΥΤΕΡΕΣ</a>
        </li>
        <li>
          <a href="https://www.cnn.gr/eidhseis/tag/15839/genikos-grammateas-ohe">ΓΕΝΙΚΟΣ ΓΡΑΜΜΑΤΕΑΣ ΟΗΕ</a>
        </li>
        <li>
          <a href="https://www.cnn.gr/eidhseis/tag/8746/kypros">ΚΥΠΡΟΣ</a>
        </li>
        <li>
          <a href="https://www.cnn.gr/eidhseis/tag/755/moystafa-akkintzi">ΜΟΥΣΤΑΦΑ ΑΚΚΙΝΤΖΙ</a>
        </li>
        <li>
          <a href="https://www.cnn.gr/eidhseis/tag/43774/katexomena">ΚΑΤΕΧΟΜΕΝΑ</a>
        </li>
        <li>
          <a href="https://www.cnn.gr/eidhseis/tag/15893/toyrkokyprioi">ΤΟΥΡΚΟΚΥΠΡΙΟΙ</a>
        </li>
        <li>
          <a href="https://www.cnn.gr/eidhseis/tag/1003/verolino">ΒΕΡΟΛΙΝΟ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/38242/ellhnotoyrkikes-sxeseis">ΕΛΛΗΝΟΤΟΥΡΚΙΚΕΣ ΣΧΕΣΕΙΣ</a>
        </li>
        <li>
          <a href="https://www.cnn.gr/eidhseis/tag/14366/anatoliki-mesogeios">ΑΝΑΤΟΛΙΚΗ ΜΕΣΟΓΕΙΟΣ</a>
        </li>
        <li>
          <a href="https://www.cnn.gr/eidhseis/tag/62793/gkran-montana">ΓΚΡΑΝ ΜΟΝΤΑΝΑ</a>
        </li>
        <li>
          <a href="https://www.cnn.gr/eidhseis/tag/62869/kran-montana">ΚΡΑΝ ΜΟΝΤΑΝΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/24/198468/snapshot/2767102.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198435/snapshot/2754922.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198448/snapshot/2763218.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/24/198459/snapshot/2766153.jpg"/>
      </figure>
    </article>
  </body>
</html>