<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119743-prodemokratskim-kandidatima-gotovo-polovina-mandata-na-izborima-u-hongkongu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-24T21:15:04+00:00"/>
    <meta property="og:title" content="Prodemokratskim kandidatima gotovo polovina mandata na izborima u Hongkongu"/>
    <meta property="og:description" content="Prodemokratski kandidati osvojili su oko 45 odsto mandata na današnjim lokalnim izborima u Hongkongu, pokazuju delimični rezultati glasanja koje se smatra testom podrške višemesečnim antivladinim protestima u toj autonomnoj kineskoj teritoriji.Prema nepotpunim rezultatima, prodemokratski kandidati osvojili su 201 od 452 mandata u 18 okružnih veća.Težak udarac doživela je najveća hongkonška prokineska stranka, pošto je 155 od njena 182 kandidata poraženo.Medju pobednicima izbora, na kojima je zabeležena visoka izlaznost, su bivši studentski lideri i kandidat koji je zamenio poznatog aktivistu Džošuu Vonga, jedinu osobu kojoj je zabranjeno učešće na izborima.Pobedio je i jedan od organizatora protesta Džimi Šem, pretučen u oktobru, kao i prodemokratski poslanik kojem je napadač odgrizao deo uha.Izborna komisija je saopštila da je glasalo 71 odsto od 4,1 milion registrovanih birača, znatno više od 47 odsto, kolika je bila izlaznost na istim izborima održanim pre četiri godine.Današnji izbori imaju veliki simbolički…"/>
  </head>
  <body>
    <article>
      <h1>Prodemokratskim kandidatima gotovo polovina mandata na izborima u Hongkongu</h1>
      <address>
        <time datetime="2019-11-24T21:15:04+00:00">24 Nov 2019, 21:15</time>
      </address>
      <slideshow>
        <figure>
          <img src="https://static.beta.rs/thumbs/c404ce06.556x371.jpg"/>
        </figure>
        <figure>
          <img src="https://static.beta.rs/thumbs/c778f24d.559x371.jpg"/>
        </figure>
        <figure>
          <img src="https://static.beta.rs/thumbs/186df2b4.556x371.jpg"/>
        </figure>
        <figure>
          <img src="https://static.beta.rs/thumbs/e61e3d2a.556x371.jpg"/>
        </figure>
        <figure>
          <img src="https://static.beta.rs/thumbs/2674e783.556x371.jpg"/>
        </figure>
        <figure>
          <img src="https://static.beta.rs/thumbs/6b54a879.538x371.jpg"/>
        </figure>
        <figure>
          <img src="https://static.beta.rs/thumbs/ca06aacf.556x371.jpg"/>
        </figure>
      </slideshow>
      <p>Prodemokratski kandidati osvojili su oko 45 odsto mandata na današnjim lokalnim izborima u Hongkongu, pokazuju delimični rezultati glasanja koje se smatra testom podrške višemesečnim antivladinim protestima u toj autonomnoj kineskoj teritoriji.<br/><br/>Prema nepotpunim rezultatima, prodemokratski kandidati osvojili su 201 od 452 mandata u 18 okružnih veća.<br/><br/>Težak udarac doživela je najveća hongkonška prokineska stranka, pošto je 155 od njena 182 kandidata poraženo.<br/><br/>Medju pobednicima izbora, na kojima je zabeležena visoka izlaznost, su bivši studentski lideri i kandidat koji je zamenio poznatog aktivistu Džošuu Vonga, jedinu osobu kojoj je zabranjeno učešće na izborima.<br/><br/>Pobedio je i jedan od organizatora protesta Džimi Šem, pretučen u oktobru, kao i prodemokratski poslanik kojem je napadač odgrizao deo uha.<br/><br/>Izborna komisija je saopštila da je glasalo 71 odsto od 4,1 milion registrovanih birača, znatno više od 47 odsto, kolika je bila izlaznost na istim izborima održanim pre četiri godine.<br/><br/>Današnji izbori imaju veliki simbolički značaj u gradu polarizovanom dugotrajnim protestima, pošto se smatra da dobar rezultat opozicije ukazuje da javnost i dalje podržava demonstrante, iako na protestima ima sve više nasilja.<br/><br/>Šefica vlade Hongkonga Keri Lam izjavila je danas posle glasanja da su nemiri otežali organizovanje izbora, i da se nada da stabilnosti i mira neće biti samo danas nego i ubuduće i da će glasanje pokazati da niko ne želi da u Hongkongu ponovo bude haos.<br/><br/>Protesti u Hongkongu traju od početka juna. Oni su tada izbili zbog predloga zakona o ekstradiciji koji je predvidjao izručenje osumnjičenih Pekingu i u početku su bili mirni.<br/><br/>Demonstracije na kojima je vremenom sve češće dolazilo do sukoba s policijom, izrodile su protestni pokret protiv vlade Hongkonga i Pekinga i prerasle su u borbu za demokratska prava i očuvanje gradjanskih sloboda koje su Hongkongu garantovane 1997. kada je Velika Britanija vratila tu teritoriju Kini.</p>
    </article>
  </body>
</html>