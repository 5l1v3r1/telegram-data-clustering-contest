<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/sports/aek-aris-1-1-var-itan-ayto-poy-ekrine-se-poly-megalo-bathmo-ton-agona"/>
    <meta property="og:site_name" content="The Pressroom"/>
    <meta property="article:published_time" content="2019-11-24T21:49:16+00:00"/>
    <meta property="og:title" content="ΑΕΚ - ΑΡΗΣ 1-1: Το VAR ήταν αυτό που έκρινε, σε πολύ μεγάλο βαθμό, τον αγώνα"/>
    <meta property="og:description" content="Το VAR ήταν αυτό που έκρινε σε πολύ μεγάλο βαθμό την εξέλιξη του αγώνα. Με τη χρήση του αποβλήθηκε ο Μπράουν Ιντέγε στο 53', με τη χρήση του δόθηκε πέναλτι υπέρ της ΑΕΚ που μετέτρεψε σε γκολ ο Πέτρος Μάνταλος στο 81'.  Όταν, μάλιστα, σκοράρει ο αρχηγός της, η &quot;Ένωση&quot; δεν χάνει ποτέ, ωστόσο σίγουρα η ισοπαλία δεν ήταν το ιδανικότερο αποτέλεσμα για τους γηπεδούχους που δεν έδειξαν σημάδια ανάκαμψης μετά την ήττα 3-2 από τον Παναθηναϊκό. "/>
  </head>
  <body>
    <article>
      <h1>ΑΕΚ - ΑΡΗΣ 1-1: Το VAR ήταν αυτό που έκρινε, σε πολύ μεγάλο βαθμό, τον αγώνα</h1>
      <address>
        <time datetime="2019-11-24T21:49:16+00:00">24 Nov 2019, 21:49</time>
      </address>
      <p>
        <b>Το VAR ήταν αυτό που έκρινε σε πολύ μεγάλο βαθμό την εξέλιξη του αγώνα. Με τη χρήση του αποβλήθηκε ο Μπράουν Ιντέγε στο 53', με τη χρήση του δόθηκε πέναλτι υπέρ της <a href="https://www.thepressroom.gr/tags/aek">ΑΕΚ </a>που μετέτρεψε σε γκολ ο Πέτρος Μάνταλος στο 81'. </b>
      </p>
      <p>Όταν, μάλιστα, σκοράρει ο αρχηγός της, η "Ένωση" δεν χάνει ποτέ, ωστόσο σίγουρα η ισοπαλία δεν ήταν το ιδανικότερο αποτέλεσμα για τους γηπεδούχους που δεν έδειξαν σημάδια ανάκαμψης μετά την ήττα 3-2 από τον Παναθηναϊκό. </p>
      <p>Αντίθετα, ο <a href="https://www.thepressroom.gr/tags/aris"><b>Άρης</b> </a>παρέμεινε αήττητος για πέμπτο παιχνίδι με τον Μίχαελ Ένινγκ στον πάγκο του (τρεις νίκες, δυο ισοπαλίες), με τον 19χρονο Απόστολο Τσιλιγγίρη να κάνει εξαιρετικό ντεμπούτο κάτω από τα δοκάρια στη Super League! </p>
      <p>Απογοητευμένος από τη νέα κακή εμφάνιση της ομάδας του ο Νίκος Κωστένογλου, τόνισε:  «Ήταν ένα αρνητικό αποτέλεσμα. Περισσότερο μας στεναχωρεί που δεν είχαμε καλή εικόνα. Χωρίς να αποτελεί δικαιολογία αλλά αυτό που συμβαίνει με τις απουσίες στην ομάδα μας είναι απίστευτο. Δεχτήκαμε το γκολ και μπορούσαμε να δημιουργήσουμε περισσότερες ευκαιρίες. Σίγουρα όμως μας στεναχωρεί η εικόνα μας». Από την πλευρά του, ο Ένινγκ στάθηκε κυρίως στις διαιτητικές αποφάσεις: «Είναι σημαντικό πως δεν χάσαμε μετά από ένα τέτοιο παιχνίδι. Υπάρχουν πολλά σημεία να συζητήσουμε, όπως είναι η φάση του πέναλτι και της κόκκινης. Κρατάμε τον βαθμό, είναι σημαντικό για εμάς και κοιτάμε την συνέχεια. Ήμασταν ξεκάθαρα καλύτεροι από την ΑΕΚ, ακόμα και με παίκτη παραπάνω δεν μας πίεσε. Αν παίζαμε με έντεκα παίκτες μέχρι το φινάλε πιστεύω θα κερδίζαμε».</p>
    </article>
  </body>
</html>