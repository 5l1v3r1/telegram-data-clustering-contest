<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301785/%D8%A7%D8%A8%D8%B7%D8%AD%DB%8C-%D8%A8%D8%A7%DB%8C%D8%AF-%D8%A7%D8%B2-%D8%AA%DB%8C%D9%85-%D9%87%D8%A7-%D8%B6%D9%85%D8%A7%D9%86%D8%AA-%D8%A8%DA%AF%DB%8C%D8%B1%D9%86%D8%AF-%DA%A9%D9%88%DA%86-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%B1%D9%88%DB%8C-%D9%84%DB%8C%DA%AF-%D9%88-%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T21:07:00+00:00"/>
    <meta property="og:title" content="ابطحی: باید از تیم‌ها ضمانت بگیرند/ کوچ بازیکنان روی لیگ و تیم ملی فوتسال تاثیر منفی دارد"/>
    <meta property="og:description" content="یک پیشکسوت فوتسال ایران معتقد است کوچ بازیکنان ایرانی به لیگ‌های خارجی و تغییر تابعیت هم روی لیگ ایران و هم تیم ملی تاثیر منفی خواهد داشت."/>
  </head>
  <body>
    <article>
      <h1>ابطحی: باید از تیم‌ها ضمانت بگیرند/ کوچ بازیکنان روی لیگ و تیم ملی فوتسال تاثیر منفی دارد</h1>
      <address><time datetime="2019-11-24T21:07:00+00:00">24 Nov 2019, 21:07</time> by <a rel="author">داود حاجبیان</a></address>
      <p>یک پیشکسوت فوتسال ایران معتقد است کوچ بازیکنان ایرانی به لیگ‌های خارجی و تغییر تابعیت هم روی لیگ ایران و هم تیم ملی تاثیر منفی خواهد داشت.</p>
      <p>به گزارش ایسنا، سید مهدی ابطحی، پیشکسوت فوتسال ایران این روزها به عنوان مدیرفنی در تیم بانوان سایپا فعالیت می‌کند. این مربی مطرح فوتسال در واکنش به انصراف برخی تیم‌ها از لیگ برتر فوتسال بانوان به ایسنا گفت: هم در فوتسال آقایان و هم بانوان باید از تیم‌ها ضمانت گرفته شود که حداقل ۵ سال در فوتسال بمانند. به این نحو که مبلغی به عنوان چک و ضمانت نزد سازمان لیگ بماند تا اگر قراردادی از بازیکن یا مربی ماند یا تیمی در نیمه‌های راه کناره‌گیری کرد بابت این خسارت از ضمانت او کسر شود. البته برخوردها هم با سرمایه گذارها خوب نیست و در سال‌های اخیر طوری رفتار شده که اسپانسرها فراری شوند.</p>
      <p>ابطحی با اشاره به کیفیت لیگ بانوان اذعان کرد: من بازی‌ها را از نزدیک نظاره نمی‌کنم اما آن چه در جریان هستم این که لیگ ما به عنوان کشوری که قهرمان آسیاست کیفیت لازم را ندارد. این بی‌کیفیتی ریشه در مشکلات اقتصادی دارد چرا که انسان به انگیزه‌های مادی و معنوی احتیاج دارد و درلیگ فوتسال این انگیزه‌ها نیست.</p>
      <p>این پیشکسوت فوتسال ایران با اشاره به کوچ بازیکنان فوتسال ایران به لیگ‌های خارجی و سطح پایین آن تاکید کرد: متاسفانه برخی بازیکنان مجبور هستند در خارج از ایران بازی کنند. تعداد معدودی از بازیکنان ما به لیگ‌هایی می‌روند که سطح بالاتری از لیگ خودمان دارند اما چند بازیکن درجه یک و تعداد زیادی از بازیکنان درجه دو و سه با انگیزه‌های مالی به لیگ‌های آسیایی می‌روند که سطح آن‌ها از فوتسال ما پایین‌تر است و متاسفانه اخیرا بحث تغییر تابعیت را هم داشتیم. این کشورها از استعدادهای فوتسال ما بهره‌برداری می‌کنند. من معتقدم اگر به جای لیگ ۱۴ تیمی لیگی با ۱۰ یا ۸ تیم اما با کیفیت بالای اقتصادی داشته باشیم این قبیل اتفاقات نمی‌افتاد. متاسفانه من در لیگ دسته اول در تیمی مربیگری می‌کردم که مالک آن کارمند اداره مخابرات بود و من نمی‌دانم یک کارمند چگونه می‌خواهد هزینه‌های تیمداری را بدهد؟ او آدم خوب و علاقمندی بود اما شرایط تیمداری را نداشت.</p>
      <p>ابطحی به تاثیرات منفی کوچ بازیکنان ایران بر تیم ملی اشاره کرد و افزود: وقتی لیگ ضعیف باشد و بازیکنان طراز اول در آن حضور نداشته باشند تیم ملی خوبی هم نداریم. مشکلات مالی بازیکنان حتی باعث می‌شود آن‌ها در درمان مصدومیت‌های خود هم مشکل داشته باشند. هم‌چنین مربیان ناچار هستند برای گذران زندگی به شغلی دیگری هم روی بیاورند. من از چند تیم پیشنهاد داشتم اما پولی که می‌دادند به اندازه روزی ۱۲ ساعت کار نبود و قید این پیشنهادات را زدم. ما یکسری بازیکان خوب در نسل کنونی فوتسال داریم که مدت‌ها روی آن‌ها کار شده اما الان دیدیم که جوانان ما در مسابقات آسیایی پایین‌تر از افغانستان ایستادند و همین‌ها در آینده به مشکل می‌خورند به خصوص که وقتی ببیند فوتسالی‌های کنونی شرایط خوبی ندارند از آینده هم نگران خواهند شد.</p>
      <p>انتهای پیام</p>
    </article>
  </body>
</html>