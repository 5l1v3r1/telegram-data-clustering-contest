<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623226/%D8%AC%D8%B2%D8%A6%DB%8C%D8%A7%D8%AA%DB%8C-%D8%A7%D8%B2-%D8%A2%D8%B3%DB%8C%D8%A8%E2%80%8C%D8%AF%DB%8C%D8%AF%DA%AF%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%AF%D9%84%DB%8C%D9%84-%D8%A8%D8%B1%D8%AE%DB%8C-%D8%AC%D8%B1%D8%A7%D8%AD%D8%AA%E2%80%8C%D9%87%D8%A7-%D8%A7%D8%B5%D8%A7%D8%A8%D8%AA-%DA%AF%D9%84%D9%88%D9%84%D9%87-%D8%B3%D8%A7%DA%86%D9%85%D9%87-%D9%88-%D8%A7%D8%B4%DB%8C%D8%A7%D8%A1-%D9%86%D9%88%DA%A9-%D8%AA%DB%8C%D8%B2-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T21:50:00+00:00"/>
    <meta property="og:title" content="جزئیاتی از آسیب‌دیدگان اعتراضات بنزینی؛ دلیل برخی جراحت‌ها اصابت گلوله، ساچمه و اشیاء نوک تیز است"/>
    <meta property="og:description" content="رییس مرکز روابط عمومی و اطلاع رسانی وزارت بهداشت با اعلام ترخیص ۸۰ درصد آسیب‌دیدگان حوادث روزهای اخیر از بیمارستان‌ها گفت: ۲۰ درصد از مراجعان نیاز به مراقبت‌های درمانی دارند که پس از انجام این مراقبت‌ها ترخیص خواهند شد."/>
  </head>
  <body>
    <article>
      <h1>جزئیاتی از آسیب‌دیدگان اعتراضات بنزینی؛ دلیل برخی جراحت‌ها اصابت گلوله، ساچمه و اشیاء نوک تیز است</h1>
      <h2>۸۰ درصد آسیب‌دیدگان حوادث روزهای اخیر از بیمارستان‌ها ترخیص شدند</h2>
      <address>
        <time datetime="2019-11-24T21:50:00+00:00">24 Nov 2019, 21:50</time>
      </address>
      <p>
        <i>رییس مرکز روابط عمومی و اطلاع رسانی وزارت بهداشت با اعلام ترخیص ۸۰ درصد آسیب‌دیدگان حوادث روزهای اخیر از بیمارستان‌ها گفت: ۲۰ درصد از مراجعان نیاز به مراقبت‌های درمانی دارند که پس از انجام این مراقبت‌ها ترخیص خواهند شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کیانوش جهانپور «رییس مرکز روابط عمومی و اطلاع رسانی وزارت بهداشت» در رابطه با وضعیت آسیب‌دیدگان اعتراضات اخیر در پی افزایش قیمت بنزین گفت: بخشی از مردمی که در حوادث اخیر دچار سانحه شدند به بیمارستان مراجعه کردند و بعد از درمان ترخیص شدند، اما برخی از آنها ترخیص نشده‌اند. در مجموع ۲۰ درصد از مراجعان نیاز به مراقبت‌های درمانی دارند که پس از انجام این مراقبت‌ها ترخیص خواهند شد.</p>
      <p>وی در رابطه با طیف مصدومانی که به بیمارستان‌ها مراجعه کردند، گفت: مراجعان شامل افراد عادی یا عابران، افراد معترض و بعضا اغتشاشگر و همچنین از نیروهای انتظامی و نیروهای بسیج بودند و همه آنها خدمات درمانی دریافت می‌کنند. به هرحال افراد مختلفی به انحای مختلف در روزهای اخیر آسیب دیده‌اند. آسیب‌ها از قبیل اصابت گلوله، اصابت ساچمه، ضرب ‌‌و جرح یا اصابت شی نوک تیز، برنده یا سخت با جسم افراد و بر اثر تصادم با خودرو بوده‌ است.</p>
      <figure>
        <img src="https://aftabnews.ir/files/fa/news/1398/9/3/363226_194.jpg"/>
      </figure>
      <p>او افزود: این افراد در شهرهای مختلف توسط اورژانس، اطرافیان یا دوستان و آشنایان به بیمارستان‌‌ها آورده شدند. درصد زیادی از آن‌ها در اورژانس بیمارستان، خدمات پزشکی دریافت کردند و مرخص شدند. برخی نیاز به اقدامات پیشرفته‌تر درمانی از قبیل جراحی یا مراقبت در آی‌سی‌یو و بخش‌‌های ویژه داشتند که مراقبت‌ از آنها همچنان ادامه دارد. بیش از ۸۰ درصد آسیب‌دیدگان حوادث روزهای اخیر مرخص شدند و باقی بعد از پایداری و بازیافتن سلامتی‌شان از بیمارستان‌ها مرخص خواهند شد.</p>
      <p>جهانپور در پاسخ به این پرسش که آیا غربالگری امنیتی مصدومان توسط ماموران در بیمارستان‌ها انجام می‌شود یا خیر؟ بیان کرد: در رابطه با اقدام غربالگری و شناسائی و تفکیک آشوبگران از مردم توسط نیروی انتظامی اطلاعی نداریم. این جزو کارویژه ما در وزارت بهداشت نیست و ورودی در این مسائل نداریم. وظیفه نظام پزشکی کشور این است که اگر به هر دلیلی افراد دچار سانحه و آسیب شوند، اقدامات لازم برای پایداری و سلامتشان انجام دهد. اینکه افراد به چه طریقی آسیب‌دیده‌اند، یا اینکه افراد به کدام جریانات تعلق دارند، در حوزه کارویژه وزارت بهداشت نیست، ورودی نخواهیم داشت و در صلاحیت ما نیز نیست.</p>
    </article>
  </body>
</html>