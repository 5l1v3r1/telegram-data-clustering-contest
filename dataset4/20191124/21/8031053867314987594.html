<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%b5%ce%ba%cf%80%cf%81%cf%8c%cf%83%cf%89%cf%80%ce%bf%cf%82-%cf%84%ce%bf%cf%85-lna-%cf%83%cf%84%ce%b7-%ce%bb%ce%b9%ce%b2%cf%8d%ce%b7-%ce%bc%ce%b9%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T21:22:24+00:00"/>
    <meta property="og:title" content="ΕΚΤΑΚΤΟ – Εκπρόσωπος του LNA: «Στη Λιβύη μιλάνε τα όπλα, δεν δεχόμαστε πολιτική λύση» – «Οι Ρώσοι υποστηρίζουν τον αγώνα μας»"/>
    <meta property="og:description" content="Του Ευάγγελου Δ. Κόκκινου"/>
  </head>
  <body>
    <article>
      <h1>ΕΚΤΑΚΤΟ – Εκπρόσωπος του LNA: «Στη Λιβύη μιλάνε τα όπλα, δεν δεχόμαστε πολιτική λύση» – «Οι Ρώσοι υποστηρίζουν τον αγώνα μας»</h1>
      <address>
        <time datetime="2019-11-24T21:22:24+00:00">24 Nov 2019, 21:22</time>
      </address>
      <p>
        <b>Του Ευάγγελου Δ. Κόκκινου</b>
      </p>
      <p>
        <b>Ο εκπρόσωπος των δυνάμεων του Λίβυου στρατάρχη Χαλίφα Χαφτάρ, Ahmed Al-Mismari, δήλωσε ότι οποιαδήποτε αποτελέσματα προκύψουν από τη διάσκεψη του Βερολίνου για τη Λιβύη θα είναι χάσιμο χρόνου, προσθέτοντας ότι η λύση στην κρίση είναι στρατιωτική και όχι πολιτική.</b>
      </p>
      <p>Ο Αλ Μισμάρι δήλωσε σε κανάλι της Λιβύης ότι οτιδήποτε προκύψει από το συνέδριο του Βερολίνου θα παραμείνει στο Βερολίνο, καθώς ο τελευταίος λόγος στην κρίση θα είναι τα «όπλα».</p>
      <p>
        <b>«Έχουμε χάσει μέχρι στιγμής 7.000 μαχητές και δεν θυσιάστηκαν για να υπογράψουμε συμφωνίες με τον απεσταλμένο του ΟΗΕ Ghassan Salame και να κάνουν εκεχειρία με εγκληματίες και τρομοκράτες», πρόσθεσε.</b>
      </p>
      <p>Επίσης ομολόγησε για πρώτη φορά την παρουσία ρωσικών στρατιωτικών με τις δυνάμεις του Χαφτάρ στις μάχες για την Τρίπολη.</p>
      <p>
        <b>«Υπάρχουν δύο ρωσικά στρατιωτικά συνεργεία που εκτελούν τεχνική εργασία και συντήρηση στρατιωτικών οχημάτων», παραδέχθηκε ο Αλ Μισμάρι, κρύβοντας φυσικά τον πραγματικό ρόλο των Ρώσων μισθοφόρων και «συμβούλων» στη Λιβύη.</b>
      </p>
      <p>Η Ρωσία διαμαρτυρήθηκε πολλές φορές για τις αναφορές ότι στρατεύματά της αναπτύσσονται για να βοηθήσουν τις δυνάμεις του Χαφτάρ στον πόλεμο για την Τρίπολη, η τελευταία από τις οποίες ήταν η αντίκρουση του Ρώσου αναπληρωτή υπουργού Εξωτερικών σε αναφορά των New York Times σχετικά με δεκάδες μισθοφόρους ακροβολισμένους σε λιβυκά εδάφη γύρω από την Τρίπολη, χαρακτηρίζοντάς την «μια φανταστική ιστορία».</p>
      <p>Ο Αλ Μισμάρι δήλωσε σε συνέντευξη Τύπου το Σάββατο ότι οι δυνάμεις του LNA θα επιβάλουν «no fly zone» πάνω από την Τρίπολη, με εξαίρεση το αεροδρόμιο Μίτιγκα, προειδοποιώντας τα πολιτικά αεροπλάνα να μην πετάξουν πάνω από την περιορισμένη περιοχή χωρίς προηγούμενο συντονισμό και άδεια από τους ίδιους.</p>
      <figure>
        <img src="https://www.pentapostagma.gr/wp-content/uploads/2019/11/Ahmed-Al-Mismari.jpg"/>
      </figure>
      <p>Όπως πρώτο αποκάλυψε χθες το Πενταπόσταγμα, αναφορές σε ΜΜΕ του εξωτερικού φέρουν <a href="https://www.pentapostagma.gr/2019/11/%ce%b2%cf%8c%ce%bc%ce%b2%ce%b1-%ce%be%ce%ad%ce%bd%ce%bf%cf%85-%ce%bc%ce%bc%ce%b5-%cf%81%cf%89%cf%83%ce%b9%ce%ba%ce%ac-%cf%83%cf%85%cf%83%cf%84%ce%ae%ce%bc%ce%b1%cf%84%ce%b1-%ce%b7.html">υπερσύγχρονα συστήματα ηλεκτρονικού πολέμου να έχουν εγκατασταθεί στη Λιβύη από τους Ρώσους</a>, με αποτέλεσμα και την κατάρριψη ενός αμερικανικού και ενός ιταλικού drone πάνω από την Τρίπολη.</p>
      <p>Συγκεκριμένα, υψηλόβαθμη πηγή στην κυβέρνηση της Τρίπολης και μέλος των δυνάμεων του GNA (προφανώς έχοντας γνώση του μετώπου) δήλωσε ότι τόσο το ιταλικό drone που συνετρίβη κοντά στην περιοχή Tarhouna, όσο και το αμερικανικό drone που κατέπεσε πάνω από την Τρίπολη, ήταν «εκτός ελέγχου»( και προφανώς συνετρίβησαν) εξαιτίας του ισχυρότατου σήματος παρεμβολής που προκλήθηκε από συστήματα ηλεκτρονικού πολέμου που κατέχουν Ρώσοι μισθοφόροι της εταιρείας Wagner στα νότια της λιβυκής πρωτεύουσας.</p>
      <p>
        <b>Οι Ρώσοι μισθοφόροι στην Λιβύη έχουν στην διάθεση τους όλο τον απαραίτητο σύγχρονο εξοπλισμό και όπλα για να μπορέσουν να υλοποιήσουν τις αποστολές που έχουν αναλάβει και από την Μόσχα, η οποία είναι «παρόν» στην χώρα αυτή εδώ και τέσσερα χρόνια.</b>
      </p>
      <p>Οι Ρώσοι μισθοφόροι όμως και το προηγούμενο διάστημα, όπως φαίνεται και από τις ειδήσεις που δημοσιευόντουσαν, έδιναν στίγμα και πληροφορίες στην αεροπορία του Χαφτάρ για να καταστρέφει και τα τουρκικά drone Bayraktar στο αεροδρόμιο Μίτιγκα, ενώ υλοποιούν σχέδιο ελέγχου της χώρας, παρόμοιο με αυτό της Συρίας.</p>
      <p>
        <b>Πηγές τώρα που επικαλείται γνωστή μεγάλη αραβική εφημερίδα, αναφέρουν ότι ο Λιβυκός Εθνικός Στρατός του στρατηγού Χαφτάρ, προετοιμάζεται να επιτεθεί και να καταλάβει τα βόρεια προάστια της Τρίπολης, μιας και το παιχνίδι “χοντραίνει” στην χώρα αυτή.</b>
      </p>
    </article>
  </body>
</html>