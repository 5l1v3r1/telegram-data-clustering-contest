<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-skoncily-mistni-volby-mely-rekordni-ucast/1824553?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T21:05:00+00:00"/>
    <meta property="og:title" content="V Hongkongu skončily místní volby, měly rekordní účast"/>
    <meta property="og:description" content="Hongkong - V Hongkongu se v 22:30 místního času (15:30 SEČ) uzavřely volební místnosti, v nichž dnes voliči rozhodovali o obsazení místních rad. Hlasování, které je považováno za test obliby správkyně Carrie Lamové, jejíž pozicí už téměř půl roku otřásají prodemokratické protesty, provázela rekordní voličská účast. Hlasování proběhlo pokojně, citovala agentura Reuters zjištění zahraničních pozorovatelů. Podle jednoho z nich, Davida Altona z britské Sněmovny lordů, průběh voleb i vysoká účast svědčí o tom, že &quot;v Hongkongu je velký počet lidí, kteří věří v demokracii&quot;. První výsledky se podle agentury Reuters dají očekávat před půlnocí místního času (17:00 SEČ)."/>
  </head>
  <body>
    <article>
      <h1>V Hongkongu skončily místní volby, měly rekordní účast</h1>
      <address><time datetime="2019-11-24T21:05:00+00:00">24 Nov 2019, 21:05</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - V Hongkongu se v 22:30 místního času (15:30 SEČ) uzavřely volební místnosti, v nichž dnes voliči rozhodovali o obsazení místních rad. Hlasování, které je považováno za test obliby správkyně Carrie Lamové, jejíž pozicí už téměř půl roku otřásají prodemokratické protesty, provázela rekordní voličská účast. Hlasování proběhlo pokojně, citovala agentura Reuters zjištění zahraničních pozorovatelů. Podle jednoho z nich, Davida Altona z britské Sněmovny lordů, průběh voleb i vysoká účast svědčí o tom, že "v Hongkongu je velký počet lidí, kteří věří v demokracii". První výsledky se podle agentury Reuters dají očekávat před půlnocí místního času (17:00 SEČ).</p>
      <p>Ústřední volební komise bezprostředně po konci hlasování nezveřejnila čísla o volební účasti. O hodinu dříve (ve 21:30 místního času) ale oznámila, že svůj hlas odevzdalo už 69 procent ze 4,1 milionu registrovaných voličů. Tento údaj vysoce překračuje 47procentní účast ve stejných volbách před čtyřmi lety.</p>
      <p>V ulicích bylo vidět jen málo policistů, což odporuje předchozím zprávám, že ochránci pořádku budou střežit všechny volební místnosti a že do služby bude povoláno téměř všech 31.000 příslušníků policie, píše Reuters.</p>
      <p>"Je mi jedno, kdo získá více křesel za podmínky, že půjde o spravedlivé volby," řekl 39letý Peter Wong, který pracuje ve školství. "Vidíme, že obyvatelé Hongkongu touží po šanci dát najevo svůj názor," míní Jimmy Sham, jeden z vůdců protestního hnutí, kterého minulý měsíc na ulici zmlátili muži s kladivy a který je kandidátem Občanské fronty za lidská práva.</p>
      <figure>
        <img src="https://i3.cn.cz/3/1574576679_P201911240172501.jpg"/>
      </figure>
      <p>V současné době převládají v místních radách politici naklonění centrální vládě v Pekingu. Propekingští kandidáti vyzvali voliče, aby je podpořili, a dali tak najevo nespokojenost s chaotickou situací ve městě, kterou způsobují opakované střety demonstrantů s policií.</p>
      <p>Prodemokratické síly naopak věří, že hongkongští voliči při hlasování projeví nespokojenost s vládou správkyně Carrie Lamové. Prodemokratický tábor tentokrát dbal na to, aby ve všech 452 volebních okrscích měl na rozdíl od minulého období svého uchazeče.</p>
      <p>Pokud dnešní hlasování přinese úspěch prodemokratických kandidátů, podpoří to požadavky demonstrantů, kteří varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <p>Volby, k nimž se přihlásilo rekordních 4,1 milionu voličů z celkových 7,4 milionu obyvatel Hongkongu, rozhodnou o obsazení 452 přímo volených křesel v 18 místních radách. Dalších 27 křesel je přidělováno zástupcům venkova.</p>
      <p>Agentura AP zaregistrovala, že mezi prvními voliči byl dnes významný představitel prodemokratického hnutí Joshua Wong, který chtěl původně kandidovat, ale hongkongská volební komise ho vyloučila. Podle úřadů podporuje nezávislost Hongkongu.</p>
      <p>Terčem násilí se před volbami stali i propekingští kandidáti jako Junius Ho, kterého počátkem tohoto měsíce pobodal na ulici útočník s nožem. Aktivisté Hoa obviňují, že pomáhal zorganizovat útoky na demonstranty.</p>
      <p>Místní rady nemají příliš reálné moci; 117 radních má ale právo zasednout v 1200členné komisi, která volí správce Hongkongu. V té převažují přívrženci centrální čínské vlády.</p>
    </article>
  </body>
</html>