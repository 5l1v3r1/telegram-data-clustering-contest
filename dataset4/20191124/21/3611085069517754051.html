<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/lu-apvienota-cempionata-ietvaros-piekapjas-sadam-vienibai/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-24T21:43:19+00:00"/>
    <meta property="og:title" content="LU apvienotā čempionāta ietvaros piekāpjas “Sadam” vienībai"/>
    <meta property="og:description" content="“Latvijas Universitātes” komanda svētdien “Pafbet” Latvijas-Igaunijas Basketbola līgas (LIBL) mačā savā laukumā ar rezultātu 70:88 (15:30, 19:25, 17:17, 19:16) piekāpās Pērnavas “Sadam” vienībai."/>
  </head>
  <body>
    <article>
      <h1>LU apvienotā čempionāta ietvaros piekāpjas “Sadam” vienībai</h1>
      <address><time datetime="2019-11-24T21:43:19+00:00">24 Nov 2019, 21:43</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>“Latvijas Universitātes” komanda svētdien “Pafbet” Latvijas-Igaunijas Basketbola līgas (LIBL) mačā savā laukumā ar rezultātu 70:88 (15:30, 19:25, 17:17, 19:16) piekāpās Pērnavas “Sadam” vienībai.</p>
      <p>Studentiem rezultatīvākais ar 16 punktiem un astoņām atlēkušajām bumbām bija Kārlis Žunda, 15 punktus guva Rendijs Feikners, bet 13 punkti bija Reinis Avotiņš.</p>
      <p>Tikmēr pretiniekiem 22 punktus iemeta Merts Rozentāls, 20 punkti un deviņas bumbas zem groziem bija Laurim Blauam, bet 14 punktus guva Ivars Žvīgurs.</p>
      <p>“Latvijas Universitāte” šosezon deviņās cīņās ir uzvarējusi divreiz, un abas no tām bijušas savā laukumā. Otrajā mačā ar 65:59 pārspēta “Tartu Universitāte”, bet pēdējā cīņā 17.novembrī Rīgā zaudējumu ar 92:102 cieta “Liepāja”. Ar bilanci 2-7 studenti ieņem 13.vietu 15 komandu konkurencē.</p>
      <p>Pērnavas “Sadam” veicies labāk, un ar piecām uzvarām 12 mačos klubs ieņem astoto vietu. Labāks komandai padevās sezonas sākums, bet pēdējās septiņās reizēs pērnavieši tikai divreiz laukumu atstājuši kā uzvarētāji. Pēdējās divās spēlēs viesos ir zaudēts “Valmiera Glass”/”Vidzemes Augstskola” ar 75:76 un “VEF Rīga” ar 74:85. Viens panākums šajā sezonā “Sadam” izcīnīts arī viesos, čempionāta otrajā mačā ar 74:61 pieveicot citu Igaunijas klubu Jura Umbraško vadīto “Rakveres “Tarvas”.</p>
      <p>Latvijas-Igaunijas Basketbola līgas čempionātā 2019./20.gada sezonā piedalās 15 komandas – septiņas Latvijas vienības – “Ventspils”, “VEF Rīga”, “Ogre”, “Jūrmala”/”Betsafe”, “Latvijas Universitāte”, “Valmiera Glass”/”Vidzemes Augstskola” un “Liepāja”, kā arī astoņas Igaunijas komandas – Tallinas “Kalev”/”Cramo”, “Tartu Universitāte”, Raplas “Avis Utilitas”, Tallinas “Taltech”, Pērnavas “Sadam”, “Valga-Valka”/”Maks&amp;Moorits”, Tallinas “Kalev”/TLU un Rakveres “Tarvas”.</p>
      <p>No 27.septembra līdz 2020.gada 22.martam komandas sacentīsies divu apļu turnīrā. Astoņas labākās kvalificēsies ceturtdaļfinālam, kur sacentīsies sērijās līdz divām uzvarām. Līgas čempionus noskaidros “Final 4” turnīrā 3. un 4.aprīlī, pēc tam notiks abu valstu čempionātu izslēgšanas turnīri.</p>
      <p>Pirmajā Latvijas un Igaunijas apvienotās līgas turnīrā 2018./2019.gada sezonā 15 komandu konkurencē gan pamatturnīrā, gan “Final 4” uzvarēja “Ventspils”.</p>
    </article>
  </body>
</html>