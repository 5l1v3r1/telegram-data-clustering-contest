<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/declaratii-dupa-exit-poll-uri-iohannis-anunta-ca-se-va-implica-pentru-a-crea-o-noua-majoritate-dancila-vede-partea-plina-a-paharului-153021.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T21:25:00+00:00"/>
    <meta property="og:title" content="Declarații după exit poll-uri: Iohannis anunță că se va implica pentru a crea o nouă majoritate, Dăncilă vede partea plină a paharului (VIDEO)"/>
    <meta property="og:description" content="În prima declarație făcută după publicarea rezultatelor exit-poll, care îl dau câștigător detașat al alegerilor prezidențiale, Klaus Iohannis, a anunțat, duminică seară, că se va implica pentru a crea o nouă majoritate, compusă din partidele democratice. La rândul său, Viorica Dăncilă a apărut în fața jurnaliștilor îmbrăcată în negru, văzând partea plină a paharului: „Am recuperat voturile pe care le-am pierdut la europarlamentare”."/>
  </head>
  <body>
    <article>
      <h1>Declarații după exit poll-uri: Iohannis anunță că se va implica pentru a crea o nouă majoritate, Dăncilă vede partea plină a paharului (VIDEO)</h1>
      <address>
        <time datetime="2019-11-24T21:25:00+00:00">24 Nov 2019, 21:25</time>
      </address>
      <figure>
        <img src="https://www.ebihoreanul.ro/modules/news/files/iohannisdeclaratiivictorie24112019.jpg"/>
      </figure>
      <p>
        <b>În prima declaraţie făcută după publicarea rezultatelor exit-poll, care îl dau <a href="https://www.ebihoreanul.ro/stiri/ultima-or-31-35/primele-exit-poll-uri-klaus-iohannis-a-castigat-detasat-alegerile-prezidentiale-vezi-la-ce-diferenta-153020.html">câştigător detaşat</a> al alegerilor prezidenţiale, Klaus Iohannis, a anunţat, duminică seară, că se va implica pentru a crea o nouă majoritate, compusă din partidele democratice. La rândul său, Viorica Dăncilă a apărut în faţa jurnaliştilor îmbrăcată în negru, văzând partea plină a paharului: "Am recuperat voturile pe care le-am pierdut la europarlamentare".</b>
      </p>
      <p>"România a câştigat, România modernă, europeană, România normală a câştigat azi", a spus preşedintele în discursul său, subliniind că românii, care au mers în număr mare la vot, "au fost eroii zilei de azi".</p>
      <p>"O menţiune specială pentru românii din diaspora, care au mers în număr extraordinar de mare la vot. E o victorie importantă, e cea mai categorică victorie obţină vreodată împotriva PSD. Primesc această victorie cu bucurie, cu modestie, cu încredere în România. Vă promit azi că voi fi preşedintele tuturor românilor, şi al celor care m-au votat, şi al celor care nu m-au votat. Voi fi şi preşedintele românilor care nu au votat, cu speranţa că data viitoare vor merge la vot", a spus preşedintele, conform HotNews.ro.</p>
      <p>Candidatul PNL a mai spus că în perioada următoare "sunt multe lucruri de reparat".</p>
      <p> "Mă voi implica pentru a crea o majoritate formată din partidele democratice. Voi fi un preşedinte total implicat pentru România", a promis Iohannis.</p>
      <p>Preşedintele a încheiat cu îndemnul ca românii să meargă la vot, precizând că rezultatele arată că a câştigat o luptă importantă, dar războiul nu a fost câştigat încă. </p>
      <p>"Este o înfrângere semnificativă pentru PSD, dar trebuie să fim realişti. Dar războiul nu a fost câştigat încă. E nevoie să mergem la vot şi la locale şi la parlamentare. Abia când PSD e trimis în Opoziţie vom putea face ce ne-au cerut azi românii, să facem România normală, aşa cum ne-o dorim cu toţii", a spus Iohannis.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F357835045033421%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Candidata PSD, Viorica Dăncilă, a apărut în faţa jurnaliştilor îmbrăcată în negru (<i>foto Digi24).</i></p>
      <figure>
        <img src="https://www.ebihoreanul.ro/user_files/viorica-dancila.jpg"/>
      </figure>
      <p>Într-o scurtă declarație de presă, aceasta s-a arătat optimistă.</p>
      <p>"PSD, astăzi, a recâştigat încrederea cetăţenilor români care ne-au votat în 2016, am recuperat voturile pe care le-am pierdut la europarlamentare, iar astazi avem peste 3 milioane de voturi, înseamnă că avem numărul de voturi din 2016, care ne-au permis să intrăm la guvernare", a spus Viorica Dăncilă, potrivit Digi24.ro.</p>
      <p>Dăncilă a mai precizat că „numărul de voturi de astăzi ne ajută, ne obligă, vom face tot ce este posibil să câştigăm alegerile locale şi europarlmentare".</p>
    </article>
  </body>
</html>