<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598920/palikarisia-isopalia-me-tin-aek-pire-o-aris"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T21:48:00+00:00"/>
    <meta property="og:title" content="Παλικαρίσια ισοπαλία με την ΑΕΚ πήρε ο Άρης"/>
    <meta property="og:description" content="Ο Άρης έμεινε όρθιος στο ΟΑΚΑ απέναντι στην... αγνώριστη ΑΕΚ, παίρνοντας παλικαρίσιο Χ (1-1). Ένας εξαιρετικά στημένος Άρης, με άψογη ανασταλτική..."/>
  </head>
  <body>
    <article>
      <h1>Παλικαρίσια ισοπαλία με την ΑΕΚ πήρε ο Άρης</h1>
      <address><time datetime="2019-11-24T21:48:00+00:00">24 Nov 2019, 21:48</time> by <a rel="author">Sigmalive.Sports</a></address>
      <p>Ο Άρης έμεινε όρθιος στο ΟΑΚΑ απέναντι στην... αγνώριστη ΑΕΚ, παίρνοντας παλικαρίσιο Χ (1-1).<br/>Ένας εξαιρετικά στημένος Άρης, με άψογη ανασταλτική λειτουργία, τέλειες αλληλοκαλύψεις και τους Φετφατζίδη και Γκάμα να βρίσκονται σε μεγάλα κέφια, έβαλε δύσκολα στην ΑΕΚ από το πρώτο λεπτό, δεν την άφησε να αναπτυχθεί με ορθολογικό τρόπο και εκμεταλλεύτηκε στο έπακρο την απουσία του Λιβάγια, ο οποίος φάνηκε πως όταν λείπει από τα παιχνίδια της Ένωσης, η τελευταία πάσχει από έλλειμμα έντασης, αγωνιστικότητας και ρυθμού.<br/> <br/>Παρά τις λίγες ευκαιρίες που χάθηκαν στο πρώτο μέρος - σημαντικότερη όλων η κεφαλιά του Ιντέγε που απέκρουσε με υπερένταση ο Μπάρκας- η λευκή ισοπαλία που έμεινε μέχρι και την ανάπαυλα ήταν δίκαιη και αποτέλεσμα της εμφάνισης των παικτών του Άρη που πήγαιναν πρώτοι στις διεκδικήσεις και κέρδισαν την συντριπτική πλειονότητα των προσωπικών μονομαχιών στα ένας εναντίον ενός.<br/> <br/>Η επανάληψη ξεκίνησε με ιδανικό τρόπο για την ΑΕΚ καθώς οι αριθμητικές ισορροπίες άλλαξαν μόλις στο 53' όταν και ο Ιντέγε την απευθείας κόκκινη κάρτα σε χτύπημα εκτός φάσης στον Μάνταλο. Όμως, παρά το γεγονός ότι η ΑΕΚ βρέθηκε νωρίς-νωρίς με παίκτη παραπάνω, όχι απλά δεν το εκμεταλλεύτηκε αλλά μόλις εννιά λεπτά αργότερα, ο Άρης «πάγωσε» το ΟΑΚΑ.<br/> <br/>Η ομάδα της Θεσσαλονίκης βγήκε στην κόντρα έπειτα από άθλια μεταβίβαση του Μάνταλου, ο Κορχούτ έδωσε ένα πάρε-βάλε στον Λάρσον και αυτός στο κενό τέρμα άνοιξε το σκορ. Και ενώ ο Άρης κρατούσε σχετικά εύκολα το προβάδισμα απέναντι σε μια νωχελική και άχρωμη ΑΕΚ, που πατούσε περιοχή με το σταγονόμετρο, στο 78', σε μια φάση που σηκώνει πολύ συζήτηση ο Ευαγγέλου έδειξε πέναλτι, αφού συμβουλεύτηκε και το VAR, σε μια φάση που ο Σιμόες έπεσε στο έδαφος έπειτα από μια διεκδίκηση με τον Ρόουζ.<br/> <br/>Ο Μάνταλος ευστόχησε, έκανε το 1-1 και η λογική έλεγε πως έπειτα από αυτή την εξέλιξη , ο Άρης θα περνούσε ένα εφιαλτικό διάστημα μέχρι τη λήξη της αναμέτρησης. Όμως, η πίεση της ΑΕΚ συνέχισε να μην βασίζεται σε κανένα σχέδιο, ενώ στα ελάχιστα γεμίσματα που προκάλεσαν καταστάσεις στην περιοχή του Άρη, ο Τσιλιγγίρης έσωσε τον Άρη. Το τελικό σφύριγμα, που επικύρωσε το 1-1, συνοδεύτηκε -αναμενόμενα- από έντονες αποδοκιμασίες από τον κόσμο της ΑΕΚ.<br/> </p>
    </article>
  </body>
</html>