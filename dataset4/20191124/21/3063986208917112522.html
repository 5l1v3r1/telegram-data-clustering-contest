<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843086"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:30:00+00:00"/>
    <meta property="og:title" content="সরকারের পতন ঘণ্টা বেজে গেছে : খন্দকার মোশাররফ"/>
    <meta property="og:description" content="সরকারের পতন ঘণ্টা বেজে গেছে মন্তব্য করেছেন বিএনপির স্থায়ী কমিটির সদস্য ড. খন্দকার মোশাররফ হোসেন। তিনি বলেন, কলকাতায় গিয়ে প্রধানমন্ত্রী শেখ হাসিনা ঘণ্টা বাজিয়ে ক্রিকেট ম্যাচ উদ্বোধন করেছেন। আমরা বলতে চাই, তার নিজের পতন ঘণ্টা বেজে গেছে। আপনারা যদি জনগণকে সঙ্গে নিয়ে স্পাতকঠিন ঐক্য তৈরি করে একটা ধাক্কা দিতে পারেন, তাহলে এই সরকার আর টিকে থাকতে পারবে না। আজ রবিবার বিকালে নয়াপল্টনে দলীয় কার্যালয়ের সামনে খালেদা জিয়ার মুক্তির দাবিতে ঢাকা মহানগর (উত্তর- দক্ষিণ) বিএনপি আয়োজিত সমাবেশে তিনি এ কথা বলেন। খন্দকার মোশাররফ বলেন, আমাদের পররাষ্ট্রনীতি নতজানু, আমাদের ব্যাংকগুলো লুট হয়ে গেছে, শেয়ারমার্কেট লুট হয়েছে। এই সরকারের মাথা থেকে পা পর্যন্ত পচন ধরেছে। এই পচন থেকে যদি বাংলাদেশকে রক্ষা করতে হয়, তাহলে এই সরকারকে হঠাতে হবে। আর সেটা সম্ভব কেবল শেখ হাসিনার পতনের মাধ্যমে। তিনি বলেন, শেখ হাসিনা ক্ষমতায় থাকা অবস্থায় আমাদের নেত্রীর মুক্তি সম্ভব না। তাই এই সরকারের পতন ঘটিয়ে আমাদের নেত্রীকে মুক্ত করতে হবে। ঢাকা মহানগর দক্ষিণ বিএনপির সাধারণ সম্পাদক কাজী আবুল বাসারের সভাপতিত্বে প্রতিবাদ সভায় আরো বক্তব্য রাখেন বিএনপি মহাসচিব মির্জা ফখরুল…"/>
  </head>
  <body>
    <article>
      <h1>সরকারের পতন ঘণ্টা বেজে গেছে : খন্দকার মোশাররফ</h1>
      <address><time datetime="2019-11-24T21:30:00+00:00">24 Nov 2019, 21:30</time> by <a rel="author">কালের কণ্ঠ অনলাইন</a></address>
      <p>সরকারের পতন ঘণ্টা বেজে গেছে মন্তব্য করেছেন বিএনপির স্থায়ী কমিটির সদস্য ড. খন্দকার মোশাররফ হোসেন। তিনি বলেন, কলকাতায় গিয়ে প্রধানমন্ত্রী শেখ হাসিনা ঘণ্টা বাজিয়ে ক্রিকেট ম্যাচ উদ্বোধন করেছেন। আমরা বলতে চাই, তার নিজের পতন ঘণ্টা বেজে গেছে। আপনারা যদি জনগণকে সঙ্গে নিয়ে স্পাতকঠিন ঐক্য তৈরি করে একটা ধাক্কা দিতে পারেন, তাহলে এই সরকার আর টিকে থাকতে পারবে না।</p>
      <p>আজ রবিবার বিকালে নয়াপল্টনে দলীয় কার্যালয়ের সামনে খালেদা জিয়ার মুক্তির দাবিতে ঢাকা মহানগর (উত্তর- দক্ষিণ) বিএনপি আয়োজিত সমাবেশে তিনি এ কথা বলেন।</p>
      <p>খন্দকার মোশাররফ বলেন, আমাদের পররাষ্ট্রনীতি নতজানু, আমাদের ব্যাংকগুলো লুট হয়ে গেছে, শেয়ারমার্কেট লুট হয়েছে। এই সরকারের মাথা থেকে পা পর্যন্ত পচন ধরেছে। এই পচন থেকে যদি বাংলাদেশকে রক্ষা করতে হয়, তাহলে এই সরকারকে হঠাতে হবে। আর সেটা সম্ভব কেবল শেখ হাসিনার পতনের মাধ্যমে।</p>
      <p>তিনি বলেন, শেখ হাসিনা ক্ষমতায় থাকা অবস্থায় আমাদের নেত্রীর মুক্তি সম্ভব না। তাই এই সরকারের পতন ঘটিয়ে আমাদের নেত্রীকে মুক্ত করতে হবে।</p>
      <p>ঢাকা মহানগর দক্ষিণ বিএনপির সাধারণ সম্পাদক কাজী আবুল বাসারের সভাপতিত্বে প্রতিবাদ সভায় আরো বক্তব্য রাখেন বিএনপি মহাসচিব মির্জা ফখরুল ইসলাম আলমগীর, মির্জা আব্বাস, ড. মঈন খান, গয়েশ্বর চন্দ্র রায়, আমীর খসরু মাহমুদ চৌধুরী, বেগম সেলিমা রহমান, চেয়ারপারসনের উপদেষ্টা আমান উল্লাহ আমান, জয়নুল আবেদীন ফারুক, আব্দুস সালাম, ভাইস চেয়ারম্যান অ্যাডভোকেট নিতাই রায় চৌধুরী, এ জেড এম জাহিদ প্রমুখ।</p>
    </article>
  </body>
</html>