<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/greece/ponokefalos-gia-tin-el-as-oi-sklires-katalipseis-enopsei-epeteiou-grigoropoulou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T21:41:01+00:00"/>
    <meta property="og:title" content="Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου"/>
    <meta property="og:description" content="Η ΕΛ.ΑΣ. εκτιμά πως υπάρχει η πιθανότητα εκδήλωσης επιθέσεων σε δημόσια κτίρια και υποκαταστήματα τραπεζών, ενώ δεν αποκλείουν προπηλακισμούς ακόμη και επιθέσεις σε καθηγητές-εκπαιδευτικό προσωπικό πανεπιστημίων."/>
  </head>
  <body>
    <article>
      <h6 class="kicker">Φόβοι για επιθέσεις</h6>
      <h1>Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</h1>
      <h2>Η ΕΛ.ΑΣ. εκτιμά πως υπάρχει η πιθανότητα εκδήλωσης επιθέσεων σε δημόσια κτίρια και υποκαταστήματα τραπεζών, ενώ δεν αποκλείουν προπηλακισμούς ακόμη και επιθέσεις σε καθηγητές-εκπαιδευτικό προσωπικό πανεπιστημίων.</h2>
      <address><time datetime="2019-11-24T21:41:01+00:00">24 Nov 2019, 21:41</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Την αντεπίθεση του αντιεξουστικού χώρου μετά το τελεσίγραφο του υπουργείο Προστασίας του Πολίτη για εκκένωση καταλήψεων, εν όψει της επετείου δολοφονίας του Αλέξανδρου Γρηγορόπουλου, φοβούνται επικεφαλής της Ελληνικής Αστυνομίας.</p>
      <p>Η αστυνομική επιχείρηση στην πρώην ΑΣΟΕΕ, οι επιχειρήσεις σε ταράτσες σπιτιών στα Εξάρχεια κατά την επέτειο του Πολυτεχνείου και οι εκκενώσεις καταλήψεων από την ΕΛ.ΑΣ. δεν αναμένεται να μείνουν χωρίς ρεβάνς, σύμφωνα με τον «Ελεύθερο Τύπο».</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <p>Η ΕΛ.ΑΣ. εκτιμά πως υπάρχει η πιθανότητα εκδήλωσης επιθέσεων σε δημόσια κτίρια και υποκαταστήματα τραπεζών, ενώ αποκλείουν προπηλακισμούς ακόμη και επιθέσεις σε καθηγητές-εκπαιδευτικό προσωπικό πανεπιστημίων.</p>
      <p>Ακόμα και λίγες μέρες μετά την επιχείρηση της αστυνομίας στα Εξάρχεια την επέτειο εορτασμού του Πολυτεχνείου, οι αρμόδιοι αξιωματικοί της Ελληνικής Αστυνομίας αναθεωρούν την αστυνομική δράση με μία επιπρόσθετη ανησυχία εν όψει της επετείου δολοφονίας του Αλέξανδρου Γρηγορόπουλου.</p>
      <p>Σύμφωνα με το ρεπορτάζ, ο σχεδιασμός εν όψει της έκτης Δεκεμβρίου θα πρέπει να είναι πιο «λεπτός», καθώς εκτιμάται ότι στις διαδηλώσεις θα συμμετέχουν άτομα νεαρής ηλικίας.</p>
      <p>Ο όγκος ωστόσο των διαδηλώσεων εκτιμάται μικρότερος.</p>
      <p>Οι αρμόδιοι φαίνεται πως θέλουν να αποφύγουν να υπάρξουν περιστατικά τραυματισμένων νεαρών ενώ κάνουν έκκληση για ψυχραιμία και αυτοσυγκράτηση στους αστυνομικούς που υπηρετούν σε υπηρεσίες πρώτης γραμμής, όπως ΜΑΤ, Αμεση Δράση, ΔΙ.ΑΣ., ΟΠΚΕ, νέα ομάδα «Δράση».</p>
      <p>Καταλήψεις – ορμητήρια<br/>Οι καταλήψεις στα Εξάρχεια συνεχίζουν να αποτελούν έναν μόνιμο πονοκέφαλο για την ΕΛ.ΑΣ., η οποία εκτιμά πως μπορεί να αποτελέσουν τα ορμητήρια επιθέσεων εναντίον των αστυνομικών δυνάμεων, με τεχνητή μεταφορά των συγκρούσεων σε σημεία επιλογής τους.</p>
      <p>Το τελεσίγραφο μάλιστα του Χρυσοχοΐδη φαίνεται πως έριξε κι άλλο λάδι στη φωτιά με τους αρμόδιους αξιωματικούς να σχεδιάζουν «αντίμετρα» για την αντιμετώπιση πιθανόν έκνομων ενεργειών που εκπορεύονται μέσα από αυτές.</p>
      <p>Στο μικροσκόπιο της ΕΛ.ΑΣ. φαίνεται να βρίσκονται άλλωστε έξι καταλήψεις εντός των Εξαρχείων.</p>
      <p>Ο Μιχάλης Χρυσοχοΐδης έχει εκφράσει την αποφασιστικότητά του οι εκκενώσεις να έχουν ολοκληρωθεί μέχρι το τέλος του τρέχοντος έτους και, επομένως, για να τηρηθεί το χρονοδιάγραμμα, απαιτείται ένα μπαράζ εκκενώσεων.</p>
      <p>Οι αρμόδιες διωκτικές Αρχές φαίνεται να έχουν ρίξει βάρος στην επιτήρηση κτιρίων υπό κατάληψη, όπως στο Κ*ΒΟΞ, αλλά και σε αυτά στη συμβολή των οδών Ζαΐμη 15 και Τοσίτσα 3, Μπουμπουλίνας, Δερβενίων 52, Μπενάκη 41, Στουρνάρη και Κάνιγγος.</p>
      <p>Casus belli για τον «Ρουβίκωνα»<br/>Λίγη ώρα μετά  την ανακοίνωση του υπουργείου για την εκκένωση των καταλήψεων, ηγετικό μέλος του Ρουβίκωνα έκανε λόγο για «casus belli», δηλαδή για «αιτία πολέμου».</p>
      <p>Μάλιστα, ανήρτησε στο Facebook άρθρο ιστοσελίδας, αντεξουσιαστικού περιεχομένου, με φωτογραφία από την κατάληψη «Κ* ΒΟΞ» στα Εξάρχεια και το σύνθημα «Ούτε βήμα πίσω».</p>
      <p>Σύμφωνα με τους αρμόδιους αξιωματικούς, οι καταληψίες του συγκεκριμένου κτιρίου δεν θα είναι από αυτούς που θα εγκαταλείψουν εθελούσια το κτίριο ενώ επιφυλάσσονται για τον τρόπο αντίδρασής τους στην επέτειο του Αλέξανδρου Γρηγορόπουλου.</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>