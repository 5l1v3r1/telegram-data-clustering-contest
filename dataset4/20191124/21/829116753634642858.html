<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-tenisz-nadal-sikerevel-a-spanyoloke-a-davis-kupa.html"/>
    <meta property="og:site_name" content="Origo"/>
    <meta property="article:published_time" content="2019-11-24T21:59:00+00:00"/>
    <meta property="og:title" content="Nadal sikerével a spanyoloké a Davis Kupa"/>
    <meta property="og:description" content="Hatodszor, házigazdaként nyertek a spanyolok."/>
  </head>
  <body>
    <article>
      <h1>Nadal sikerével a spanyoloké a Davis Kupa</h1>
      <address><time datetime="2019-11-24T21:59:00+00:00">24 Nov 2019, 21:59</time> by <a rel="author">MTI</a></address>
      <p>
        <b>A házigazda spanyol válogatott nyerte meg az idei tenisz Davis Kupát, miután a Kanada elleni, vasárnapi döntőben Roberto Bautista Agut sikerét követően Rafael Nadal is győzött.</b>
      </p>
      <p>A világelső Nadal a kanadaiak élteniszezőjével, Denis Shapovalovval vívta a finálé második egyes találkozóját Madridban, amiből alig félóra telt el, és a spanyol sztár már szettelőnyben volt. A 6:3-as játszma után a másodikban nagy csatát vívtak a felek, egészen a rövidítésig mindenki hozta az adogatásait, majd a tie-breakben 8-7-nél Nadal fogadóként értékesítette meccslabdáját.</p>
      <figure>
        <img src="https://cdn.nwmgroups.hu/s/img/i/1911/20191124tennis-horizontal.jpg"/>
        <figcaption>Rafael Nadal (j) és Roberto Bautista Agut<cite>Forrás: AFP/Gabriel Bouys</cite></figcaption>
      </figure>
      <p>A spanyolok ezzel hatodszor (2000, 2004, 2008, 2009, 2011, 2019) hódították el a trófeát, míg Kanada története első fináléjában alulmaradt.</p>
      <p>A sorozat 119 éves történetében tavaly még hagyományos formában rendezték meg a finálét, akkor a horvátok 3-1-re nyertek Franciaországban. Idén a nemzetközi szövetség (ITF) reformjának értelmében a selejtezőre és a 18 csapatos madridi döntőre redukálódott a DK-program.</p>
      <p><b>Spanyolország-Kanada 2-0</b><br/>Rafael Nadal - Denis Shapovalov 6:3, 7:6 (9-7)<br/>Roberto Bautista Agut - Felix Auger-Aliassime 7:6 (7-3), 6:3</p>
    </article>
  </body>
</html>