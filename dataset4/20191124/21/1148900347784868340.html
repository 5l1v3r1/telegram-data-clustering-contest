<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/iracke-bezpecnostni-sily-zacaly-strilet-na-protestujici-16-mrtvych-83396"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-24T21:31:46+00:00"/>
    <meta property="og:title" content="Irácké bezpečnostní síly začaly střílet na protestující, 16 mrtvých - Seznam Zprávy"/>
    <meta property="og:description" content="Nejméně 16 lidí v neděli zemřelo v Bagdádu a na jihu Iráku, když příslušníci bezpečnostních sil začali střílet do účastníků protivládních protestů."/>
  </head>
  <body>
    <article>
      <h1>Irácké bezpečnostní síly začaly střílet na protestující, 16 mrtvých - Seznam Zprávy</h1>
      <address>
        <time datetime="2019-11-24T21:31:46+00:00">24 Nov 2019, 21:31</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/iracke-bezpecnostni-sily-zacaly-strilet-na-protestujici-16-mrtvych-83396">Irácké bezpečnostní síly začaly střílet na protestující, 16 mrtvých</a></p>
      <h3>Irácké bezpečnostní síly začaly střílet na protestující, 16 mrtvých</h3>
      <p><a href="https://www.seznamzpravy.cz/autor/ctk-74">ČTK<br/></a>včera 22:31</p>
      <p>Nejméně 16 lidí v neděli zemřelo v Bagdádu a na jihu Iráku, když příslušníci bezpečnostních sil začali střílet do účastníků protivládních protestů.</p>
      <p>Protestující se v noci sešli na třech mostech v Bagdádu a bezpečnostní síly ve snaze dav rozehnat použily ostré náboje a slzný plyn. O život při tom přišli tři lidé a další byli zraněni. Od čtvrtka, kdy nynější kolo násilných střetů začalo, bylo v irácké metropoli při střetech s pořádkovými silami zabito 16 lidí a zraněno přes sto osob.</p>
      <p>Dalších sedm lidí zemřelo v okolí hlavního iráckého přístavu Umm Kasr na jihu země, nejméně 150 demonstrantů je zraněných. Zdravotníci, na něž se odvolává Reuters, uvedli, že příčinou úmrtí byly střelné rány a že někteří z raněných jsou v kritickém stavu.</p>
      <related>
        <a href="https://www.seznamzpravy.cz/clanek/horsi-nez-za-saddama-husajna-ropa-se-vratila-na-seznam-nejsledovanejsich-rizik-78934?autoplay=1"/>
        <a href="https://www.seznamzpravy.cz/clanek/horsi-nez-za-saddama-husajna-ropa-se-vratila-na-seznam-nejsledovanejsich-rizik-78934"/>
      </related>
      <p>Nejmenovaný zástupce iráckých bezpečnostních sil v jihoirácké Basře dnešek podle agentury AP označil za „jeden z nejhorších dní“ od počátku protestů.</p>
      <p>Policii se v pátek po několikadenní blokádě podařilo otevřít vjezd do přístavu Umm Kasr, přes který se do země ve velké míře závislé na dovážených potravinách dostává obilí, rostlinný olej nebo cukr.</p>
      <h4>Největší demonstrace od pádu režimu</h4>
      <p>Podle AP byli v neděli další čtyři lidé zabiti při protestech v provincii Násiríja, úřady oznámily také po jedné oběti v Nadžafu a provincii Díváníja. Zdravotnický personál z nemocnice v centru Násiríje v noci na dnešek evakuoval nemluvňata a další děti poté, co se po areálu rozšířil slzný plyn.</p>
      <p>Také v tomto městě položeném na březích Eufratu pokračují i dnes protesty a některé vládní budovy hoří. V Basře zase stovky nespokojených lidí pálily pneumatiky a zablokovaly některé ulice ve městě, a vládní úředníci se tak nemohli dostat do práce.</p>
      <related>
        <a href="https://www.seznamzpravy.cz/clanek/obyvatele-mesta-na-ktere-saddam-husajn-nechal-shodit-chemicke-zbrane-pozaduji-po-chemickach-10-miliard-dolaru-44126?autoplay=1"/>
        <a href="https://www.seznamzpravy.cz/clanek/obyvatele-mesta-na-ktere-saddam-husajn-nechal-shodit-chemicke-zbrane-pozaduji-po-chemickach-10-miliard-dolaru-44126"/>
      </related>
      <p>Od začátku října bylo při masových protestech, které zasáhly hlavně jih Iráku a Bagdád, zabito více než 330 lidí.</p>
      <p>Jde o největší demonstrace od pádu režimu diktátora Saddáma Husajna v roce 2003. Účastníci protestů požadují výměnu vládnoucích politiků, kteří jsou podle nich zkorumpovaní a slouží cizím mocnostem, zatímco mnoho Iráčanů žije v bídě, nemá práci, přístup ke vzdělání nebo zdravotnickým službám.</p>
    </article>
  </body>
</html>