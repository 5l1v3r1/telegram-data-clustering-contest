<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301790/%D9%85%D9%86%D8%B5%D9%88%D8%B1%DB%8C-%D8%AF%D9%84%D9%85-%D9%86%D9%85%DB%8C-%D8%AE%D9%88%D8%A7%D8%B3%D8%AA-%D8%A8%D8%A7-%D8%A7%DB%8C%D9%86-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%DA%A9%D8%A7%D8%B1-%DA%A9%D9%86%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T21:30:00+00:00"/>
    <meta property="og:title" content="منصوری: دلم نمی‌خواست با این فدراسیون فوتبال کار کنم"/>
    <meta property="og:description" content="یک عضو پیشین هیات رییسه سازمان لیگ فوتسال می‌گوید از همه فوتسالی‌تر است اما خسته شده و خودش نخواسته در سازمان لیگ بماند."/>
  </head>
  <body>
    <article>
      <h1>منصوری: دلم نمی‌خواست با این فدراسیون فوتبال کار کنم</h1>
      <address><time datetime="2019-11-24T21:30:00+00:00">24 Nov 2019, 21:30</time> by <a rel="author">علی احدی</a></address>
      <p>یک عضو پیشین هیات رییسه سازمان لیگ فوتسال می‌گوید از همه فوتسالی‌تر است اما خسته شده و خودش نخواسته در سازمان لیگ بماند.</p>
      <p>کریم منصوری، عضو پیشین هیات رییسه سازمان لیگ فوتسال در مورد حضور نداشتنش در هیات رییسه جدید به ایسنا گفت: با مصوبه جدید و کاهش تعداد سهمیه‌های باشگاه‌ها عملا در خروج را به ما نشان دادند هر چند خودم هم دلم نمی‌خواست بمانم و با این فدراسیون کار کنم.</p>
      <p>مدیرعامل باشگاه منحل شده شهید منصوری قرچک ادامه داد: مشکل اصلی فوتسال ما تجربه است و متاسفانه آدم‌های با تجربه کم‌تر در ارکان فوتسال ما به کار گرفته شده‌اند. من ۱۲ سال در سازمان لیگ بودم و خسته شدم اما دیگران بیایند و ببینیم چه گلی بر سر فوتسال می‌زنند. در مدتی که من بودم سعی کردم باند بازی نکنیم، درست تصمیم بگیریم، رفیق بازی نداشته باشیم و در راستای منافع باشگاه‌ها قدم برداریم. برای سازمان لیگ ساختمان خریدیم، ساز و کار آن را مرتب کردیم و قبولاندیم که هیات رییسه باید تصمیم‌گیر باشد.</p>
      <p>منصوری در مورد این که چون باشگاهی نداشته در این هیات رییسه هم غایب است؟ تاکید کرد: اگر می‌خواستم باشگاه‌داری کنم می‌توانستم. هجده سال تیم‌داری کردم اما همه دروغ گفتند. الان دایه‌های دلسوزتر از مادر برای فوتسال تصمیم می‌گیرند ضمن این که باشگاه داری در فوتسال درآمدی ندارد. اتفاقا معتقدم در هیات رییسه باید کسانی باشند که وابستگی نداشته باشند. اساسنامه را برای لجاجت با من و آقای نجاریان تغیر دادند و اگر به شیوه قبلی بود، هم من و هم آقای نجاریان در هیات رییسه می‌ماندیم. با تغییراتی که انجام دادند عملا قدرت باشگاه را کم کردند و کار دست فدراسیون افتاده است در حالی که متولی اصلی فوتسال باشگاه‌ها هستند.</p>
      <p>این عضو پیشین هیات رییسه سازمان لیگ در مورد این که آیا او یکی از منصوبان مهدی تاج در سازمان لیگ خواهد بود یا نه؟ اذعان کرد: من مشکلی با تاج ندارم اما فکر نمی‌کنم مرا انتخاب کند چون می‌گویند باشگاه ندارم. البته خودم هم خسته شدم اما فوتسالی هستم و فوتسالی‌تر از من نیست. امیدوارم قدر امثال آقای نجاریان را بدانند و تاج او را به هیات رییسه برگرداند.</p>
      <p>منصوری در پایان گفت‌وگویش با ایسنا در مورد احتمال بازگشت به فوتسال و تیم‌داری در این رشته خاطرنشان کرد: تا وقتی وضعیت اقتصادی این‌گونه است تیم‌داری هم سخت است. الان هزینه‌ها دو برابر شده و واقعا تیم‌داری سخت است و گرچه بارها فکر بازگشت به سرم زده اما با این شرایط تیم‌داری اشتباه خواهد بود.</p>
      <p>انتهای پیام</p>
    </article>
  </body>
</html>