<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/sjostrom-etta-tvaa-och-trea-i-london/"/>
    <meta property="og:site_name" content="DN.SE"/>
    <meta property="article:published_time" content="2019-11-24T21:49:46+00:00"/>
    <meta property="og:title" content="Sjöström etta, tvåa och trea i London"/>
    <meta property="og:description" content="Etta, tvåa och trea. Det blev Sarah Sjöströms slutplaceringar i International Swimming League i London på söndagen."/>
  </head>
  <body>
    <article>
      <h1>Sjöström etta, tvåa och trea i London</h1>
      <address><time datetime="2019-11-24T21:49:46+00:00">24 Nov 2019, 21:49</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Etta, tvåa och trea.<br/>Det blev Sarah Sjöströms slutplaceringar i International Swimming League i London på söndagen.</b>
      </p>
      <p>Efter två andraplatser på lördagen, på 100 meter fjäril och 50 fritt, fortsatte Sarah Sjöström att rada upp topprestationer i International Swimming League (ISL) på den avslutande tävlingsdagen i London.</p>
      <p>Den svenska superstjärnan, som tävlar för ledande laget Energy Standard, ställde upp i tre individuella grenar på söndagen med en förstaplats, en andraplats och en tredjeplats som facit.</p>
      <p><b>Dagen inleddes med</b> att Sjöström kom trea på 100 meter fritt. Tiden 51,60 överträffades bara av australiska duon Cate Campbell och Emma McKeon som slutade etta respektive tvåa.</p>
      <p>På 50 meter fjäril var Sjöström dock ostoppbar. Med fina tiden 24,83 – hennes näst snabbaste på distansen i år – vann hon med 39 hundradelars marginal ned till franska tvåan Marie Wattel.</p>
      <p>– Det kändes väldigt bra och jag är mycket nöjd med loppet. Skönt att jag fick vinna mitt första lopp här i London, sade Sjöström i Eurosports sändning.</p>
      <p><b>Länge såg det ut</b> att bli ytterligare en vinst, och det i den kanske mest spektakulära grenen. På distansen 50 meter fritt (som avgörs i tre separata lopp i ett slutspel där den undre halvan av deltagarna sållas bort för varje omgång) vann Sjöström både kvartsfinalen och semifinalen innan hon endast hade Ranomi Kromowidjojo kvar att möta i finalen.</p>
      <p>Väl där var dock nederländskan starkast och vann, 27 hundradelar före Sjöström.</p>
      <p>Endast en deltävling återstår nu innan International Swimming League avgörs. Den tar plats i Las Vegas, den 20–21 december, där ett mästarlag kommer utses.</p>
    </article>
  </body>
</html>