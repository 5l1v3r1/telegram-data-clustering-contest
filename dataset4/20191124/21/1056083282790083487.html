<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401911/%D9%85%D8%B4%DA%A9%D9%84-%D8%A8%D9%87-%D8%AF%D9%84%DB%8C%D9%84-%D9%81%D8%B1%D8%A7%D9%87%D9%85-%D9%86%D8%A8%D9%88%D8%AF%D9%86-%D8%A8%D8%B1%D8%AE%DB%8C-%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T21:12:00+00:00"/>
    <meta property="og:title" content="مشکل به دلیل فراهم نبودن برخی زیرساخت‌ها است"/>
    <meta property="og:description" content="یک کارشناس مسائل اقتصادی با اشاره به روند اختصاص بسته‌های معیشتی گفت: ممکن است به دلیل فراهم نبودن برخی زیرساخت‌ها مثل اختلال اخیر در اپراتور همراه اول مشکلاتی در این مسیر به وجود بیاید. باید توجه داشته باشیم که احتمال بروز خطا و عارضه در ارائه خدمت به جمعیت چند ده میلیون نفر اجتناب ناپذیر است."/>
  </head>
  <body>
    <article>
      <h6 class="kicker">یک کارشناس با اشاره به کمک حمایتی دولت</h6>
      <h1>مشکل به دلیل فراهم نبودن برخی زیرساخت‌ها است</h1>
      <address><time datetime="2019-11-24T21:12:00+00:00">24 Nov 2019, 21:12</time> by <a rel="author">حسین غلامی</a></address>
      <p>یک کارشناس مسائل اقتصادی با اشاره به روند اختصاص بسته‌های معیشتی گفت: ممکن است به دلیل فراهم نبودن برخی زیرساخت‌ها مثل اختلال اخیر در اپراتور همراه اول مشکلاتی در این مسیر به وجود بیاید. باید توجه داشته باشیم که احتمال بروز خطا و عارضه در ارائه خدمت به جمعیت چند ده میلیون نفر اجتناب ناپذیر است.</p>
      <p>هادی حق‌شناس در گفت‌وگو با ایسنا با اشاره به اینکه مصرف بنزین در سال‌های ۱۳۹۷ و ۱۳۹۸ به ترتیب با افزایش ۱۴ و ۹.۲ درصدی مواجه بود، تاکید کرد: افزایش قیمت بنزین اجتناب ناپذیر بوده است.</p>
      <p>این کارشناس اقتصادی ادامه داد: به علت اجتناب ناپذیر بودن افزایش قیمت بنزین، در مورد چرایی این موضوع دیگر جای صحبت وجود ندارد، اما نکته این است که مبالغ حاصل از این اقدام چگونه صرف می‌شود؛ چراکه واریزی‌های سه مرحله در قالب ۶۰ میلیون نفر بخش اساسی و مهمی از جمعیت هدف را مورد پوشش قرار داده است.    </p>
      <p>وی در ادامه تصریح کرد: واقعیت این است که جامعه هدف مورد نظر در خصوص دریافت یارانه‌های معیشتی به طور عمده افراد تحت پوشش کمیته امداد، سازمان بهزیستی، بازنشستگان کشوری، لشگری، تأمین‌اجتماعی یا افراد تحت حمایت نهادهای بیمه‌ای مانند بیمه سلامت هستند.</p>
      <p>حق‌شناس اضافه کرد: از طرف دیگر قابل ذکر است که یارانه بگیران هم در جامعه آماری مشخصی در چند سال گذشته گنجانده شده‌اند و با توجه به حذف تدریجی یارانه بگیران دهک‌های بالا از لیست دریافت یارانه و پیرو آن کمک‌های معیشتی، جامعه هدف دریافت کننده حمایت‌های معیشتی کاملاً مشخص بوده و به این ترتیب دولت در خصوص زیرساخت‌های آماری و اطلاعاتی با مشکل خاصی مواجه نیست.</p>
      <p>وی گفت: نکته‌ای که باید مورد توجه قرار گیرد این است که غربالگری حذف دهک‌های بالای درآمدی از جمع یارانه‌بگیران و دریافت کنندگان حمایت‌های معیشتی باید با سرعت بیشتری صورت گیرد.</p>
      <p>این کارشناس اقتصادی افزود: در نهایت باید گفت که اگر برخی افراد برای دسترسی به سامانه وزارت رفاه در خصوص ثبت کدملی در راستای دریافت یارانه معیشتی با مشکل مواجه شده‌اند، بدون تردید نشات گرفته از اطلاعات آماری و اطلاعاتی جمعیت مورد نظر نیست و احتمالاً مربوط به زیرساخت‌ها و مشکلات مربوط به آنها است.<br/> <br/>حق‌شناس در پایان گفت: به نظر می‌رسد اگر پرداخت یارانه‌های حمایتی در قالب نهادهای مختلف بازنشستگی و حمایتی و غیره توزیع شود، شاید بخشی از عوارض احتمالی اختصاص بسته‌های حمایت معیشتی کاسته یا تعدیل شود. البته در این راستا باید به این نکته توجه داشت که وقتی خدمتی را به جمعیت چند ده میلیونی ارائه می‌دهیم، عوارض و خطاهای احتمالی اجتناب ناپذیر است.</p>
      <p>به گزارش ایسنا، در پی اصلاح قیمت بنزین و سهمیه بندی آن از بامداد ۲۴ آبان، دولت طرح حمایت معیشتی از ۱۹ میلیون خانوار (حدود ۶۰ میلیون نفر) را در دستور کار قرار داد که بر اساس آن منابع نقدی از محل درآمد ناشی از افزایش قیمت بنزین متناسب با تعداد اعضای خانواده، به صورت ماهانه به حساب سرپرستان خانوار واریز می شود.</p>
      <p>طبق اعلام دولت، دریافت‌کنندگان کمک حمایتی شامل مددجویان کمیته امداد، بهزیستی، زنان سرپرست خانوار، بازنشستگان، مستمری بگیران، معلمان، روستاییان و عشایر، کارگران، کارمندان و اقشار کم درآمد می‌شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301468/%DA%86%D9%87-%DA%A9%D8%B3%D8%A7%D9%86%DB%8C-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%DA%AF%D8%B1%D9%81%D8%AA%D9%86%D8%AF"/>
        <a href="https://www.isna.ir/news/98090100245/%D9%87%D8%B2%DB%8C%D9%86%D9%87-%DA%A9%D9%85%DA%A9-%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C-%DA%86%D9%82%D8%AF%D8%B1-%D8%A7%D8%B3%D8%AA"/>
        <a href="https://www.isna.ir/news/98082817981/%D9%88%D8%A7%D8%B1%DB%8C%D8%B2-%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%D8%A7%D8%AD%D8%AA%D9%85%D8%A7%D9%84-%D8%AD%D8%B0%D9%81-%D8%B3%D9%87-%D8%AF%D9%87%DA%A9-%D8%A8%D8%A7%D9%84%D8%A7"/>
      </related>
    </article>
  </body>
</html>