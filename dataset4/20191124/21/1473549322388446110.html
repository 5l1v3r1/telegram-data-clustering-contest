<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rumunia-exit-poll-klaus-iohannis-ponownie-prezydentem,987813.html"/>
    <meta property="og:site_name" content="TVN24"/>
    <meta property="article:published_time" content="2019-11-24T21:52:00+00:00"/>
    <meta property="og:title" content="Exit poll: Klaus Iohannis pozostanie prezydentem Rumunii"/>
    <meta property="og:description" content="Wywodzący się z Partii Narodowo-Liberalnej (PNL) dotychczasowy prezydent Rumunii Klaus Iohannis wygrał w niedzielę drugą turę wyborów prezydenckich, zdobywając od 64 do 66,5 procent głosów - wynika..."/>
  </head>
  <body>
    <article>
      <h1>Exit poll: Klaus Iohannis pozostanie prezydentem Rumunii</h1>
      <address><time datetime="2019-11-24T21:52:00+00:00">24 Nov 2019, 21:52</time> by <a rel="author">ft, kris/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ddb42e5f-1580-4709-bc57-7fe0cd6ef438-480p.mp4"/>
        <figcaption>Exit poll: Klaus Iohannis ponownie prezydentem<cite>Foto: PAP/EPA/ROBERT GHEMENT | Video: ReutersTV</cite></figcaption>
      </figure>
      <h3>Wywodzący się z Partii Narodowo-Liberalnej (PNL) dotychczasowy prezydent Rumunii Klaus Iohannis wygrał w niedzielę drugą turę wyborów prezydenckich, zdobywając od 64 do 66,5 procent głosów - wynika z sondaży exit poll.</h3>
      <p>Iohannis zwyciężył z łatwością i zgodnie z oczekiwaniami - zwraca uwagę Reuters, powołując się na sondaże exit poll.</p>
      <p>Jego rywalka, była premier Viorica Dancila, kandydatka Partii Socjaldemokratycznej (PSD), uzyskała około 33,5 proc. głosów.</p>
      <p>Zwycięzca to Niemiec z Siedmiogrodu i protestant, który wszedł do polityki w 2000 r., wygrywając wybory na mera miasta Sybin. Wcześniej był nauczycielem fizyki. W 2014 r. Iohannis - jako lider PNL - wygrał drugą turę wyborów prezydenckich, zdobywając 55 proc. głosów, mimo że faworytem sondaży i zwycięzcą pierwszej rundy (z przewagą 10 pkt proc.) był ówczesny premier Victor Ponta.</p>
      <h3>Rumuni potrzebowali drugiej tury</h3>
      <related>
        <a href="https://www.tvn24.pl/wiadomosci-ze-swiata,2/bedzie-druga-tura-wyborow-prezydenckich-w-rumunii,984320.html"/>
      </related>
      <p>Także pierwszą turę wyborów 10 listopada wygrał Iohannis, zdobywając 38 proc. głosów, Dancila uzyskała 22 proc. poparcia. Lider ugrupowania Związek Zbawienia Rumunii (USR) Dan Barna, który z wynikiem 15 proc. uplasował się na trzecim miejscu, wezwał swoich zwolenników do zagłosowania 24 listopada na Iohannisa.</p>
      <p>Frekwencja w pierwszej turze wyniosła 48 proc. i, jak ocenia portal Balkan Insight, była najniższą w wyborach prezydenckich w tym kraju od 1990 roku. Jednocześnie rekordową liczbę głosów - 660 tys. - oddała rumuńska diaspora. Rumuni żyjący poza granicami kraju rozpoczęli głosowanie w drugiej turze już w piątek.</p>
      <p>Przed głosowaniem nie doszło do debaty kandydatów, a media i komentatorzy oceniali kampanię prezydencką jako "nudną".</p>
      <h3>"Dla normalnej Rumunii"</h3>
      <p>Hasło kampanii Iohannisa brzmiało: "Dla normalnej Rumunii". Polityk zapowiada kontynuację walki o wzmocnienie praworządności i demokracji, promocję edukacji, utrzymanie Rumunii na jej europejskiej ścieżce i przywrócenie zaufania do instytucji publicznych - pisze portal Romania Insider. Agencja Reutera podkreśla, że polityk jest szanowany na Zachodzie za twarde stanowisko przeciw korupcji.</p>
      <related>
        <a href="https://www.tvn24.pl/wiadomosci-ze-swiata,2/tymczasowy-rzad-w-rumunii-z-wotum-zaufania,982880.html"/>
      </related>
      <p>55-letnia Dancila prowadziła kampanię pod hasłem "U boku każdego Rumuna". Kandydatka zapowiadała, że jako prezydent broniłaby ładu konstytucyjnego, byłaby pierwszym szefem państwa, który "otworzyłby ten urząd dla całej Rumunii".</p>
      <p>W październiku rząd Dancili został odsunięty od władzy na mocy wniesionego przez partie opozycyjne wniosku o wotum nieufności. Gabinetowi Dancili opozycja zarzucała przede wszystkim niekompetencję, blokowanie ważnych inwestycji publicznych oraz niegospodarne korzystanie z przyznanych Rumunii środków unijnych. Samą premier oskarżano o to, że pod wpływem Liviu Dragnei - byłego szefa PSD, skazanego i więzionego za korupcję - forsowała zmiany w sądownictwie, przewidujące łagodne traktowanie polityków podejrzewanych o łapownictwo. PSD znalazła się pod ostrzałem krytyki w połowie zeszłego roku, gdy znowelizowana została ustawa antykorupcyjna, co spotkało się z oburzeniem sędziów, prokuratorów, opozycji oraz Rady Europy.</p>
      <h3>Iohannis na kolejne lata</h3>
      <p>Pierwssza tura wyborów odbyła się niecały tydzień po uzyskaniu wotum zaufania przez nowy przejściowy rząd Ludovica Orbana, lidera będącej dotychczas w opozycji centroprawicowej PNL i sojusznika Iohannisa. Orban liczy, że reelekcja prezydenta pomoże jego gabinetowi w walce z korupcją.</p>
      <p>Prezydent w Rumunii wybierany jest na pięć lat i ma znaczne uprawnienia w dziedzinie polityki zagranicznej i obronności. Szef państwa może uczestniczyć w posiedzeniach rządu, mianuje ludzi na kluczowe stanowiska m.in. w wymiarze sprawiedliwości i biurze antykorupcyjnym.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/poszlo-im-lepiej-niz-poprzednikom-zielone-swiatlo-dla-trojga-kandydatow-na-komisarzy,984777.html"/>
        <a href="https://www.tvn24.pl/wiadomosci-ze-swiata,2/bedzie-druga-tura-wyborow-prezydenckich-w-rumunii,984320.html"/>
        <a href="https://www.tvn24.pl/wiadomosci-ze-swiata,2/von-der-leyen-moze-wybierac-z-dwojga-rumunow,983434.html"/>
        <a href="https://www.tvn24.pl/wiadomosci-ze-swiata,2/tymczasowy-rzad-w-rumunii-z-wotum-zaufania,982880.html"/>
        <a href="https://www.tvn24.pl/wiadomosci-ze-swiata,2/rumuni-spieraja-sie-o-kandydata-na-komisarza-von-der-leyen-odrzuca-propozycje,981685.html"/>
      </related>
    </article>
  </body>
</html>