<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/society/ksekinise-i-epelasi-tou-giryoni-ayti-einai-i-poreia-tou-ti-na-proseksete/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T21:24:08+00:00"/>
    <meta property="og:title" content="Ξεκίνησε η επέλαση του «Γηρυόνη» : Αυτή είναι η πορεία του-Τι να προσέξετε"/>
    <meta property="og:description" content="Ξεκίνησε την επέλασή του στη χώρα μας η κακοκαιρία «Γηρυόνης» - Σε επιφυλακή οι αρχές - ΓΓΠΠ και μετεωρολόγοι προειδοποιούν..."/>
  </head>
  <body>
    <article>
      <h1>Ξεκίνησε η επέλαση του «Γηρυόνη» : Αυτή είναι η πορεία του-Τι να προσέξετε</h1>
      <h2>Ξεκίνησε την επέλασή του στη χώρα μας η κακοκαιρία «Γηρυόνης» – Σε επιφυλακή οι αρχές – ΓΓΠΠ και μετεωρολόγοι προειδοποιούν…</h2>
      <address><time datetime="2019-11-24T21:24:08+00:00">24 Nov 2019, 21:24</time> by <a rel="author">ΤοΒΗΜΑ Team</a></address>
      <p>Ξεκίνησε την επέλασή του στη χώρα μας η κακοκαιρία «<a href="https://www.tovima.gr/tag/girynois/">Γηρυόνης</a>», καθώς ήδη από το βράδυ της Κυριακής έχει προσεγγίσει το Ιόνιο και τις ακτές της Δυτικής Ελλάδας.</p>
      <p>Το μέτωπο πολύ ισχυρών βροχών και καταιγίδων θα επηρεάσει το σύνολο της χώρας και τη ΔΕΥΤΈΡΑ, κινούμενο από τα δυτικά προς τα ανατολικά.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Τα φαινόμενα σε ορισμένες περιπτώσεις ενδέχεται να συνοδευτούν από χαλαζοπτώσεις, κυρίως στα νότια τμήματα της χώρας.</p>
      <p>Επισημαίνεται ότι τα ισχυρά φαινόμενα αναμένεται να παρουσιάσουν εμμονή στα παράκτια και ορεινά τμήματα των νομών Λάρισας, Ημαθίας και Πιερίας.</p>
      <p>Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές/καταιγίδες) του «Γηρυόνη», έως τις βραδινές ώρες της Δευτέρας 25/11.</p>
      <figure>
        <img src="https://www.in.gr/wp-content/uploads/2019/11/Girionis_Nov_24_25_B-600x469.jpg"/>
      </figure>
      <p>Παράλληλα, όπως φαίνεται στο χάρτη που ακολουθεί, πολύ θυελλώδεις άνεμοι εντάσεων 8-9 μποφόρ θα επικρατήσουν στο Αιγαίο έως τις μεσημεριανές ώρες της Δευτέρας, οπότε θα εξασθενήσουν σημαντικά.</p>
      <figure>
        <img src="https://www.in.gr/wp-content/uploads/2019/11/Gir_Winds_Nov_25-600x522.jpg"/>
      </figure>
      <h3>Δείτε στον παρακάτω χάρτη την πορεία της κακοκαιρίας:</h3>
      <figure>
        <img src="https://www.in.gr/wp-content/uploads/2019/11/75294981_660456714359395_420475919593897984_n-600x460.gif"/>
      </figure>
      <p>Kαι στο παρακάτω βίντεο, μπορείτε να δείτε το πέρασμα του «Γηρυόνη» από την Αττική:</p>
      <figure>
        <iframe data-src="https://twitter.com/EMY_HNMS/status/1198540818799308800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Έδειξε τα δόντια του ο «Γηρυόνης» με 14.600 κεραυνούς το απόγευμα</h3>
      <p>Ήδη, τοπικές βροχές αυξανόμενης έντασης άρχισαν να εκδηλώνονται από το απόγευμα της Κυριακής στα ηπειρωτικά.</p>
      <p>Τοπικές βροχές εκδηλώνονται την Κυριακή 24/11 κυρίως στα ηπειρωτικά με φαινόμενα που τις απογευματινές ώρες έχουν ενταθεί ελαφρώς.</p>
      <p>Στις 19:30 το βράδυ της Κυριακής, το μέτωπο των πολύ ισχυρών καταιγίδων βρισκόταν στα ανοικτά του Ιονίου και έδωσε μία πρόγευση του τι έπεται να ακολουθήσει.</p>
      <p>Το μέτωπο αυτό παρουσιάζει έντονη ηλεκτρική δραστηριότητα έχοντας δώσει μέχρι τις 19:30 σχεδόν 15.000 κεραυνούς σύμφωνα με το σύστημα ανίχνευσης κεραυνών «ΖΕΥΣ», όπως φαίνεται στον ακόλουθο χάρτη.</p>
      <figure>
        <img src="https://www.in.gr/wp-content/uploads/2019/11/Gir_Tal_Nov_24-600x450.jpg"/>
      </figure>
      <h4>Καταιγίδες στην Αττική</h4>
      <p>Στο νομό Αττικής και στην πόλη της Αθήνας οι βροχές που εκδηλώνονται κατά τόπους κατά τη διάρκειας της νύχτας θα ενταθούν δίνοντας έως και τις πρωινές ώρες ισχυρές καταιγίδες με σημαντικά ύψη βροχής.</p>
      <p>Το μεσημέρι της Δευτέρας ο καιρός θα βελτιωθεί.</p>
      <figure>
        <img src="https://www.in.gr/wp-content/uploads/2019/11/Gir_Att_Nov25-600x546.jpg"/>
      </figure>
      <p>Αργά το βράδυ ωστόσο ενδέχεται να εκδηλωθούν και πάλι τοπικές βροχές ή καταιγίδες.</p>
      <p>Οι άνεμοι θα πνέουν από νοτιοανατολικές διευθύνσεις με εντάσεις 7 έως 8 μποφόρ, αλλά μετά το μεσημέρι θα στραφούν σε νοτιοδυτικούς και θα εξασθενήσουν στα 4 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <h4>Οδηγίες προστασίας για τους πολίτες</h4>
      <p>Σε γενική επιφυλακή βρίσκεται η Γενική Γραμματεία Πολιτικής Προστασίας για την επέλαση του «Γηρυόνη».</p>
      <p>Ο γραμματέας Πολιτικής Προστασίας, Νίκος Χαρδαλιάς ζήτησε από τους πολίτες να αποφύγουν τις άσκοπες μετακινήσεις.</p>
      <p>Μιλώντας στον ΘΕΜΑ 104,6, ο Νίκος Χαρδαλιάς επεσήμανε ότι όλοι οι αρμόδιοι φορείς έχουν ενημερωθεί, οι υπηρεσίες βρίσκονται σε γενική επιφυλακή ενώ ανέφερε ότι μετά τις πέντε το απόγευμα θα υπάρχει διαρκής σύσκεψη με απώτερο σκοπό τον συντονισμό όλων των αναγκαίων ενεργειών.</p>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζή ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές κατά τη διάρκεια εκδήλωσης των έντονων καιρικών φαινομένων (κίνδυνος από πτώσεις κεραυνών).</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
        <li>Να ακολουθούν πιστά τις οδηγίες των κατά τόπους αρμοδίων φορέων, όπως Τροχαία κλπ.</li>
      </ul>
      <h4>Αναλυτική πρόγνωση καιρού από την ΕΜΥ για τη Δευτέρα:</h4>
      <p>ΜΑΚΕΔΟΝΙΑ, ΘΡΑΚΗ</p>
      <p>Καιρός: Νεφώσεις με βροχές και καταιγίδες, οι οποίες στη δυτική και κεντρική Μακεδονία, θα είναι κατά τόπους ισχυρές μέχρι τις βραδινές ώρες.<br/>Ανεμοι: Από ανατολικές διευθύνσεις 5 με 7 και τοπικά 8 μποφόρ. Τις βραδινές ώρες θα εξασθενήσουν και θα στραφούν στα δυτικά σε βόρειους βορειοδυτικούς.<br/>Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ</p>
      <p>Καιρός: Νεφώσεις με βροχές και καταιγίδες, οι οποίες τις πρωινές ώρες θα είναι κατά τόπους ισχυρές στα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.<br/>Ανεμοι: Στα βόρεια νότιοι νοτιοανατολικοί 5 με 7 που γρήγορα θα εξασθενήσουν. Στα νότια δυτικοί νοτιοδυτικοί 4 με 6 μποφόρ.<br/>Θερμοκρασία: Από 10 έως 18 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ</p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις προμεσημβρινές ώρες στην ανατολική Πελοπόννησο, την ανατολική Στερεά, την Εύβοια και μέχρι το απόγευμα στη Θεσσαλία και τις Σποράδες. Τα φαινόμενα από αργά το απόγευμα θα σταματήσουν.<br/>Ανεμοι: Ανατολικοί νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία από τα νότια θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 10 έως 20 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>ΚΥΚΛΑΔΕΣ, ΚΡΗΤΗ</p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη και μέχρι το απόγευμα στις Κυκλάδες. Τα φαινόμενα τις βραδινές ώρες θα εξασθενήσουν.<br/>Ανεμοι: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ.<br/>Θερμοκρασία: Από 14 έως 22 βαθμούς Κελσίου.</p>
      <p>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ</p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι το απόγευμα στα νησιά του ανατολικού Αιγαίου και μέχρι τις βραδινές ώρες στα Δωδεκάνησα.<br/>Ανεμοι: Ανατολικοί νοτιοανατολικοί 5 με 7 και τοπικά 8 με 9 μποφόρ. Βαθμιαία εξασθένηση από το απόγευμα.<br/>Θερμοκρασία: Από 14 έως 22 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>ΑΤΤΙΚΗ</p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές τις πρωινές ώρες και βαθμιαία βελτίωση.<br/>Ανεμοι: Νότιοι νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία θα στραφούν σε δυτικούς νοτιοδυτικούς 4 με 6 μποφόρ.<br/>Θερμοκρασία: Από 12 έως 20 βαθμούς Κελσίου.</p>
      <p>ΘΕΣΣΑΛΟΝΙΚΗ</p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές μέχρι τις βραδινές ώρες.<br/>Ανεμοι: Από ανατολικές διευθύνσεις 5 με 7 μποφόρ. Τις βραδινές ώρες θα εξασθενήσουν και θα στραφούν σε βόρειους βορειοδυτικούς 4 με 6 μποφόρ.<br/>Θερμοκρασία: Από 12 έως 16 βαθμούς Κελσίου.</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>