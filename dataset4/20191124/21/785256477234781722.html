<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sampiy10.gazetevatan.com/yeni-malatyaspor-0-0-fenerbahce-1286842-futbol-sampiy10-haber/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-24T21:13:00+00:00"/>
    <meta property="og:title" content="Yeni Malatyaspor 0-0 Fenerbahçe"/>
    <meta property="og:description" content="Süper Lig'de Fenerbahçe deplasmanda Yeni Malatyaspor ile 0-0 berabere kaldı."/>
  </head>
  <body>
    <article>
      <h1>Yeni Malatyaspor 0-0 Fenerbahçe</h1>
      <h2>Süper Lig'de Fenerbahçe deplasmanda Yeni Malatyaspor ile 0-0 berabere kaldı.</h2>
      <address>
        <time datetime="2019-11-24T21:13:00+00:00">24 Nov 2019, 21:13</time>
      </address>
      <p>Süper Lig'de 12. haftanın kritik karşılaşmasında Fenerbahçe, Yeni <a href="http://www.gazetevatan.com/arama/?Keyword=Malatya">Malatya</a>spor'a konuk oldu. Yeni Malatya Stadyumu'nda oynanan mücadele 0-0 eşitlikle sona erdi.<br/> <br/>Gergin geçen maçın ilk yarısında Fenerbahçe penaltı kazandı. 45+9. dakikada penaltı noktasına gelen Emre Belözoğlu,  Farnolle'e takıldı.<br/> <br/>Bu sonuçla Fenerbahçe haftayı 21 puanla 4. sırada tamamladı. Yeni Malatyaspor ise 19 puanla 7. sıraya yükseldi.<br/> <br/><b>Maçtan dakikalar<br/></b> <br/>4. dakikada Emre Belözoğlu'nun sağ kanattan kullandığı serbest vuruşa savunmanın müdahalesinde top kornere gitti. <br/> <br/>11. dakikada orta sahadan kaptığı topla ceza sahasına giren Guilherme'nin bekletmeden yaptığı vuruş, kalecinin sağından auta çıktı <br/> <br/>30. dakikada <a href="http://www.gazetevatan.com/arama/?Keyword=Alper%20Potuk">Alper Potuk</a>'un pasıyla ceza sahasında topla buluşan Moses'in vuruşu kaleci Farnolle'nin sağından auta çıktı. <br/> <br/>39. dakikada Guilherme'nin ceza sahası dışından kullandığı serbest vuruşa iyi yükselen Chebake'nin vuruşunda kaleci <a href="http://www.gazetevatan.com/arama/?Keyword=Altay">Altay</a> Bayındır topu kornere çeldi. <br/> <br/>45 3 Emre Belözoğlu'nun ceza sahası içerisinde yaptığı ortaya Moses yükseldi. Kaleci Farnolle'nin müdahalesi sonrası karşılaşmanın hakemi <a href="http://www.gazetevatan.com/arama/?Keyword=Mete%20Kalkavan">Mete Kalkavan</a> VAR'a giderek penaltı noktasını gösterdi.<br/> <br/>45+5'te Emre Belözoğlu'nun kullandığı penaltıyı kaleci Farnolle kurtardı. <br/> <br/>Müsabakanın ilk 45 dakikalık bölümü 0-0 berabere tamamlandı.<br/> <br/>İKİ TAKIMIN 11'İ<br/> <br/>YENİ MALATYASPOR: Farnolle, Mina, Robin, Mustafa, Chebake, Sakıb, Acquah, Gökhan Töre, Guilherme,Bifouma, Jahovic<br/> <br/>FENERBAHÇE: Altay, Serdar, Zanka, Dirar, <a href="http://www.gazetevatan.com/arama/?Keyword=HASAN">Hasan</a> Ali, Gustavo, Emre, Ozan, Tolga, Moses, Alper<br/> <br/><b>MAÇTAN NOTLAR <br/></b> <br/><b>Sergen Yalçın yok<br/></b> <br/>Yeni Malatyaspor'da teknik direktör Sergen Yalçın zorlu maçta takımının başında yer alamadı. 2 hafta önce <a href="http://www.gazetevatan.com/arama/?Keyword=Kas%C4%B1mpa%C5%9Fa">Kasımpaşa</a> deplasmanında kırmızı kart gören ve müsabaka hakemine gösterdiği sert tepkiden dolayı 4 maç ceza alan Yalçın, Fenerbahçe karşılaşmasını tribünden izledi. <br/> <br/><b>Forvetsiz Fenerbahçe<br/></b> <br/>Süper Lig'de 12. haftanın en kritik maçlarından birini oynayan Fenerbahçe sahaya forvetsiz çıktı. Muriç, Kruse ve Mevlüt Erdinç'in sakatlığı nedeniyle bu zorlu deplasmanda <a href="http://www.gazetevatan.com/arama/?Keyword=Ersun%20Yanal">Ersun Yanal</a> golcüsüz kaldı. <br/> <br/>Sarı-lacivertli takımda Vedat Muriç ilk kez formasından uzak kaldı. Kosovalı forvet, Türkiye kariyerinde tam 51 maç sonra bir mücadelede forma giyemedi. <br/> <br/><b>Sadık hasret giderdi<br/></b> <br/>Geçtiğimiz sezonun devre arasında Yeni Malatyaspor'dan Fenerbahçe'ye transfer olan Sadık Çiftpınar, eski stadına rakip olarak geldi.<br/> <br/>Maç öncesinde sarı-siyahlı kulüpteki tanıdıklarıyla bir araya gelen ve eski takım arkadaşlarını gören Sadık hasret giderdi.<br/> <br/>Bir süre eski dostlarıyla sohbet eden tecrübeli futbolcu, daha sonra başarılar diledi. Sahaya ısınmaya çıkıldığında Yeni Malatyaspor tribünlerinde tüm gözler eski kaptanları Sadık'a döndü. <br/> <br/><b>U19'da Ömer Faruk farkı<br/></b> <br/>Günün ilk maçı U19 takımları arasında oynandı. Yeni Malatyaspor U19 takımına konuk olan Fenerbahçe U19 takımı, genç yıldız Ömer Faruk Beyaz'ın 89. dakikada attığı golle 1-0 kazandı.<br/> <br/>Elit U19 Ligi'nde Fenerbahçe bu sonuçla puanını 14'e çıkardı.  <br/> <br/><b>Hadebe şoku<br/></b> <br/>Yeni Malatyaspor’da Zimbabweli Hadebe şoku yaşandı. Hadebe'nin pasaportunda çıkan problem yüzünden milli takımından dönemedi. Hadebe, kritik mücadelede Fenerbahçe karşısında forma giyemedi.  <br/> <br/><b>Öğretmenler Günü unutulmadı<br/></b> <br/>Karşılaşma öncesi 24 Kasım Öğretmenler Günü unutulmadı. Tribünlere özel pankartlar asılarak, Başöğretmen Mustafa Kemal Atatürk başta olmak üzere tüm öğretmenlerin günü kutlandı.<br/> <br/>Futbolcular da sahaya özel hazırlanan pankart ile çıktı.  <br/> <br/><b>Sadece 4 yabancı<br/></b> <br/>Fenerbahçe ilk 11'inde önemli bir detay dikkat çekti. Ersun Yanal'ın sahaya sürdüğü kadroda sadece 4 yabancı yer aldı. Moses, Zanka, Gustavo ve Dirar sahaya çıkan yabancı oyuncular oldu. Hem eksikler hem de yedekte kalan isimler nedeniyle böyle bir tablo oluştu.<br/> <br/>İlk 11'de 7 yerli 4 yabancı vardı.Yeni Malatyaspor'da ise tam tersi 7 yabancı 4 yerli bulundu. <br/> <br/><b>Malatya'da büyük coşku<br/></b> <br/>Fenerbahçe'yi konuk eden Yeni Malatyaspor'da taraftarlar maça yoğun ilgi gösterdi. Sarı-siyahlı tribünler takımlarını yalnız bırakmadı. <br/> <br/>Tribünlerin tamamına yakını doldu. Fenerbahçe taraftarları da kendilerine ayrılan bölümü doldurdu. <br/> <br/><b>Emre Belözoğlu'na çiçek<br/></b> <br/>Karşılaşma öncesinde Yeni Malatya Stadı'nda güzel bir hareket oldu. Yedek kulübelerinin arkasında bulunan bir Fenerbahçe taraftarı ve küçük kız kaptan Emre Belözoğlu'nu çağırdı.<br/> <br/>Duruma kayıtsız kalmayan Emre, hemen o bölgeye gitti. Küçük taraftar, Fenerbahçe kaptanına çiçek verdi ve hatıra fotoğrafı çektirdi. <br/> <br/>Yeni Malatya taraftarları da bu hareketi alkışladı. </p>
    </article>
  </body>
</html>