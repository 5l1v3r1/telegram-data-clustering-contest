<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807217/%D8%BA%D8%B1%DB%8C%D8%A8-%D8%A2%D8%A8%D8%A7%D8%AF%DB%8C-%D9%BE%D8%B1%D9%88%DA%98%D9%87%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF%DB%8C-%D8%B1%D8%A7-%D8%A8%D8%B1%D8%A7%DB%8C-%D9%87%D9%85%DA%A9%D8%A7%D8%B1%DB%8C%E2%80%8C%E2%80%8C%D9%87%D8%A7%DB%8C-%D9%81%D9%86%DB%8C-%D8%A8%DB%8C%D9%86-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3-%D8%AA%D8%B5%D9%88%DB%8C%D8%A8-%DA%A9%D8%B1%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T21:51:00+00:00"/>
    <meta property="og:title" content="غریب آبادی: پروژه‌های جدیدی را برای همکاری‌‌های فنی بین ایران و آژانس تصویب کرده‌ایم"/>
    <meta property="og:description" content="نماینده دائم ایران در آژانس بین المللی انرژی اتمی از تصویب پروژه‌های جدید بین ایران و آژانس در حوزه همکاری‌های فنی خبر داد."/>
  </head>
  <body>
    <article>
      <h1>غریب آبادی: پروژه‌های جدیدی را برای همکاری‌‌های فنی بین ایران و آژانس تصویب کرده‌ایم</h1>
      <h2>نماینده دائم ایران در آژانس بین المللی انرژی اتمی از تصویب پروژه‌های جدید بین ایران و آژانس در حوزه همکاری‌های فنی خبر داد.</h2>
      <address>
        <time datetime="2019-11-24T21:51:00+00:00">24 Nov 2019, 21:51</time>
      </address>
      <p>به گزارش گروه سیاسی <a href="https://snn.ir/">خبرگزاری دانشجو</a>، کاظم غریب آبادی سفیر و نماینده دائم کشورمان نزد سازمان ملل و سایر سازمان های بین المللی مستقر در وین، از تصویب چندین پروژه جدید همکاری فنی بین جمهوری اسلامی و آژانس در جریان اجلاس هفته گذشته شورای حکام آژانس خبر داد.</p>
      <p>سفیر و نماینده دائم کشورمان در این خصوص اظهار داشت: با تلاش های صورت گرفته و مذاکرات فنی بین سازمان انرژی اتمی کشورمان و آژانس، علاوه بر تداوم اجرای دو پروژه همکاری فنی در حوزه نیروگاهی و درمان سرطان برای سال هال 2020 و 2021، چهار پروژه جدید همکاری فنی نیز برای دوره زمانی 2020 و 2021 برای کشورمان به تصویب رسید. غریب آبادی افزود: این پروژه ها که ارزش مالی اجرای آنها بیش از یک میلیون یورو (تامین از سوی آژانس) خواهد بود، در حوزه های مختلف از جمله ارتقای ایمنی و بهره برداری از راکتورهای تحقیقاتی هسته ای، ارتقای ظرفیت انسانی در حوزه سوخت هسته ای، ارتقای ظرفیت تولیدکنندگان در زمینه غلات اصلی، و همچنین مدیریت پسماندها می باشد.  </p>
      <p>گفتنی است برنامه همکاری‌های فنی، یکی از مهمترین حوزه های همکاری آژانس با کشورهای عضو، به ویژه کشورهای در حال توسعه است که هدف از آن، ارتقاء و بهبود وضعیت و استانداردها در حوزه های مختلف از جمله بهداشت، درمان، تغذیه، کشاورزی، ایمنی و امنیت، صنعت و غیره است. در مجموع، موضوعات تحت پروژه های همکاری فنی توسط آژانس، 30 حوزه را در برمی گیرد که بهداشت، تغذیه و کشاورزی، و ایمنی و امنیت به ترتیب بالاترین اولویت های همکاری بین آژانس و کشورهای عضو را تشکیل می دهند.</p>
    </article>
  </body>
</html>