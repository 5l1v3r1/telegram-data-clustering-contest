<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843085"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:19:00+00:00"/>
    <meta property="og:title" content="দেশে ফিরে নতুন সংকটে সেই সুমি"/>
    <meta property="og:description" content="সৌদিতে নির্যাতনের শিকার সুমি আক্তার দেশে ফিরে নতুন করে সংকটে পড়েছেন। শারীরিক অসুস্থ্যতার পাশাপাশি স্বামী নুরুল ইসলামে হুমকি ধমকিতে তার জীবন দুর্বিসহ হয়ে উঠেছে। সৌদি আরবে তার এই পরিণতির জন্য স্বামীকে দায়ী করে সুমি তার স্বামীর সাথে আর কোনো সম্পর্ক রাখতে চাইছেন না। স্থানীয় প্রশাসনের সাথে আলোচনা করে সুমির স্বামীসহ প্রতারক চক্রের বিরুদ্ধে ব্যবস্থা নেওয়ার সিদ্ধান্ত নেবেন বলেও জানায় সুমির পরিবার। একই সাথে সরকারের কাছে সুমির পুনর্বাসন চায় পরিবারটি। সুমির বাড়ি পঞ্চগড় জেলার বোদা উপজেলার পাঁচপীর ইউনিয়নের বৈরাতি সেনপাড়া এলাকায়। তিনি ওই এলাকার রফিকুল ইসলামের মেয়ে। গত ১৫ নভেম্বর সৌদিতে নির্যাতনের শিকার গৃহকর্মী সুমি আক্তারকে দেশে ফিরিয়ে এনে স্থানীয় জনপ্রতিনিধি ও স্থানীয় প্রশাসনের মাধ্যমে তার বাবা মায়ের কাছে হস্তান্তর করা হয়। সুমি এখন তার বাবার বাড়িতেই আছেন। গত শুক্রবার সুমির বাবা বাড়িতে গিয়ে দেখা যায়, বাড়ি ফেরার পর থেকেই সুমি ঘরের মধ্যেই সময় কাটান। কারো সাথে তেমন কথাও বলছেন না। এ ছাড়া শারীরিকভাবেও অসুস্থ হয়ে পড়েছেন। চোখের কর্নিয়া সমস্যায় ভুগছেন। কিন্তু টাকার অভাবে চিকিৎসা করাতে পারছেন না। এর মধ্যে নতুন করে সুমির স্বামী নুরুল…"/>
  </head>
  <body>
    <article>
      <h1>দেশে ফিরে নতুন সংকটে সেই সুমি</h1>
      <address><time datetime="2019-11-24T21:19:00+00:00">24 Nov 2019, 21:19</time> by <a rel="author">পঞ্চগড় প্রতিনিধি</a></address>
      <p>সৌদিতে নির্যাতনের শিকার সুমি আক্তার দেশে ফিরে নতুন করে সংকটে পড়েছেন। শারীরিক অসুস্থ্যতার পাশাপাশি স্বামী নুরুল ইসলামে হুমকি ধমকিতে তার জীবন দুর্বিসহ হয়ে উঠেছে। সৌদি আরবে তার এই পরিণতির জন্য স্বামীকে দায়ী করে সুমি তার স্বামীর সাথে আর কোনো সম্পর্ক রাখতে চাইছেন না। স্থানীয় প্রশাসনের সাথে আলোচনা করে সুমির স্বামীসহ প্রতারক চক্রের বিরুদ্ধে ব্যবস্থা নেওয়ার সিদ্ধান্ত নেবেন বলেও জানায় সুমির পরিবার। একই সাথে সরকারের কাছে সুমির পুনর্বাসন চায় পরিবারটি।</p>
      <p>সুমির বাড়ি পঞ্চগড় জেলার বোদা উপজেলার পাঁচপীর ইউনিয়নের বৈরাতি সেনপাড়া এলাকায়। তিনি ওই এলাকার রফিকুল ইসলামের মেয়ে। গত ১৫ নভেম্বর সৌদিতে নির্যাতনের শিকার গৃহকর্মী সুমি আক্তারকে দেশে ফিরিয়ে এনে স্থানীয় জনপ্রতিনিধি ও স্থানীয় প্রশাসনের মাধ্যমে তার বাবা মায়ের কাছে হস্তান্তর করা হয়। সুমি এখন তার বাবার বাড়িতেই আছেন।</p>
      <p>গত শুক্রবার সুমির বাবা বাড়িতে গিয়ে দেখা যায়, বাড়ি ফেরার পর থেকেই সুমি ঘরের মধ্যেই সময় কাটান। কারো সাথে তেমন কথাও বলছেন না। এ ছাড়া শারীরিকভাবেও অসুস্থ হয়ে পড়েছেন। চোখের কর্নিয়া সমস্যায় ভুগছেন। কিন্তু টাকার অভাবে চিকিৎসা করাতে পারছেন না। এর মধ্যে নতুন করে সুমির স্বামী নুরুল ইসলাম বিভিন্নভাবে তাকে নিয়ে যাওয়ার জন্য হুমকি ধামকি দিচ্ছেন বলে অভিযোগ করেন সুমি। </p>
      <p>সুমি জানান, টাকার অভাবে জেএসসি পরীক্ষা দিতে পারেননি তিনি। প্রায় দুই বছর আগে গাজীপুরে মামার বাড়িতে থেকে সেখানকার এক সোয়েটার কারখানায় কাজ শুরু করেন। মামী শরিফা খাতুন আশুলিয়ার চারাবাগ এলাকার নুরুল ইসলামের সাথে তাকে পরিচয় করিয়ে দেয়। একদিন তার মামার বাড়ি থেকে জুতা সেলাই করতে মুচির কাছে গেলে সেখান থেকে সুমিকে গাড়িতে করে তুলে নিয়ে যায় নুরুল ইসলাম। ৭/৮ দিন আশুলিয়ার পারভেজ নামের এক ব্যক্তির বাড়িতে আটকে রেখে বিয়ে করতে বাধ্য করে সুমিকে। অপ্রাপ্ত বয়স্ক সুমির জাল জন্মসনদ তৈরি করে বিয়ে করেন নুরুল ইসলাম। নুরুল ইসলাম মাদক চক্রসহ বিভিন্ন অপরাধ কর্মে জড়িত ছিলো। তারপরও কষ্ট করে তার সংসার শুরু করেন সুমি। কিন্তু তার স্বামী তাকে বিদেশে পাঠানোর চক্রান্ত শুরু করে দেয়। নুরুল ইসলাম তার পরিচিত দালালের মাধ্যমে সৌদি আরবে পাঠানোর সব বন্দোবস্ত করেন।</p>
      <p>সুমি বলেন, এখন আমাকে সেই দুর্বিসহ নির্যাতনের দিনগুলোর কথা তাড়িয়ে বেড়াচ্ছে। এখনো স্বাভাবিক হতে পারছি না। অসুস্থ হয়ে পড়েছি। কিন্তু টাকার অভাবে চিকিৎসা করাতে পারছি না। আমি আর নুরুল ইসলামে সাথে সংসার করতে চাই না। তার জন্যই আজ আমার এই পরিণতি। ২০০২ সালে আমার জন্ম হলেও সে আমার বয়স ২৫ দেখিয়ে সৌদিতে পাঠায়। সৌদিতে গিয়ে আমি বুঝতে পেরেছি সে আমাকে দালালদের কাছে বিক্রি করে দিয়েছে। আমি এখন তার সংসার করতে রাজি না হওয়ায় সে আমাকে বিভিন্নভাবে হুমকি ধামকি দিচ্ছে। আমার নামে মামলা করবে বলে ভয় দেখাচ্ছে। আমরা নাকি তার কাছে ১২ লাখ টাকা নিয়েছি। অথচ উল্টো সে আমাকে ফিরিয়ে আনার কথা বলে আমার বাবার কাছে অনেক টাকা নিয়েছে। আমার বাবা গরু বিক্রি করে তাকে টাকা দিলে তারপর সে আমার ভিডিওটি প্রকাশ করার ব্যবস্থা করে। আমি এখন নিরাপত্তাহীনতায় ভুগছি। সরকার আমাকে দেশে ফিরিয়ে এনেছে আমি কৃতজ্ঞতা জানাই। আমি যেন নতুন করে আমার ভবিষ্যৎ গড়তে পারি সেই সহযোগিতা সরকারের কাছে চাইছি।</p>
      <p>সুমির মা মল্লিকা বেগম বলেন, মেয়েটি ফেরার পর থেকেই ঘর থেকে বের হচ্ছে না। ওর ভবিষ্যৎ কি হবে সেটা আমরা ভেবে পাচ্ছি না। টাকার অভাবে মেয়েটার চিকিৎসাও করাতে পারছি না। মানুষের কাছে মুখ দেখাতে পারছি না। সরকারের কাছে আমাদের দাবি তার চিকিৎসা ও কর্মসংস্থানের যেন ব্যবস্থা করা হয়। </p>
      <p>সুমির বাবা রফিকুল ইসলাম বলেন, নুরুল ইসলামে অপকর্মের কথা এখন সবাই জেনে গেছে তাই সে আমাদের হুমকি ধামকি দিচ্ছে। আমার মেয়েকে ফিরিয়ে আনার কথা বলে সে আমার কাছে কয়েক দফায় ৫০ হাজার টাকা নিয়েছে। আমার মেয়েকে সে জোর করে আটকে রেখে বিয়ে করেছে। আমরা বোদা উপজেলা নির্বাহী কর্মকর্তার সাথে কথা বলে আইনগত ব্যবস্থা নেব। </p>
      <p>সুমির স্বামী নুরুল ইসলাম বলেন, আমি আগে মাদক সেবন করতাম। কিন্তু সুমির সাথে বিয়ে হওয়ার পর আমি ভালো হয়ে যাই। আমি জোর করে বিয়ে করিনি। সুমিই বিয়ে করার জন্য আমাকে বাধ্য করে। আমি তাকে সৌদি যেতে মানা করি কিন্তু সে নিজেই সৌদি যাওয়ার সব ব্যবস্থা করে। আমিই তাকে সৌদি থেকে ফিরিয়ে আনার জন্য বিভিন্ন অফিসে দৌড়ঝাপ করি। সুমি সৌদিতে গেলে আমি তার বাবার বাড়ি এলাকায় জমি কেনার জন্য সুমির বাবার কাছে ১২ লাখ টাকা দেই। তারা জমি কেনেনি এবং আমাকেও টাকা ফেরত দেয়নি। সুমি যদি আমার সাথে সংসার না করে তাহলে আমাকে টাকা ফেরত দিতে হবে। আমি তাকে তালাক দিতে চাই না।</p>
      <p>বোদা উপজেলা নির্বাহী কর্মকর্তা সৈয়দ মাহমুদ হাসান বলেন, সুমির বিষয়ে আমরা খোঁজ খবর রাখছি। কোনো প্রশিক্ষণের মাধ্যমে তার কর্মসংস্থানের ব্যবস্থা করা যায় কিনা তা আমরা ভাবছি। তিনি জানিয়েছেন তার স্বামীর কাছে ফিরে যেতে চান না। তারপরও কেউ যদি বাড়াবাড়ি করে আমরা তার বিরুদ্ধে আইনগত ব্যবস্থা গ্রহণ করবো।</p>
    </article>
  </body>
</html>