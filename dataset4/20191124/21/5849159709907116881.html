<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/health-risks-of-being-overweight-1-1-10610534.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T21:08:00+00:00"/>
    <meta property="og:title" content="అధిక బరువుతో అనేక రకాలైన ఆరోగ్య సమస్యలు"/>
    <meta property="og:description" content="బంజారాహిల్స్: అధిక బరువుతో అరోగ్యపరంగా ఎన్నో రకాలైన ఇబ్బందులు ఎదుర్కోవాల్సి ఉంటుందని ప్రముఖ గాయకులు ఎస్‌పీ. బాలసుబ్రమణ్యం అన్నారు. గ్లోబల్ హాస్పిటల్స్ ఆధ్వర్య"/>
  </head>
  <body>
    <article>
      <h1>అధిక బరువుతో అనేక రకాలైన ఆరోగ్య సమస్యలు</h1>
      <address>
        <time datetime="2019-11-24T21:08:00+00:00">24 Nov 2019, 21:08</time>
      </address>
      <p>బంజారాహిల్స్: అధిక బరువుతో అరోగ్యపరంగా ఎన్నో రకాలైన ఇబ్బందులు ఎదుర్కోవాల్సి ఉంటుందని ప్రముఖ గాయకులు ఎస్‌పీ. బాలసుబ్రమణ్యం అన్నారు. గ్లోబల్ హాస్పిటల్స్ ఆధ్వర్యంలో ఆదివారం సోమాజిగూడలోని మెర్క్యూర్ హోటల్‌లో బేరియాట్రిక్ సపోర్ట్ గ్రూప్ సమావేశాన్ని నిర్వహించారు. ఈ సమావేశానికి ముఖ్య అతిథిగా విచ్చేసిన ఎస్‌పీ.బాలు మాట్లాడుతూ..పదేళ్ల క్రితం సుమారు 130 కేజీల బరువుతో తాను ఎన్నో విధాలుగా ఇబ్బందులు పడ్డానన్నారు. బరువు తగ్గించుకోవాలని అనేక ప్రయత్నాలు చేసినా ఫలితం దక్కలేదని బేరియాట్రిక్ సర్జరీ ద్వారా 3కిలోల బరువు తగ్గానన్నారు. ప్రస్తుతం ఎలాంటి ఆరోగ్య సమస్యలు లేకుండా ఉన్నానని పేర్కొన్నారు. ఒబెసిటీతో బాధపడుతున్న వారికి ప్రస్తుతం మంచి చికిత్సలు అందుబాటులో ఉన్నాయని గ్లోబల్ ఆస్పత్రి ఒబెసిటీ బేరియాట్రిక్ సర్జన్ డా.కేఎస్.లక్ష్మి పేర్కొన్నారు. తాము ఇప్పటిదాకా 3వేల బేరియాట్రిక్ సర్జరీలు, 30వేల ల్యాప్రోస్కోపిక్ శస్త్రచికిత్సలు నిర్వహించామన్నారు. ఈ సందర్భంగా బేరియాట్రిక్ చికిత్సలో వచ్చిన టెక్నాలజీలపై అవగాహన కల్పించారు. ఈ కార్యక్రమంలో ఆస్పత్రి చైర్మన్ డా. కే.రవీంద్రనాథ్, డా.శ్రీనివాసులు, డా.వెంకట్ వేమూరి, మల్లీశ్వరి తదితరులు పాల్గొన్నారు.</p>
    </article>
  </body>
</html>