<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709907"/>
    <meta property="og:site_name" content="ישראל היום"/>
    <meta property="article:published_time" content="2019-11-24T21:37:51+00:00"/>
    <meta property="og:title" content="באמצע הטיסה: הטייס קיבל התקף לב ומת"/>
    <meta property="og:description" content="דרמה בשחקים במהלך טיסת פנים של חברת אירופלוט ברוסיה • אחד הטייסים קיבל דום לב - ונפטר בזמן נחיתת החירוםתיירות"/>
  </head>
  <body>
    <article>
      <h1>באמצע הטיסה: הטייס קיבל התקף לב ומת</h1>
      <h2>דרמה בשחקים במהלך טיסת פנים של חברת אירופלוט ברוסיה • אחד הטייסים קיבל דום לב - ונפטר בזמן נחיתת החירום • החברה: "למרבה הצער לא ניתן היה להצילו"</h2>
      <address><time datetime="2019-11-24T21:37:51+00:00">24 Nov 2019, 21:37</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p>במהלך טיסת חברת אירופלוט הרוסית אתמול (שבת) מהבירה מוסקבה לעיר אנאפה שליד הים השחור, קיבל הטייס התקף לב ונפטר בזמן טיסה. </p>
      <p>טיסה SU15346 המריאה ממוסקבה בשעה 08:20 בבוקר, ובזמן השיוט, בגובה של 33 אלף רגל, התלונן טייס המשנה, בן 49, שהוא לא חש בטוב. הקברניט ביקש מהדיילים לשאול האם יש רופא במטוס, אך כששבו עם תשובה שלילית, ביקש לנחות נחיתת חירום בנמל התעופה הבינלאומי פלאטוב, שהיה הקרוב ביותר. </p>
      <p>עוד ביקש הקברניט ממגדל הפיקוח להזעיק אמבולנס, ועם הנחיתה עלה הצוות הרפואי למטוס, אך למרבה הצער טייס המשנה כבר לא היה בין החיים.</p>
      <figure>
        <img src="https://www.israelhayom.co.il/sites/default/files/u116519/ThinkstockPhotos-476678558.jpg"/>
        <figcaption>
          <b>הטייס קיבל התקף לב ומת // צילום: Getty Images</b>
        </figcaption>
      </figure>
      <p>לאחר כמה ניסיונות החייאה שנכשלו, פינה הצוות הרפואי את גופת הטייס מןהמטוס. לדברי סוכנות הידיעות הרוסית טאס"ס, טייס המשנה לקה בהתקף לב חמור וכנראה נפטר בזמן נחיתת החירום. דובר החברה מסר כי "למרבה הצער, לא ניתן היה להצילו". לאחר מותו של טייס המשנה, הטיסה המריאה בשנית מנמל התעופה בפלאטוב יחד עם טייס נוסף שגויס מהנמל, בשעה 13:12 ונחת באנאפה בשעה 13:53.</p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/709411">צפו: מנוע מטוס עלה באש במהלך טיסה</a>
      </p>
      <p>
        <a href="https://www.israelhayom.co.il/article/709531">חשש לביטול אלפי טיסות של אייר-פראנס</a>
      </p>
      <p>
        <a href="https://www.israelhayom.co.il/article/709761">בואינג חשפה לעובדיה את "המטוס הארוך"</a>
      </p>
      <p>ברוסיה מדווחים כי ועדת החקירה במדינה תפתח בחקירה של נסיבות המוות. נציין כי מקרים כאלה של פטירת טייס במהלך טיסה הם נדירים - טייסים נדרשים לעבור בדיקות רפואיות לפחות פעם בשנה וקברניטים מעל גיל 40 נדרשים לעבור בדיקה רפואית מקיפה כל חצי שנה</p>
    </article>
  </body>
</html>