<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/lucian-bode-dupa-alegeri-307202.html"/>
    <meta property="og:site_name" content="B1 TV"/>
    <meta property="article:published_time" content="2019-11-24T21:08:38+00:00"/>
    <meta property="og:title" content="Ministrul Transporturilor: ”Am pus o cărămidă esenţială în a construi o Românie normală”"/>
    <meta property="og:description" content="Lucian Bode, ministrul Transporturilor, Infrastructurii şi Comunicaţiilor, a declarat, după anunţarea rezultatelor exit-pollurilor, că, după părerea sa, prin votul de duminică s-a pus ”o cărămidă..."/>
  </head>
  <body>
    <article>
      <h1>Ministrul Transporturilor: ”Am pus o cărămidă esenţială în a construi o Românie normală”</h1>
      <address><time datetime="2019-11-24T21:08:38+00:00">24 Nov 2019, 21:08</time> by <a rel="author">Redacția B1.ro</a></address>
      <p><a href="https://www.b1.ro/tag/lucian-bode-292637.html">Lucian Bode</a>, ministrul Transporturilor, Infrastructurii şi Comunicaţiilor, a declarat, după anunţarea rezultatelor exit-pollurilor, că, după părerea sa, prin votul de duminică s-a pus ”o cărămidă esenţială„ în construirea unei Românii normale, aşa cum spune şi sloganul de campanie a lui Klaus Iohannis.</p>
      <p>"Cred că astăzi am pus o cărămidă foarte importantă, poate chiar - nu cred că greşesc când spun - esenţială în ceea ce ne propunem noi, în a construi o Românie normală. (...) O Românie în care să-şi dorească să rămână tinerii, să muncească, să-şi construiască un viitor, o Românie în care să-şi dorească milioanele de români din afara graniţelor ţării să se întoarcă, o Românie în care bătrânii, pensionarii, bunicii noştri nu sunt batjocoriţi, nu sunt minţiţi în fiecare campanie electorală (...), o Românie în care bunicii noştri să aibă bătrâneţi liniştire, o Românie în care sunt convins că putem să construim, o Românie care se poate dezvolta, în parteneriat cu Uniunea Europeană, în parteneriat strategic cu Statele Unite, o Românie respectată la nivel mondial, la nivel european. Aceasta este România normală care cred eu că poate fi construită de către preşedintele Klaus Iohannis şi de către o guvernare liberală", a afirmat <a href="https://www.b1.ro/tag/lucian-bode-292637.html">Lucian Bode</a>.</p>
      <p>Ministrul Transporturilor, Infrastructurii şi Comunicaţiilor a mai precizat că România normală trebuie să arate aşa cum şi-o doreşte fiecare, indiferent de poziţia pe care o ocupă în societate, de nivelul de pregătire, de locul de muncă, de poziţia socială, potrivit Agerpres.</p>
    </article>
  </body>
</html>