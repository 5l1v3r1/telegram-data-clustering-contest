<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/druga-strana-kosova/kako-je-nekadasnji-radnicki-bioskop-u-peci-postao-kulturni-centar-mladih-video/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T21:22:50+00:00"/>
    <meta property="og:title" content="Kako je nekadašnji Radnički bioskop u Peći postao kulturni centar mladih? (VIDEO)"/>
    <meta property="og:description" content="Nekadašnji &quot;Radnički bioskop&quot; u Peći, danas je postao kulturni centar mladih &quot;Jusuf Đervalja&quot;, u kome se već deseti put zaredom organizuje međunarodni festival animiranog filma &quot;Anibar&quot;."/>
  </head>
  <body>
    <article>
      <h1>Kako je nekadašnji Radnički bioskop u Peći postao kulturni centar mladih? (VIDEO)</h1>
      <h2>Iz serijala "Druga strana Kosova"</h2>
      <address><time datetime="2019-11-24T21:22:50+00:00">24 Nov 2019, 21:22</time> by <a rel="author">Una Miletić - Miloš D. Miljković</a></address>
      <p>
        <b>Nekadašnji „Radnički bioskop“ u Peći, danas je postao kulturni centar mladih „Jusuf Đervalja“, u kome se već deseti put zaredom organizuje međunarodni festival animiranog filma „Anibar“.</b>
      </p>
      <p>Kako bi zadržali mesto koje godinama nije radilo a koje je pod njihovom upravom postalo kulturni centar, mladi entuzijasti iz Peći morali su da se uhvate u koštac i sa Kosovskom agencijom za privatizaciju.</p>
      <p>Vuljnet Sanaja, osnivač i direktor festivala animiranog filma „Anibar“, objašnjava da su bioskop sagradili radnici tokom 1950. godina prošlog veka, zbog čega je i nosio naziv „Radnički bioskop“, to jest na albanskom „Kino rad“. Prema njegovim rečima, bioskop je radio do kasnih osamdesetih godina. Poslednjih godina svog rada, priča Sanaja, u bioskopu su prikazivani erotski i pornografski filmovi.</p>
      <figure>
        <img src="https://www.danas.rs/wp-content/uploads/2019/11/IMG_20191103_132519-300x225.jpg?x65859"/>
      </figure>
      <p>– U godinama nakon rata bioskop nije radio. Tokom 2000. godine bioskop je renoviran, promenjen je njegov izgled, ali on i dalje nije bio u funkciji – priseća se Sanaja.</p>
      <p>On navodi da su on i njegovi prijatelji imali samo 18 godina kada su 2010. godine započeli međunarodni festival animacije u Peći, jer su želeli da urade nešto za svoj grad.</p>
      <p>– Shvatili smo da postoji dosta prostora za održavanje kulturnih dešavanja, ali da ima malo kulturnih aktivnosti. Zbog toga smo se angažovali oko bioskopa. Naš plan je bio da ga pretvorimo u kulturni centar u kome će se, pored prikazivanja filmova, održavati i druge kulturne aktivnosti poput koncerata – navodi Sanaja.</p>
      <p>On ističe da od 2014. godine bioskop ima svoj godišnji program, a dve godine kasnije, dobili su dozvolu od opštine da upravljaju bioskopom kako bi ga vratili u život. Ipak, 2017. godine nastupili su problemi.</p>
      <figure>
        <img src="https://www.danas.rs/wp-content/uploads/2019/11/IMG_20191103_132147-300x225.jpg?x65859"/>
      </figure>
      <p>– Te godine, kosovska Agencija za privatizaciju zatražila je vlasništvo nad bioskopom. Međutim, u prošlosti se dešavalo da agencija preuzme zgradu, proda je, i u mnogim slučajevima ta zgrada bude uništena. Zbog toga smo se angažovali, organizovali kampanju širom države koja je okupila veliki broj ljudi koji su se tome protivili. Kroz festival i pomenutu kampanju uspeli smo da zaustavimo taj proces – naglašava Sanaja.</p>
      <p>Danas se program festivala, osim u pomenutom bioskopu, odvija  na više lokacija na otvorenom. Prošle godine, festival je uspeo da ugosti producente koji su radili na animiranim serijama“<i>BoJack Horseman“, zatim „Rick and Morty“ i „The Simpsons“.</i></p>
      <p>Konkurs za naredno izdanje Anibar festivala otvoren je od oktobra i na njega pristigne oko 2.000 kratkih indi-filmova iz celog sveta. Svake godine festival ima određenu temu koju obrađuju filmovi koji pristižu na konkurs. Pored prikazivanja filmova, u okviru festivala postoje i master – radionice na kojima mladi uče animaciju.</p>
      <p>Sanaja poručuje da je za buduće generacije u tom malom gradu, bisokop mesto u kome mogu da vide čitav svet.</p>
      <figure>
        <iframe src="https://www.youtube.com/embed/OUeDVa1SP9g" width="675" height="380" data-service="Youtube" scrolling="no"/>
      </figure>
      <h3>Povezani tekstovi:</h3>
    </article>
  </body>
</html>