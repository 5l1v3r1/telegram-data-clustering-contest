<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Esforc-final-completar-setmana-victories_0_2350564964.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T21:23:35+00:00"/>
    <meta property="og:title" content="Esforç final per completar la setmana amb tres victòries"/>
    <meta property="og:description" content="El Barça pateix per no perdre a la pista de l’UCAM Múrcia (83-87)"/>
  </head>
  <body>
    <article>
      <h1>Esforç final per completar la setmana amb tres victòries</h1>
      <h2>El Barça pateix per no perdre a la pista de l’UCAM Múrcia (83-87)</h2>
      <address>
        <time datetime="2019-11-24T21:23:35+00:00">24 Nov 2019, 21:23</time>
      </address>
      <p>El Barça va patir per superar l’UCAM Múrcia (83-87) i completar una exigent setmana amb la seva tercera victòria. L’equip blaugrana va solucionar durant un bon període final una situació complicada perquè va arribar a perdre per 13 punts de diferència. Nikola Mirotic, que va acabar amb 20 punts i 11 rebots, i Ádám Hanga van ser dos dels jugadors més importants en un partit marcat per les tècniques xiulades. Sito Alonso, exentrenador del Barça, no va poder acabar el partit a la banqueta perquè va ser expulsat.</p>
      <p>“Ha sigut un partit com ens esperàvem, amb moltes emocions. L’UCAM Múrcia ha jugat amb molta agressivitat en defensa durant uns primers vint minuts en què nosaltres no hem trobat bones solucions en atac. Hem reaccionat, però no hem jugat com podem fer-ho. Hem parlat amb els jugadors i hem trobat solucions”, va analitzar Svetislav Pesic, que va recordar que l’equip blaugrana havia jugat quatre partits en tan sols set dies. “Si les cames no estan preparades, tens problemes per prendre bones decisions”, va explicar el tècnic serbi. El vestidor va coincidir en l’anàlisi del preparador. “No hem començat bé però hem millorat durant la segona meitat. Hem ajustat algunes coses i hem acabat fent una bona feina. El més important és que l’equip ha aconseguit la victòria”, va opinar Brandon Davies, que va ser expulsat.</p>
      <p>Els baixos percentatges en el tir de tres punts (3/21), les pèrdues de pilota (18) i els problemes defensius es van convertir en una llosa per al Barça, que va tirar d’ofici per evitar la derrota en una mala tarda. Lluny del rendiment que va oferir contra el Fenerbahçe i el Maccabi, els visitants van trigar una eternitat en controlar un partit que no havia començat amb bon peu. La renda local va arribar a ser de 13 punts durant el tercer període (39-26). “Això és un circ, això no és bàsquet. Un contra cinc! No ho entenc”, va cridar Pesic durant un temps mort, quan els seus jugadors estaven oferint la pitjor imatge. A sis minuts del final l’equip blaugrana perdia a Múrcia (75-69). Un parcial d’1-17 va redefinir l’escenari (76-86) i el conjunt català va sentir que tenia controlada la situació. L’UCAM Múrcia no es va rendir i va afegir incertesa en una recta final molt oberta (83-86).</p>
      <p>Tot i tenir la baixa d’Askia Booker, l’UCAM Múrcia va oferir un bon rendiment contra el Barça. Jarell Eddie, que va anotar 24 punts amb 6/7 en triples, i Kyle Hunt van fer una bona feina contra el líder de l’Eurolliga, a qui la setmana se li va fer una mica llarga. El públic local va acabar molt enfadat amb els àrbitres.</p>
      <h3>Badalona i Manresa, cara i creu</h3>
      <p>El Joventut de Badalona i el Baxi Manresa, que van jugar dissabte, mantenen trajectòries oposades a la Lliga Endesa. La Penya va sumar a Fuenlabrada el sisè triomf consecutiu. “Estic molt content perquè, de les sis victòries, tres han arribat fora de casa. Tinc una plantilla excel·lent i els jugadors estan fent un gran esforç col·lectiu. Els partits els guanyen els equips, no els jugadors”, analitzava Carles Duran, que continua sense poder comptar amb Simon Birgander.</p>
      <p>El Baxi Manresa, en canvi, no va poder mantenir un avantatge de 14 punts a Saragossa. “Durant molts minuts hem fet un bon partit i hem anat al davant en el marcador molta estona. Però no hem tingut sort ni en el cas de Luke Nelson i la seva expulsió, ni en la lesió de Frankie Ferrari. Al final estàvem molt limitats físicament, ens ha faltat físic i hem perdut rebots, mentre que en atac no hem trobat els referents”, va dir Pedro Martínez. El base nord-americà amb passaport italià té trencat el cinquè metatarsià del peu esquerre, una lesió de llarga durada. El club no fixa el període de baixa, que dependrà de la seva recuperació, però estudiarà la situació i el mercat per valorar una possible incorporació.</p>
    </article>
  </body>
</html>