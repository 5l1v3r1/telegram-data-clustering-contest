<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/"/>
    <meta property="og:site_name" content="to10.gr"/>
    <meta property="article:published_time" content="2019-11-24T21:49:48+00:00"/>
    <meta property="og:title" content="Άγγελος Ευαγγέλου, ο… ευαγγελιστής της «εξυγίανσης»"/>
    <meta property="og:description" content="Έχει μάθει να πορεύεται στη διαιτητική καριέρα του με τις... εξυγιαντικές αρχές και καθιστά παντού σαφές το μήνυμα της... Ο διαιτητής Άγγελος Ευαγγέλου σημάδεψε ακόμα ένα παιχνίδι της φετινής Superleague."/>
  </head>
  <body>
    <article>
      <h1>Άγγελος Ευαγγέλου, ο… ευαγγελιστής της «εξυγίανσης»</h1>
      <h2>Έχει μάθει να πορεύεται στη διαιτητική καριέρα του με τις... εξυγιαντικές αρχές και καθιστά παντού σαφές το μήνυμα της... Ο διαιτητής Άγγελος Ευαγγέλου σημάδεψε ακόμα ένα παιχνίδι της φετινής Superleague.</h2>
      <address><time datetime="2019-11-24T21:49:48+00:00">24 Nov 2019, 21:49</time> by <a rel="author">to10.gr</a></address>
      <p>Η εξυγιαντική… παράσταση που έδωσε ο διαιτητής Άγγελος Ευαγγέλου στο ΟΑΚΑ το βράδυ της Κυριακής ήταν η τελευταία στον μακρύ… κατάλογο έργων του συγκεκριμένου. Ο Αθηναίος ρέφερι ουσιαστικά διαμόρφωσε την ισοπαλία 1-1 της ΑΕΚ με τον Άρη, ευνοώντας τους γηπεδούχους και αδικώντας τους φιλοξενούμενους.</p>
      <p>Ο Ευαγγέλου απέβαλλε αναίτια τον Μπράουν Ιντέγε του Άρη, ενώ στο 78’ υπέδειξε ένα ανύπαρκτο πέναλτι υπέρ της ΑΕΚ, δίνοντας την ευκαιρία να ισοφαρίσει… Ήταν τόσο εξοργιστική η διαιτησία του 36χρονου από το σύνδεσμο Αθήνας, ώστε ο αμυντικός του Άρη, Λίντσεϊ Ρόουζ έχασε την ψυχραιμία του και τον ρώτησε ειρωνικά «πόσα σε πλήρωσαν;».</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Βέβαια, ο Ευαγγέλου έχει δείξει τις ικανότητες του και η εξυγίανση τις εκτιμά δεόντως. Στις 26 Ιανουαρίου του 2019, η ΑΕΚ αντιμετώπισε τον Πανιώνιο στη Νέα Σμύρνη και επικράτησε 2-0 με γκολ των Μάνταλου και Ποντένσε. Όλοι θυμούνται ότι ο αρχηγός της Ένωσης είχε σκοράρει έχοντας προηγουμένως κοντρολάρει τη μπάλα με το χέρι… Το είχαν δει όλοι, εκτός από τον Ευαγγέλου… Οι ποδοσφαιριστές και οι άνθρωποι του Πανιωνίου είχαν διαμαρτυρηθεί έντονα στον Ευαγγέλου, αλλά εκείνος ασυγκίνητος μέτρησε το τέρμα και άνοιξε στην ΑΕΚ το δρόμο για τη νίκη.</p>
      <p>
        <b>Ευαγγέλου σημαίνει… τρίποντο για τον ΠΑΟΚ</b>
      </p>
      <p>Η νέα εποχή στην ΕΠΟ άρχισε από τη μέρα που ανέλαβαν τον έλεγχο της ο ΠΑΟΚ και η ΑΕΚ… Ο Ευαγγέλου είναι ένας από τους προτιμώμενους διαιτητές και σφυρίζει συχνά τους πρωτεργάτες της «εξυγίανσης»… Τα κατορθώματα του για την ΑΕΚ αναφέρθηκαν παραπάνω, όμως ο 36χρονος διαιτητής ορίζεται συχνά στα παιχνίδια του ΠΑΟΚ.</p>
      <p>Είτε στο γήπεδο, είτε στο VAR, το οποίο έχει ιδιαίτερη σημασία για να… δείχνει τα σωστά στην προώθηση της «εξυγίανσης». Ο Ευαγγέλου διαιτήτευσε το διπλό του ΠΑΟΚ στο Πανθεσσαλικό επί του ΝΠΣ Βόλου, το μόνο που κανένας δεν έφυγε παραπονεμένος… Για ευνόητους λόγους…</p>
      <p>Περαιτέρω, ο Ευαγγέλου ήταν στο VAR στο «διπλό» του ΠΑΟΚ στην Τρίπολη, όπου ο Αστέρας δεν πήρε διπλό πέναλτι, στην επικράτηση επί του Παναιτωλικού στην Τούμπα στην πρεμιέρα του πρωταθλήματος και στη νίκη με τον Ατρόμητο στο Περιστέρι. <a href="https://www.to10.gr/anonymous/741516/evangelou-agapimeno-pedi-tou-pereira-gouri-tou-paok/">Κοινώς, Ευαγγέλου σημαίνει… τρίποντο για τον ΠΑΟΚ. Σε τέσσερα φετινά ματς, η ομάδα του Ιβάν Σαββίδη έχει το απόλυτο με 12 βαθμούς</a>…</p>
      <p>Αντίστοιχα, ο Ευαγγέλου διεύθυνε το φετινό παιχνίδι του Πανιώνιου με τον Παναθηναϊκό στη Νέα Σμύρνη και… έκανε τα στραβά μάτια στο χτύπημα του Μανιάτη στον Περέα. Ήταν τόσο… αποφασισμένος ο Ευαγγέλου, που αν και είχε τη φάση στο VAR κατέληξε ότι μία κίτρινη κάρτα ήταν αρκετή.</p>
      <p>
        <b>Βλέπει «κόκκινο» και αφηνιάζει</b>
      </p>
      <p>Φυσικά, η «εξυγίανση» δεν συνεπάγεται μόνο την εύνοια για τον ΠΑΟΚ και την ΑΕΚ, αλλά και σφυρίγματα κατά του Ολυμπιακού. Ο Ευαγγέλου έχει συνδέσει το όνομα του με παιχνίδια που ο Ολυμπιακός αδικήθηκε κατάφορα. Για παράδειγμα, ο Ευαγγέλου ήταν στο VAR στο πρόσφατο 1-1 στο ντέρμπι των αιωνίων αντιπάλων στο ΟΑΚΑ. Ένα ματς που ο Παναθηναϊκός πήρε δύο πέναλτι για να αξιοποίησε το δεύτερο και να ισοφαρίσει στο φινάλε.</p>
      <p>Τα διαπιστευτήρια του Ευαγγέλου έχουν κατατεθεί με το… παραπάνω τη φετινή σεζόν. Ο Αθηναίος ρέφερι διαιτήτευσε το ματς του Ολυμπιακού με τη Λάρισα στο AEL FC Arena και έκανε ότι μπορούσε… Τρία γκολ είχε ακυρώσει από τους παίκτες του Μαρτίνς, με πιο χαρακτηριστικό το τέρμα του Μεριά, στο οποίο ο Ευαγγέλου είχε… οραματιστεί φάουλ του Γκιγέρμε στο πρώτο δοκάρι… Τελικά, δεν τα κατάφερε αφού ο Ολυμπιακός νίκησε 1-0.</p>
      <p>Ακόμα μία αναμέτρηση του Ολυμπιακού που σημάδεψε ο Ευαγγέλου ήταν το περσινό «διπλό» στο Περιστέρι με τον Ατρόμητο, που είχε λήξει 0-1 με γκολ του Βούκοβιτς. Στο 34’ ο Γιαννούλης (ο νυν… του ΠΑΟΚ) «γκρέμισε» τον Ποντέσε στην περιοχή αλλά ο Ευαγγέλου κοίταζε κάπου αλλού… Ήταν τόσο κραυγαλέα η παράβαση, που ακόμα και ο… εξυγιαντικών καταβολών Τάσος Κάκος, είχε σχολιάσει στο OPEN TV ότι έπρεπε να δοθεί πέναλτι υπέρ του Ολυμπιακού. Φανταστείτε τι είχε συμβεί…</p>
      <p>Το… ρεπερτόριο του Ευαγγέλου κατά του Ολυμπιακού περιλαμβάνει και πέναλτι εκτός περιοχής… Στις 4 Μαρτίου του 2018, ο Παναθηναϊκός ισοφάρισε 1-1 στο φινάλε στο «Καραϊσκάκης», όταν ο Ένχελς ανέτρεψε τον Ινσούα πριν τη γραμμή, αλλά ο Ευαγγέλου αντί να υποδείξει φάουλ, έδειξε την άσπρη βούλα…</p>
      <p>
        <b>
          <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>