<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/championnat/article/1418307/toyloyz-marseig-0-2-deyteri-thesi-kai-8-apo-pari"/>
    <meta property="og:site_name" content="gazzetta.gr"/>
    <meta property="article:published_time" content="2019-11-24T21:59:00+00:00"/>
    <meta property="og:title" content="Τουλούζ – Μαρσέιγ 0-2: Δεύτερη θέση και -8 από Παρί"/>
    <meta property="og:description" content="Με δύο γκολ σε τρία λεπτά πριν το 80', η Μαρσέιγ έφυγε με το διπλό (0-2) από την έδρα της Τουλούζ του Ευθύμη Κουλούρη και ανέβηκε στην δεύτερη θέση, στο -8 από την Παρί. Χωρίς σκορ Σεντ Ετιέν και Μονπελιέ."/>
  </head>
  <body>
    <article>
      <h1>Τουλούζ – Μαρσέιγ 0-2: Δεύτερη θέση και -8 από Παρί</h1>
      <h2>Με δύο γκολ σε τρία λεπτά πριν το 80', η Μαρσέιγ έφυγε με το διπλό (0-2) από την έδρα της Τουλούζ του Ευθύμη Κουλούρη και ανέβηκε στην δεύτερη θέση, στο -8 από την Παρί. Χωρίς σκορ Σεντ Ετιέν και Μονπελιέ.</h2>
      <address><time datetime="2019-11-24T21:59:00+00:00">24 Nov 2019, 21:59</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Χωρίς να εντυπωσιάσει αλλά με πρωτεύων στόχο το θετικό αποτέλεσμα που θα την έφερνε μόνη στο κυνήγι της Παρί Σεν Ζερμέν, η Μαρσέιγ απέδρασε από την Τουλούζη επί της ομάδας του Ευθύμη Κουλούρη με 2-0.</p>
      <p>Σε ένα ματς που απουσίαζε ο ρυθμός, οι ισορροπίες άλλαξαν όταν ο Μορέιρα αποβλήθηκε μετά από παρέμβαση του VAR με απευθείας κόκκινη κάρτα στο 41'. Ο Έλληνας στράικερ των γηπεδούχων ήταν το «θύμα» αυτής της κατάστασης, καθώς αποχώρησε για να μπει αμυντικός στο ματς, όμως, παρά την σθεναρή αντίσταση, οι Μασσαλοί βρήκαν το δρόμο προς τη νίκη μέσα σε ένα τρίλεπτο στο τελευταίο τέταρτο του αγώνα.</p>
      <p>Μπενεντέτο στο 77' και Ράντονιτς στο 80' έλυσαν τον γόρδιο δεσμό για την ομάδα του Άντρε Βίλας Μπόας, η οποία απολαμβάνει την μοναξιά της δεύτερης θέσης (25 βαθμοί) και δειλά-δειλά υψώνει το βλέμμα της στην πρωτοπόρο Παρί που απέχει 8 βαθμούς.</p>
      <p>
        <b>Σεντ Ετιέν – Μονπελιέ</b>
      </p>
      <p>Χωρίς πολλές φάσεις, σκορ και ουσιαστικό κέρδος ολοκλήρωσαν τη μάχη τους Σεντ-Ετιέν και Μονπελιέ, με τις δύο ομάδες να συμβιβάζονται με το 0-0 και να βρίσκονται με διαφορά δύο βαθμών υπό της τετράδας. Η ομάδα του Κλοντ Πιελ ήταν εκείνη που κυνήγησε περισσότερο το γκολ, με εκφραστή κυρίως τον Μπουανγκά, όμως το σκορ δεν άνοιξε ποτέ κι έτσι η Σεντ-Ετιέν έφτασε τους 22 βαθμούς, ενώ η Μονπελιέ ακολουθεί στην 6η θέση με 20.</p>
    </article>
  </body>
</html>