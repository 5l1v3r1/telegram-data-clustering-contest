<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/diecezja-sandomierska-duze-zainteresowanie-akcja-opatrunek-dla-afryki-d577480/"/>
    <meta property="og:site_name" content="eKAI"/>
    <meta property="article:published_time" content="2019-11-24T21:51:00+00:00"/>
    <meta property="og:title" content="Diecezja sandomierska: duże zainteresowanie akcją „Opatrunek dla Afryki”"/>
    <meta property="og:description" content="Dużym zainteresowaniem ciszyła się misyjna akcja pn. &quot;Opatrunek dla Afryki&quot; zorganizowana na terenie diecezji sandomierskiej. Włączyło się w nią ponad 190 placówek oświatowych i ponad 100 pa"/>
  </head>
  <body>
    <article>
      <h1>Diecezja sandomierska: duże zainteresowanie akcją „Opatrunek dla Afryki”</h1>
      <address><time datetime="2019-11-24T21:51:00+00:00">24 Nov 2019, 21:51</time> by <a rel="author">apis</a></address>
      <p>
        <b>Dużym zainteresowaniem ciszyła się misyjna akcja pn. „Opatrunek dla Afryki” zorganizowana na terenie diecezji sandomierskiej. Włączyło się w nią ponad 190 placówek oświatowych i ponad 100 parafii oraz wolontariusze z Caritas i wiele osób prywatnych. Zebrano ponad 1200 kg materiałów opatrunkowych, które wolontariusze odpowiednio posegregowali i spakowali.</b>
      </p>
      <p>Akcja pn. „Opatrunek dla Afryki” polegała na zbieraniu przez cały nadzwyczajny miesiąc misyjny opatrunków medycznych, które przekazane zostaną do szpitala w Zambii, a także do placówek medycznych w Ghanie, Kamerunie i Rwandzie.</p>
      <p>Jest to wielki dar wiernych naszej diecezji dla potrzebujących w Afryce. Środki opatrunkowe na Czarnym Lądzie są bardzo drogie i ludzi przebywających szpitalu nie stać na zakupienie nowych opatrunków, dlatego używają kilkakrotnie tych samych. Dzięki tej zbiórce wiele placówek medycznych będzie mogło bardzo efektywnie pomóc osobom chorym i cierpiącym – poinformował koordynator akcji ks. Daniel Koryciński, dyrektor Papieskich Dzieł Misyjnych Diecezji Sandomierskiej.</p>
      <p>Pani Ewa, wolontariuszka z Huty Komorowskiej podkreśla, że ilość zebranych materiałów świadczy o wielkiej otwartości serca ludzi i chęci pomagania innym.</p>
      <p>Akcje charytatywne uczą nas dostrzegać, że na świecie jest ktoś taki sam jak my, kto ma takie same problemy zdrowotne, ale niewielkie możliwości, aby uzyskać pomoc. Bezinteresowna praca dla innych uczy nas pokory wobec życia. Podjęte działania wzbudzają poczucie własnej wartości, uwrażliwiają na potrzeby innych, integrują środowisko, uczą empatii, a przede wszystkim tego, że wspólnie możemy zrobić więcej – podkreśliła wolontariuszka.</p>
      <p>Jak informuje ks. Daniel Koryciński, jednym ze szpitali, do którego trafi pomoc jest szpital w Katondwe w Zambii prowadzony przez polskie zakonnice ze Zgromadzenia Sióstr Służebniczek Najświętszej Maryi Panny Niepokalanie Poczętej.</p>
      <p>Szpital jest w stanie przyjąć 70-100 chorych, którzy w razie potrzeb leżą też na matach bambusowych na podłodze. Od 1990 r. pracuje w nim jedyny lekarz specjalista chirurg – s. Mirosława Góra, która jest jego ordynatorem.</p>
      <p>– Pomoc w postaci środków opatrunkowych trafi także do palcówek medycznych w Ghanie, Kamerunie, Rwandzie. Wszystkim ofiarodawcom wyrażamy wdzięczności za pomoc i podzielenie się darem serca z potrzebującymi w Afryce – podkreślił ks. Daniel Koryciński.</p>
      <footer>Sandomierz Ⓒ Ⓟ</footer>
    </article>
  </body>
</html>