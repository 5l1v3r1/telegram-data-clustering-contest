<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983120_pri-pobrezi-rumunska-sa-prevrhla-lod-ktora-prepravovala-vyse-14-tisic-oviec"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-24T21:15:00+00:00"/>
    <meta property="og:title" content="Pri pobreží Rumunska sa prevrhla loď, ktorá prepravovala vyše 14-tisíc oviec"/>
    <meta property="og:description" content="Záchranárom sa podarilo dostať do bezpečia celú posádku."/>
  </head>
  <body>
    <article>
      <h1>Pri pobreží Rumunska sa prevrhla loď, ktorá prepravovala vyše 14-tisíc oviec</h1>
      <h2>Záchranárom sa podarilo dostať do bezpečia celú posádku.</h2>
      <address><time datetime="2019-11-24T21:15:00+00:00">24 Nov 2019, 21:15</time> by <a rel="author">BUKUREŠŤ/TASR</a></address>
      <p>Nákladná loď prepravujúca 14 600 kusov oviec sa v nedeľu prevrátila v Čiernom mori pri pobreží Rumunska. Plavidlo smerovalo do saudskoarabskej Džiddy a k nehode došlo krátko po tom, ako vyplávalo z rumunského prístavu Midia, informuje tlačová agentúra AFP.</p>
      <p>Príčina incidentu nebola bezprostredne známa. Záchranárom sa podarilo dostať do bezpečia celú posádku pozostávajúcu z 20 Sýrčanov a jedného Libanonca, ako aj 32 oviec.</p>
      <p>"Záchranná operácia pokračuje, Dúfame, že zvieratá vo vnútri lode sú stále nažive," uviedla hovorkyňa záchranárskych služieb.</p>
      <p>Záchranári s podporou armády, polície a potápačov sa usilovali dostať loď - plaviacu sa pod vlajkou štátu Palau - späť do pôvodnej polohy a odtiahnuť ju do prístavu.</p>
      <figure>
        <iframe src="https://www.youtube.com/embed/8rQLzoQT73k" width="640" height="360" data-service="Youtube" scrolling="no"/>
      </figure>
      <p>Rumunsko, ktoré vstúpilo do Európskej únie v roku 2007, ale je jedným z jej najchudobnejších členov, je tretím najväčším chovateľom oviec tohto bloku - po Británii a Španielsku - a popredným vývozcom.</p>
      <p>Aktivisti označujú plavidlá na prepravu hospodárskych zvierat ako "lode smrti", tvrdiac, že počas letných mesiacov ovce na ich palube hynú od horúčavy. Z prístavu Midia ročne vypláva približne 100 takýchto transportov.</p>
      <p>Dnes už bývalý eurokomisár potravinovú bezpečnosť Vytenis Andriukaitis v júli vzniesol požiadavku, aby Rumunsko zastavilo prepravu 70.000 kusov oviec do oblasti Perzského zálivu a nariadil Európskej komisii, aby preskúmala postupy rumunských vývozcov hospodárskych zvierat.</p>
    </article>
  </body>
</html>