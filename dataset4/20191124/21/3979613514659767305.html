<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/amyna-asfaleia/diethnis-asfaleia/824340_volivia-symfonia-tis-metavatikis-proedroy-me-toys-diadilotes"/>
    <meta property="og:site_name" content="PRONEWS"/>
    <meta property="article:published_time" content="2019-11-24T21:52:00+00:00"/>
    <meta property="og:title" content="Βολιβία: Συμφωνία της μεταβατικής προέδρου με τους διαδηλωτές για αναστολή των κινητοποιήσεων"/>
    <meta property="og:description" content="Η μεταβατική πρόεδρος της Βολιβίας Τζανίν Άνιες συμφώνησε να αποσύρει τον στρατό από τις περιοχές όπου οργανώνονται κινητοποιήσεις και να ανακαλέσει το διάταγμα με το οποίο αφήνεται στη διακριτική ευχέρεια..."/>
  </head>
  <body>
    <article>
      <h1>Βολιβία: Συμφωνία της μεταβατικής προέδρου με τους διαδηλωτές για αναστολή των κινητοποιήσεων</h1>
      <address>
        <time datetime="2019-11-24T21:52:00+00:00">24 Nov 2019, 21:52</time>
      </address>
      <p>
        <b>Η μεταβατική πρόεδρος της Βολιβίας Τζανίν Άνιες συμφώνησε να αποσύρει τον στρατό από τις περιοχές όπου οργανώνονται κινητοποιήσεις και να ανακαλέσει το διάταγμα με το οποίο αφήνεται στη διακριτική ευχέρεια των στρατιωτών το αν θα χρησιμοποιήσουν βία εναντίον των διαδηλωτών.</b>
      </p>
      <p>Η απόφαση αυτή ελήφθη στο πλαίσιο της προκαταρκτικής συμφωνίας για την ειρήνευση στη χώρα που επιτεύχθηκε νωρίς σήμερα με τους ηγέτες των διαδηλωτών.</p>
      <p>Σε αντάλλαγμα για την υποχώρηση της Άνιες, οι πάνω από 12 αρχηγοί συνδικάτων, καλλιεργητών και κοινοτήτων των ιθαγενών που συμμετείχαν στις συνομιλίες συμφώνησαν να δώσουν εντολή στους υποστηρικτές τους να σταματήσουν τις κινητοποιήσεις.</p>
      <p>Η «συμφωνία των 12 σημείων» επιτεύχθηκε μετά την υπερψήφιση από το Κογκρέσο ενός νόμου με τον οποίο ακυρώνονται οι πρόσφατες προεδρικές εκλογές και ανοίγει ο δρόμος για τη διεξαγωγή νέων, χωρίς τη συμμετοχή του παραιτηθέντος προέδρου Έβο Μοράλες.</p>
      <p>«Αν δεν υπάρχει ανάγκη να βρίσκεται ο στρατός στους δρόμους, τότε δεν θα είναι εκεί», είπε η μεταβατική πρόεδρος μετά τις συνομιλίες που έγιναν στο προεδρικό μέγαρο. Εξήγησε ότι ο στρατός αναπτύχθηκε επειδή ήταν απολύτως αναγκαίο και όχι «για να κάνει επίδειξη δύναμης».</p>
    </article>
  </body>
</html>