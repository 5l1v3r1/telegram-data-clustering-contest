<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301477/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A8%D9%88%D8%AF%D8%AC%D9%87-%D8%B3%D8%A7%D9%84-%DB%B9%DB%B9-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%AA%D9%88%D8%B2%DB%8C%D8%B9-%D8%B4%DB%8C%D8%B1-%D9%85%D8%AF%D8%A7%D8%B1%D8%B3-%D8%A7%D8%B2-%DB%B1%DB%B5"/>
    <meta property="og:site_name" content="ایسنا"/>
    <meta property="article:published_time" content="2019-11-24T21:20:00+00:00"/>
    <meta property="og:title" content="آخرین وضعیت بودجه سال ۹۹ آموزش و پرورش/توزیع شیر مدارس از ۱۵ آذر"/>
    <meta property="og:description" content="معاون برنامه‌ریزی و توسعه منابع وزارت آموزش و پرورش با اشاره به طی مراحل تدوین کلیات لایحه بودجه ۹۹ گفت: هنوز کلیات اعتبارات بودجه نهایی نشده؛ تلاش می‌کنیم تا سهم آموزش و پرورش در بودجه یک سهم واقعی و مبتنی بر نیازهای این وزارتخانه باشد."/>
  </head>
  <body>
    <article>
      <h6 class="kicker">در گفت‌وگو با ایسنا اعلام شد</h6>
      <h1>آخرین وضعیت بودجه سال ۹۹ آموزش و پرورش/توزیع شیر مدارس از ۱۵ آذر</h1>
      <address><time datetime="2019-11-24T21:20:00+00:00">24 Nov 2019, 21:20</time> by <a rel="author">فاطمه اسماعیلی</a></address>
      <p>معاون برنامه‌ریزی و توسعه منابع وزارت آموزش و پرورش با اشاره به طی مراحل تدوین کلیات لایحه بودجه ۹۹ گفت: هنوز کلیات اعتبارات بودجه نهایی نشده؛ تلاش می‌کنیم تا سهم آموزش و پرورش در بودجه یک سهم واقعی و مبتنی بر نیازهای این وزارتخانه باشد.</p>
      <p><b>علی الهیار ترکمن در گفت‌وگو با ایسنا</b>، در پاسخ به پرسشی درباره مصوبات و خروجی‌های جلسه اخیر رئیس سازمان برنامه و بودجه با سازمان نوسازی مدارس و معاونت برنامه ریزی و توسعه منابع وزارت آموزش و پرورش  اظهار کرد: این جلسه به منظور ارائه اطلاعات مورد نظر برای تنظیم بودجه سال ۹۹ برگزار شد.</p>
      <p>وی افزود: در این جلسه نیازها و تکالیف قانونی که داریم و باید در بودجه به آن توجه شود را بیان کردیم. طرح موضوع شده و رایزنی‌های ما با معاونت علمی و فرهنگی سازمان برنامه و بودجه به صورت مستمر و روزانه ادامه دارد.</p>
      <p>
        <b>معاون برنامه ریزی و توسعه منابع وزارت آموزش و پرورش با بیان اینکه تلاش می‌کنیم تا سهم آموزش و پرورش در بودجه یک سهم واقعی و مبتنی بر نیازهای این وزارتخانه باشد گفت: هنوز کلیات اعتبارات بودجه نهایی نشده و با توجه به متغیرهای کلان اقتصاد در حال تغییر است. رشد معمول بودجه وزارتخانه برای سال آینده به درد ما نمی‌خورد و باید رشد، مبتنی بر نیاز باشد. ما ردیف‌های اصلی که باید رشد مبتنی بر نیاز بگیرند را با همه مستندات و توجیهات ارائه کرده‌ایم.</b>
      </p>
      <p>
        <b>وی همچنین درباره توزیع شیر در مدارس گفت که یک اعتبار ۲۰۰ میلیارد  تومانی برای شیر در بودجه دیده شده که ۱۰۰ میلیارد تومان آن ابلاغ شده است. اولویت‌گذاری‌هایی برای تامین شیر انجام و هشت استان که از حیث شاخص‌های تغذیه‌ای در وضعیت نامناسب‌تری قرار داشتند مشمول طرح قرار گرفته‌اند و تا ۲۵ نوبت شیر در این مناطق توزیع خواهد شد.</b>
      </p>
      <p>الهیار افزود: به شرط تخصیص اعتبار ابلاغی، از نیمه آذرماه توزیع شیر در میان دانش آموزان این هشت استان انجام خواهد شد.</p>
      <p>انتهای پیام</p>
    </article>
  </body>
</html>