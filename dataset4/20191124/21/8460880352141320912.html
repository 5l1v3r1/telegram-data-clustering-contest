<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/hazai-sport/hazai-gyozelemmel-allt-a-tabella-elere-a-fradi-2141250/"/>
    <meta property="og:site_name" content="BAMA"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="Hazai győzelemmel állt a tabella élére a Fradi"/>
    <meta property="og:description" content="A címvédő Ferencváros a 13. forduló zárómérkőzésén 3-2-re legyőzte az újonc ZTE-t."/>
  </head>
  <body>
    <article>
      <h6 class="kicker">NBI</h6>
      <h1>Hazai győzelemmel állt a tabella élére a Fradi</h1>
      <address>
        <time datetime="2019-11-24T21:00:00+00:00">24 Nov 2019, 21:00</time>
      </address>
      <h4>A címvédő Ferencváros állt a tabella élére a labdarúgó OTP Bank Ligában, miután a 13. forduló zárómérkőzésén otthon 3-2-re legyőzte az újonc Zalaegerszeget vasárnap.</h4>
      <p>Bár a vendégek bátor mezőnyjátékkal nyitottak, a Ferencváros első labdájából gólt érő támadást vezetett, a 15. percben pedig már úgy volt kétgólos az előnye, hogy közben Isael egy büntetőt a kapufára rúgott. Ilyen kezdés után sem zuhant össze a ZTE, amely a 18. percben Radó találatával szépített. A fizikai párharcoktól és szabálytalanságoktól mentes, közepes színvonalú, mégis szórakoztató folytatásban egy szöglet után Nguen fejelt a kapufára. Ettől eltekintve viszont a kapuk sokáig nem forogtak veszélyben, majd a szünet előtti percben Isael szép egyéni megmozdulás végén növelte a hazaiak előnyét.</p>
      <p>A második félidő elején Ikoba érkezésével kétcsatáros felállásra váltott a ZTE, amely Bobál Gergely találatával a 60. percben váratlanul csökkenteni tudta a különbséget. Ez fokozta a mérkőzés iramát, amíg azonban a hazaiaknak csak lehetőségük volt, a vendégeknek helyzeteik is: előbb Stieber lövését Dibusz védte, majd Babati fejesét a léc. A hajrában – amelyet mindkét fél részéről kimaradt ziccer vezetett fel – a hazaiak megelégedtek azzal, hogy a lefújásig megőrizték az előnyüket.</p>
      <blockquote>A zöld-fehérek az újabb győzelemmel a bajnokságban pályaválasztóként már 43 veretlenül megvívott találkozónál tartanak.</blockquote>
      <p>A tabellán a Ferencváros – amely csütörtökön Európa-liga-csoportmérkőzésen a Groupama Arénában fogadja az Espanyolt – úgy vezet két ponttal a Mezőkövesd és hárommal a MOL Fehérvár FC előtt, hogy egy mérkőzéssel kevesebbet játszott a második és harmadik helyen álló riválisainál.</p>
      <p>
        <i>Forrás: MTI</i>
      </p>
    </article>
  </body>
</html>