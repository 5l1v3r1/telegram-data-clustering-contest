<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/cistokrvni-mini-in-se-vec-249479"/>
    <meta property="og:site_name" content="Slovenske novice"/>
    <meta property="article:published_time" content="2019-11-24T21:39:00+00:00"/>
    <meta property="og:title" content="Čistokrvni mini in še več"/>
    <meta property="og:description" content="Countryman je tisti mini, ki naj bi znotraj svoje hiše skrbel za kupce, ki so podlegli evforiji suvov. Višje sedenje, boljši pogled na cesto in dogajanjem, več prostora v vse smeri … Bo kar drž..."/>
  </head>
  <body>
    <article>
      <h1>Čistokrvni mini in še več</h1>
      <h2>Model countryman JCW all4 je največji mini, kar jih lahko kupite; krasita ga še najmanj dva vabljiva pridevnika – je tudi najhitrejši in najmočnejši mini doslej.</h2>
      <address><time datetime="2019-11-24T21:39:00+00:00">24 Nov 2019, 21:39</time> by <a rel="author">Jan Jolič Lieven</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1655961.jpg"/>
          <figcaption>Mini countryman john cooper works all4 je že na zunaj vpadljiv. FOTO: Jan Jolič Lieven</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1655962.jpg"/>
          <figcaption>Tudi zadaj se sedi zelo dobro. FOTO: Jan Jolič Lieven</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1655963.jpg"/>
          <figcaption>Športno-elegantni voznikov prostor FOTO: Jan Jolič Lieven</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1655964.jpg"/>
          <figcaption>Prtljažnik ima v osnovi 450 litrov prostornine. FOTO: Jan Jolič Lieven</figcaption>
        </figure>
      </slideshow>
      <p>Countryman je tisti mini, ki naj bi znotraj svoje hiše skrbel za kupce, ki so podlegli evforiji suvov. Višje sedenje, boljši pogled na cesto in dogajanjem, več prostora v vse smeri … Bo kar držalo. Od običajnega minija je višji za dober decimeter, daljši pa za slabe tri. S serijsko opremo JCW dobite bogato založen avtomobil, dodatna oprema pa je brezkompromisna, od posebne zunanje grafične podobe, 19-palčnih koles, dvojne panoramske strehe, hi-fi ozvočenja znamke Harman Kardon, športnih sedežev in podvozja do 225 kW oziroma 306 konjev. Za serijsko opremljenega boste odšteli nekaj več kot 48 evrskih tisočakov, testni pa je z vso dodatno opremo dosegel skoraj 60.000 evrov.</p>
      <h3>Dobra ergonomija</h3>
      <figure>
        <img src="https://www.slovenskenovice.si/images/slike/2019/11/15/1655962.jpg"/>
        <figcaption>Tudi zadaj se sedi zelo dobro. FOTO: Jan Jolič Lieven</figcaption>
      </figure>
      <p>Že ko odpremo vrata, je jasno, da je nekaj posebnega. Namesto plastike so povsod mehke obloge, kombinirane s katerim žlahtnim materialom ali svetlobnim led- trakom, katerega barvo lahko nastavljamo. Sedeži so naravnost odlični, z integriranimi vzglavniki in možnostjo podaljšanja sedalnega dela. Vse nastavitve so mehanske, tu ni elektrike, kar pozdravljam. Počutje je pristno, skoraj dirkaško, a tudi na daljših potovanjih ni utrujajoče. Volanski obroč je imeniten, ravno prav debel in oblikovan ter primerne velikosti.</p>
      <blockquote>306 konjskih moči razvije turbobencinski štirivaljnik.</blockquote>
      <p>Merilnika sta dva, manjši pred voznikom, ki ima preveč funkcij in možnosti vnosov in je premajhen. Večji je na sredinski konzoli in je skupaj z zgornjo in spodnjo vrsto stikal podoben letalskemu instrumentu, prek njega dostopamo do vseh možnih nastavitev avta. V pomoč mu je vnosna tipkovnica med prednjima sedežema, ki dobro funkcionira. Pod merilnikom je lepo oblikovana ročica 8-stopenjskega samodejnega menjalnika. Zahteva nekaj privajanja, ker se premika le minimalno, mogoče pa jo je postaviti v način za ročno pretikanje, ki je možno tudi z ročicami pri volanskem obroču.</p>
      <h3>Zadovoljiva prostornost</h3>
      <figure>
        <img src="https://www.slovenskenovice.si/images/slike/2019/11/15/1655963.jpg"/>
        <figcaption>Športno-elegantni voznikov prostor FOTO: Jan Jolič Lieven</figcaption>
      </figure>
      <p>Na zadnji klopi se prav tako sedi zelo dobro; kljub dvojni panoramski strehi se tudi višjerasli ne bodo pritoževali. Odlagalnih prostorov je dovolj, poleg tega je naslonjalo za roko med prvo vrsto sedežev opremljeno z zavarovanim držalom za brezžično polnjenje mobilnega telefona. Tako spredaj kot zadaj so polnilne ​usb-reže, tudi v najnovejši različici​ usb c. Zadnje naslonjalo je pomično po dolžini in deljivo v najbolj idealnem razmerju 40-20-40. Prtljažnik je lepo obdelan, z višinsko pregrado in v osnovi velik 450 litrov.</p>
      <h3>Štirivaljnik s kompromisi</h3>
      <p>Srce avta je vrhunski izdelek iz hiše BMW, lastnika znamke Mini, in sicer bencinski štirivaljnik z dvema litroma delovne prostornine in dvema turbinama. Samo v tej različici, ki je posvečena <b>Johnu Cooperju</b>, razvije 225 kW oziroma 306 KM, ki nekaj čez 1,6 tone težko vozilo do stotice potisne v dobrih petih sekundah. Motor se izkaže povsod, po mestu je kultiviran, zunaj mesta se ga da peljati gosposko, po avtocesti pa, kakor si zaželite. Lahko ste daleč spredaj pred vsemi ali v koloni. V pomoč mu je elektronika, ki ga odlično kroti, sploh pri žeji. V programu green je bila kombinirana poraba 8 l/100 km, kar je najbližje uradnemu podatku, kar mi je uspelo izmeriti doslej. Pohvalno.</p>
      <figure>
        <img src="https://www.slovenskenovice.si/images/slike/2019/11/15/1655964.jpg"/>
        <figcaption>Prtljažnik ima v osnovi 450 litrov prostornine. FOTO: Jan Jolič Lieven</figcaption>
      </figure>
      <p>Glede na športne gene avtomobila bi pričakoval tudi zelo športno podvozje. To je športno čvrsto, a še vedno udobno, da je kos slabim slovenskim cestam. Na splošno podvozje zelo lepo sodeluje z motorjem in celotnim avtomobilom.<br/><br/>Na trgu obstajajo večji avtomobili za manj denarja. Če pa želite izstopati že po obliki, uživati v natančnem krmilnem sistemu, športnem menjalniku in posebni opremi, ki tega minija naredijo edinstvenega, hkrati pa dodati nekaj več družinske uporabnosti, potem se le ozrite za countrymanom.<br/><br/><b>Mini countryman john cooper works all4</b><br/><br/>Mini countryman john cooper works all4<br/>Motor: štirivaljni bencinski motor z dvema turbinama<br/>Gibna prostornina: 1998 cm3<br/>Največja moč: 225 kW (306 KM) pri 5000–6000 vrt./min<br/>Največji navor: 449 Nm pri 1450–4500 vrt./min<br/>Pogon: na vsa kolesa, 8-stopenjski samodejni menjalnik<br/>Masa praznega vozila: 1630 kg<br/>Mere (D/Š/V): 4299/1822/1557 mm<br/>Medosna razdalja: 2670 mm<br/>Prostornina prtljažnika: 450–1390 l<br/>Posoda za gorivo: 51 l (z doplačilom povečljiv)<br/>Najvišja hitrost: 250 km/h (elektronsko omejena)<br/>Pospešek do 100 km/h: 5,1 s<br/>Poraba goriva: 8,1 l/100 km<br/>Izpust CO2: 184 g/km<br/>Uradni zastopnik: BMW Slovenija<br/>Maloprodajna cena: 48.650 evrov<br/>Euro NCAP: *****</p>
    </article>
  </body>
</html>