<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013209/%D9%85%D8%B4%D8%A7%D8%AC%D8%B1%D9%87-%D9%85%D8%B1%DA%A9%D9%84-%D9%88-%D9%85%D8%A7%DA%A9%D8%B1%D9%88%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T21:40:00+00:00"/>
    <meta property="og:title" content="مشاجره مرکل و ماکرون"/>
    <meta property="og:description" content="روزنامه «نیویورک‌تایمز» نوشته است که اظهارات ماکرون در مورد وضعیت ائتلاف ناتو، مرکل را به شدت خشمگین کرده و صدر اعظم آلمان در یک دیدار دوجانبه به شدت از رئیس‌جمهور فرانسه انتقاد کرده است."/>
  </head>
  <body>
    <article>
      <h1>مشاجره مرکل و ماکرون</h1>
      <address>
        <time datetime="2019-11-24T21:40:00+00:00">24 Nov 2019, 21:40</time>
      </address>
      <p>
        <i>روزنامه «نیویورک‌تایمز» نوشته است که اظهارات ماکرون در مورد وضعیت ائتلاف ناتو، مرکل را به شدت خشمگین کرده و صدر اعظم آلمان در یک دیدار دوجانبه به شدت از رئیس‌جمهور فرانسه انتقاد کرده است.</i>
      </p>
      <p>به گزارش مشرق، روزنامه «نیویورک‌تایمز» در گزارشی از خشم «آنگلا مرکل» صدر اعظم آلمان از اظهارات اخیر «امانوئل ماکرون» رئیس‌جمهور فرانسه در مورد پیمان آتلانتیک شمالی (ناتو) خبر داده و نوشته است که وی در ملاقاتی با ماکرون به شدت از رفتار او انتقاد کرده است.</p>
      <p>ماکرون ماه گذشته در مصاحبه با نشریه «اکونومیست» گفته بود که ناتو اکنون در وضعیت «مرگ مغزی» به سر می‌برد. این اظهارات حاشیه‌های فراوانی به همراه داشت و حتی موجب شد تا «ینس استولتنبرگ» دبیر کل این سازمان به صورت عمومی اظهارات رئیس‌جمهور یکی از اعضای مهم ناتو را رد کند.</p>
      <blockquote>بیشتر بخوانید:<br/><a href="https://www.mashreghnews.ir/news/1012422/%D8%A2%DB%8C%D8%A7-%D9%86%D8%A7%D8%AA%D9%88-%D9%85%D8%B3%DB%8C%D8%B1-%D9%BE%DB%8C%D9%85%D8%A7%D9%86-%D9%88%D8%B1%D8%B4%D9%88-%D8%B1%D8%A7-%D8%B7%DB%8C-%D8%AE%D9%88%D8%A7%D9%87%D8%AF-%DA%A9%D8%B1%D8%AF">آیا <i>ناتو</i> مسیر پیمان ورشو را طی خواهد کرد؟</a></blockquote>
      <p>ماکرون اندکی پیش از این مصاحبه هم تنها رئیس دولت عضو اتحادیه اروپا بود که با آغاز مذاکرات پیوستن مقدونیه شمالی به اتحادیه، این روند را مختل کرده بود، آن هم در حالی که این کشور تمام خواسته‌های بروکسل از جمله تغییر نام خود از مقدونیه به مقدونیه شمالی را اجابت کرده بود.</p>
      <p>بر اساس گزارش نیویورک‌تایمز، هفته گذشته در جریان ضیافتی که به مناسبت سقوط دیوار برلین برگزار شده بود، مرکل که «به شکلی خلاف معمول خشمگین بود»، جلسه‌ای دو نفره با ماکرون ترتیب داده است. مرکل در این دیدار به ماکرون گفته است: «میل شما به اینکه سیاست خلاف جریان [حاکم] را در پیش بگیرید، درک می‌کنم. اما از اینکه مدام تکه‌های [قطعات شکسته] را کنار هم جمع کنم، خسته شده‌ام. بارها و بارها، من باید فنجان‌هایی را که شما می‌شکنی را سرهم کنم و به هم بچسبانم، تا بتوانیم بنشینیم و با هم یک فنجان چای بنوشیم.»</p>
      <p>ماکرون در پاسخ، به دفاع از خود پرداخته و گفته است که نمی‌تواند در نشست ماه آینده ناتو در لندن حضور پیدا کرده و وانمود کند که رفتار آمریکا و ترکیه به عنوان دو عضو ناتو، در راستای منافع جمعی اعضا در قبال سوریه بوده است.</p>
      <p>رئیس‌جمهور فرانسه گفته است: «نمی‌توانم بنشینم و وانمود کنم که گویی هیچ اتفاقی نیافتاده است.»</p>
      <p>نیویورک‌تایمز این گفت‌وگوی تنش‌آلود را نشانه‌ای از «اختلاف‌های جدی» در روابط فرانسه و آلمان و همچنین تنش‌های موجود در ناتو در آستانه نشست این ائتلاف در لندن ارزیابی کرده و نوشته است که عنوان نشست ماه آینده عامدانه از گردهمایی سران، به مراسم گرامیداشت هفتادمین سالگرد تشکیل ناتو تنزل یافته است.</p>
      <p>«کلودیا میجر» تحلیلگر امنیتی مؤسسه آلمانی امور بین‌المللی و امنیتی، در این مورد می‌گوید: «روابط فرانکو-ژرمنی از مدت‌ها پیش تاکنون، چنین در سطح نازلی قرار نداشته است. به ندرت شاهد این میزان از تندی و سوء تفاهم بوده‌ام.»</p>
      <p>به گفته میجر، ماکرون که در نظام ریاستی فرانسه از اختیارات بسیار زیادی برخوردار است، از روندهای طولانی و کند نظام پارلمانی آلمان خسته است و به دنبال تصویب هرچه سریعتر طرح‌های راهبردی بلندمدت برای تغییر چشم‌انداز اروپاست.</p>
      <p>نیویورک‌تایمز در ادامه گزارش خود نوشته است که در پشت صحنه، بسیاری در ناتو با ماکرون هم‌نظر هستند که رفتارهای «دونالد ترامپ» رئیس‌جمهور آمریکا و روابط نزدیک وی با «ولادیمیر پوتین» رئیس‌جمهور روسیه و «رجب طیب اردوغان» رئیس‌جمهور ترکیه، این ائتلاف را در وضعیت نامناسبی قرار داده است. با این وجود، همین افراد معتقدند که نباید نارضایتی از این وضعیت را به صورت علنی بیان کرد.</p>
      <p>این روزنامه نوشته است در داخل ائتلاف ناتو در مورد بیانیه پایانی نشست لندن هم اختلاف نظر وجود دارد. در حالی که مقام‌های فرانسوی دیگر اعضا را تحت فشار قرار داده‌اند که «مأموریت ناتو» مورد بازنگری راهبردی قرار گیرد و این بازنگری جایگزین سند سال ۲۰۱۰ شود، دیگر اعضا معتقدند که باید صبر کرد و دید که آیا ترامپ در انتخابات سال آینده آمریکا بار دیگر پیروز می‌شود یا نه.</p>
      <p>بنا بر این گزارش، «هایکو ماس» وزیر خارجه آلمان در تلاش برای جلوگیری از بروز تنش در نشست لندن، پیشنهاد تشکیل یک گروه کارشناسی برای تقویت «تفکر سیاسی» ناتو را ارائه کرده است. علاوه بر این، هفته آینده استولتنبرگ برای گفت‌وگو با ماکرون در مورد مصاحبه‌ای که با اکونومیست داشته، به پاریس سفر می‌کند.</p>
      <p>نیویورک‌تایمز در ادامه گزارش خود به استقبال روسیه از اظهارات ماکرون و همچنین نگرانی موجود در مورد احتمال طرح ایده ایجاد بازدارندگی اتمی اروپایی و عدم اتکا به چتر حمایتی آمریکا اشاره کرده و نوشته است که ایده اتکا به تسلیحات اتمی فرانسه موجب خشم آلمان و دیگر کشورهای اروپای مرکزی می‌شود، چراکه این کشورها معتقدند که پاریس توان محافظت و تحت پوشش قرار دادن کل قاره را ندارد.</p>
      <p>منبع: فارس</p>
    </article>
  </body>
</html>