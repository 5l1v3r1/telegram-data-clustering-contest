<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/709955"/>
    <meta property="og:site_name" content="ישראל היום"/>
    <meta property="article:published_time" content="2019-11-24T21:42:00+00:00"/>
    <meta property="og:title" content="ריבית נמוכה היא כלי, לא פתרון"/>
    <meta property="og:description" content="ערן בר-טל"/>
  </head>
  <body>
    <article>
      <h1>ריבית נמוכה היא כלי, לא פתרון</h1>
      <address><time datetime="2019-11-24T21:42:00+00:00">24 Nov 2019, 21:42</time> by <a rel="author" href="https://www.israelhayom.co.il/ih_search?writer=7%2C915" target="_blank">ערן בר-טל</a></address>
      <p>בשנים האחרונות דומה שהכלים המוכרים לא עובדים בצורה הפשוטה שבה הם נלמדים. הריבית הנמוכה לא מספקת את הסחורה ולא בהכרח מזניקה ביקושים. הורדת הריבית לא כל כך משפיעה על הריבית המוצעת למשקי הבית ולעסקים, והגופים המתווכים נהנים מהפעילות המוגברת, כשהם משווקים ריבית בשיעור מנותק מהריבית הבין־בנקאית.</p>
      <p>נגיד הבנק, פרופ' אמיר ירון, הזכיר שגם ריבית שלילית היא אופציה, מכיוון שבסביבה הכלכלית החדשה בעולם האתגר הגדול הוא הצמיחה. הריבית הנמוכה נועדה לעודד את הכלכלה לחזור למסלול צמיחה אופטימלי. אלא שלריבית הנמוכה יש השפעה על תחומי חיים נוספים דוגמת הנדל"ן. לריבית השפעה מיידית על מחירי המשכנתאות, וכשהן יורדות הביקוש לדירות צפוי לגדול, אם לא ייחסם על ידי תוכניות ממשלתיות כמו "מחיר למשתכן". </p>
      <p>מחקר שפרסם בנק ישראל בעבר מראה שגובה הריבית הוא הגורם המשפיע ביותר על מחירי הדיור - בארץ ובעולם. בסופו של דבר, בטווח הארוך, מחיר הכסף - הריבית - צריך להיות ריאלי ובסביבה נורמלית, והוא אמור להיות בעל ערך חיובי ובמתווה של עלייה כלשהי, בהתאם למחירים במשק בכלל. שיעור הריבית הנמוך לאורך זמן מסמן בעיה בכלכלה; הריבית הנמוכה היא לא הפתרון לטווח הארוך.</p>
    </article>
  </body>
</html>