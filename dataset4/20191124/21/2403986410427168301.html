<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/vselenskiy_patriarh_proviv_panahidu_za_zhertvami_golodomoru_v_ukrayini_n1238792"/>
    <meta property="og:site_name" content="24 Канал"/>
    <meta property="article:published_time" content="2019-11-24T21:14:00+00:00"/>
    <meta property="og:title" content="Вселенський Патріарх провів панахиду за жертвами Голодомору в Україні"/>
    <meta property="og:description" content="Божественна літургія та панахида за жертвами Голодомору 1932 – 1933 років в Україні відбулася у Стамбулі 24 листопада за участю Вселенського Патріарха Варфоломія."/>
  </head>
  <body>
    <article>
      <h1>Вселенський Патріарх провів панахиду за жертвами Голодомору в Україні</h1>
      <address><time datetime="2019-11-24T21:14:00+00:00">24 Nov 2019, 21:14</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Божественна літургія та панахида за жертвами Голодомору 1932 – 1933 років в Україні відбулася у Стамбулі 24 листопада за участю Вселенського Патріарха Варфоломія.</b>
      </p>
      <p>"Ми вшановуємо 86-ті роковини Голодомору і пам'ять жертв цього геноциду з боку сталінського режиму проти українського народу", – сказав Вселенський Патріарх. Про це розповів <a href="https://www.ukrinform.ua/rubric-society/2824457-vselenskij-patriarh-proviv-panahidu-za-zertvami-golodomoru.html">Укрінформ</a>.</p>
      <blockquote>Читайте також:<a href="https://24tv.ua/na_antarktichniy_stantsiyi_vshanuvali_pamyat_zhertv_golodomoru_n1238577"> Українські науковці на антарктичній станції вшанували пам'ять жертв Голодомору</a></blockquote>
      <p>Тоді, як висловився Варфоломій, "незліченна кількість українських мирних людей – дітей, чоловіків і жінок – потерпали від голоду і боролися за свою національну ідентичність, мову та культуру". Та й сьогодні "зло продовжує чинити руйнівний вплив на світ".</p>
      <aside>Вселенський Патріархат вирішив надати автокефалію народу Божому України, щоб він міг організувати своє життя відповідно до основ святих канонів церкви та її традицій, щоб мав повагу до Матері Церкви та був у комунікації з іншими православними церквами,<cite>– наголосив Варфоломій.</cite></aside>
      <p>Після літургії посол України в Туреччині Андрій Сибіга виступив зі словами про Голодомор: "Це було абсолютне зло: гинули безневинні люди. 25 тисяч щодня. Ми маємо це пам'ятати й поширювати правду: <b>це злочин проти людяності, це – геноцид".</b></p>
      <p>На заході також були генеральні консули Канади, Молдови, Польщі, лідер кримськотатарського народу Мустафа Джемілєв, представникам української та кримськотатарської громад.</p>
      <blockquote>2 грудня 2018 року божественна літургія та панахида за жертвами голодоморів за участю Вселенського Патріарха також відбулася у Стамбулі. У вересні 2019 богослужіння у пам'ять про жертви Голодомору та жалобна акція "Запали свічку пам'яті" відбулися в столиці Туреччини – Анкарі.</blockquote>
    </article>
  </body>
</html>