<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/beograd/izmestanje-prevoza-neodgovorna-odluka/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T21:16:35+00:00"/>
    <meta property="og:title" content="Izmeštanje prevoza neodgovorna odluka"/>
    <meta property="og:description" content="Potpuno neodgovornim i nepromišljenim odlukama gradskih vlasti, da izmeste javni prevoz sa Trga republike i Studentskog trga, nastavlja se urušavanje javnog prevoza koji je osnovno sredstvo kretanja za više od polovine građana Beograda, saopštila je juče Inicijativa Ne davimo Beograd."/>
  </head>
  <body>
    <article>
      <h1>Izmeštanje prevoza neodgovorna odluka</h1>
      <h2>Nema racionalnog objašnjenja za ukidanje trolejbuskih linija na Trgu republike i Studentskom trgu, smatra Inicijativa Ne davimo Beograd</h2>
      <address><time datetime="2019-11-24T21:16:35+00:00">24 Nov 2019, 21:16</time> by <a rel="author">I. N.</a></address>
      <p>
        <b>Potpuno neodgovornim i nepromišljenim odlukama gradskih vlasti, da izmeste javni prevoz sa Trga republike i Studentskog trga, nastavlja se urušavanje javnog prevoza koji je osnovno sredstvo kretanja za više od polovine građana Beograda, saopštila je juče Inicijativa Ne davimo Beograd.</b>
      </p>
      <p>„Nema nikakvog racionalnog objašnjenja iza ukidanja i promene trasa trolejbuskih linija, pa je bunt građana Dorćola i Zvezdare koji se ovim izmenama suprotstavljaju, ne samo opravdan, već i neophodan“, navodi ta inicijativa.</p>
      <p>„Građani Zvezdare i Konjarnika protestuju zbog ukidanja linija 19, i posebno 28, koja povezuje čak tri studentska doma sa brojnim fakultetima na Studentskom trgu. S druge strane, Dorćolci ne žele da budu kolateralna šteta ovog nerazumnog i nepotrebnog inženjeringa koji linije iz takozvane zone atrakcije i Studentskog trga, šalje tamo gde one zapravo nisu potrebne, kroz Poenkareovu, Venizelsovu, Gundulićev venac, Žorža Klemensoa i na kraju u Dunavsku ulicu. Radi postavljanja kontaktne mreže ove ulice biće dodatno opterećene, posečeni drvoredi, smanjen javni prostor i ugroženo kretanje“, piše u saopštenju.</p>
      <p>Kako Inicijativa navodi, umesto da o ovim problemima odluke donosi struka, da se organizuju javne rasprave i obezbede najbolja rešenja za što veći broj ljudi, gradske vlasti pokušavaju da „zakrpe posledice katastrofalne odluke da se javni saobraćaj izmesti sa Trga republike i iz centra grada“.</p>
      <p>„Zato građani danas moraju na ulici štititi svoje pravo da u Beogradu mogu da se prevezu od kuće do posla u razumnom roku, da im javne institucije, obrazovne i ustanove kulture, kao i drugi sadržaji koji se nalaze u centru grada budu dostupne. Urušavanje sistema javnog saobraćaja je i pitanje onih koji koriste privatne automobile kao prevozno sredstvo. Bez uređenog i kvalitetnog javnog saobraćaja, koji bi mogao da bude dobra alternativa privatnim automobilima, ne možemo očekivati da se smanji gužva na ulicama ili da se oslobodi mesto na parkingu“, zaključuju aktivisti Inicijative.</p>
      <p> </p>
      <blockquote>Prioritet vozilima javnog prevoza<br/>Inicijativa Ne davimo Beograd izradila je plan „30 minuta od posla do kuće“ koji predviđa radikalnu optimizaciju javnog prevoza kroz uvođenje ekspres linija i veliko grananje žutih traka i davanje prioriteta prolaska vozilima javnog prevoza, za koji smatraju da je jedino rešene kako se sistem prevoza u gradu može brzo, jeftino i efikasno podići na zadovoljavajući nivo.</blockquote>
      <h3>Povezani tekstovi:</h3>
    </article>
  </body>
</html>