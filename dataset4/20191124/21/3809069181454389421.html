<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1418298/se-diathesimotita-astynomikoi-stin-kriti-poy-evgalan-volta-kratoymeno"/>
    <meta property="og:site_name" content="+PLUS.gr"/>
    <meta property="article:published_time" content="2019-11-24T21:34:00+00:00"/>
    <meta property="og:title" content="Σε διαθεσιμότητα αστυνομικοί στην Κρήτη που έβγαλαν… βόλτα κρατούμενο"/>
    <meta property="og:description" content="Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α' και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης."/>
  </head>
  <body>
    <article>
      <h1>Σε διαθεσιμότητα αστυνομικοί στην Κρήτη που έβγαλαν… βόλτα κρατούμενο</h1>
      <h2>Με Απόφαση του Αρχηγείου της Ελληνικής Αστυνομίας τέθηκαν σε διαθεσιμότητα Αστυνόμος Α' και Αρχιφύλακας, που υπηρετούν σε υπηρεσίες της Κρήτης και παράλληλα διατάχθηκε σε βάρος τους η διενέργεια Ένορκης Διοικητικής Εξέτασης.</h2>
      <address><time datetime="2019-11-24T21:34:00+00:00">24 Nov 2019, 21:34</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η υπόθεση, σύμφωνα με την ενημέρωση από το αρχηγείο της αστυνομίας, «αφορά σε περιστατικό που έλαβε χώρα την 03:10 ώρα της 23/11/2019, όταν ο Αστυνόμος Α', εκτός διατεταγμένης υπηρεσίας, μετέβη σε άλλη Αστυνομική Υπηρεσία, όπου εκτελούσε καθήκοντα Αξιωματικού Υπηρεσίας ο Αρχιφύλακας και αφού παρέλαβε ιδιώτη κρατούμενο για υγειονομική παράβαση, επέστρεψαν μαζί μετά από περίπου (3) ώρες.</p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Οι δύο αστυνομικοί και ο ιδιώτης συνελήφθησαν, σε βάρος τους σχηματίστηκε ποινική δικογραφία αυτόφωρης διαδικασίας και οδηγήθηκαν στην αρμόδια εισαγγελική Αρχή».</p>
      <p>Σύμφωνα με το <a href="https://www.cretalive.gr/crete/adianohto-aksiomatikos-ths-elas-ebgale-peratzada-kratoymeno-kai-ton-epestrepse-to-proi-1116804">cretalive.gr</a>, όλα ξεκίνησαν μετά από αστυνομικούς ελέγχους σε διάφορα μπαρ του κέντρου για ηχορύπανση. Αστυνομικοί προχώρησαν σε αυτόφωρες συλλήψεις ιδιοκτητών και υπευθύνων. Αναφέρεται ότι ο εν λόγω αξιωματικός ήταν θαμώνας σε ένα από τα ελεγχόμενα μπαρ.</p>
      <p>Όταν αστυνομικοί επιχείρησαν να συλλάβουν τον ιδιοκτήτη, ο αξιωματικός φέρεται να τους παρακάλεσε να μην το πράξουν από τακτ επειδή ήταν μπροστά, όμως η σύλληψη δεν αποφεύχθηκε τελικά αφού, όπως εξήγησαν, στο ακριβώς απέναντι μαγαζί είχε ήδη γίνει ανάλογη σύλληψη και δεν ήταν σωστό να κάνουν διακρίσεις.</p>
      <p>Οι συλληφθέντες από τα ελεγχόμενα μπαρ προσήχθησαν στο Αστυνομικό Μέγαρο Ηρακλείου, έγινε σχετική δικογραφία σε βάρος τους και οδηγήθηκαν στα κρατητήρια του τμήματος Μεταγωγών. Με βάση πάντα τα όσα έχουν γίνει γνωστά, ο αξιωματικός μετέβη στο Αστυνομικό Μέγαρο και αφού ενημερώθηκε για την όλη διαδικασία, ζήτησε να δει για λίγο τον κρατούμενο πλέον ιδιοκτήτη. Αυτό που αναφέρεται είναι ότι τελικά τον πήρε από το Αστυνομικό Μέγαρο και τον επέστρεψε κάποιες ώρες αργότερα, χαράματα πια, ενώ οι αξιωματικοί υπηρεσίας αναζητούσαν τον κρατούμενο εντός Αστυνομικού Μεγάρου.</p>
      <p>Το όλο θέμα πήρε τεράστιες διαστάσεις από τους ίδιους τους αστυνομικούς βάρδιας που ενημέρωσαν αρμοδίως την ιεραρχία με αποτέλεσμα να δοθεί εντολή ώστε να κινηθεί η προβλεπόμενη διαδικασία σε βάρος του αξιωματικού για τις πράξεις της παράβασης καθήκοντος και της απελευθέρωσης κρατουμένου. Για το περιστατικό ενημερώθηκε και η κεντρική ηγεσία της ΕΛΑΣ και σήμερα δόθηκε εντολή ώστε να τεθεί σε διαθεσιμότητα.</p>
      <p>Μία υπόθεση στενάχωρη για την τοπική ΕΛΑΣ και τον συγκεκριμένο αξιωματικό που στο απόγειο της καριέρας του καλείται να αντιμετωπίσει τις συνέπειες μίας μάλλον επιπόλαιης συμπεριφοράς.</p>
    </article>
  </body>
</html>