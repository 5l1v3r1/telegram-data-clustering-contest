<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/24/politics/synedrio-pasok-ti-provlepei-o-sxediasmos-gia-tin-epomeni-mera-oi-draseis-kai-to-minyma/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-24T21:35:47+00:00"/>
    <meta property="og:title" content="Συνέδριο ΠαΣοΚ : Τι προβλέπει ο σχεδιασμός για την επόμενη μέρα – Οι δράσεις και το μήνυμα"/>
    <meta property="og:description" content="Υψηλοί εσωκομματικοί τόνοι, το στοίχημα της Φώφης Γεννηματά για την επόμενη μέρα και η ανάληψη δράσεων σε τρία επίπεδα"/>
  </head>
  <body>
    <article>
      <h1>Συνέδριο ΠαΣοΚ : Τι προβλέπει ο σχεδιασμός για την επόμενη μέρα – Οι δράσεις και το μήνυμα</h1>
      <h2>Υψηλοί εσωκομματικοί τόνοι, το στοίχημα της Φώφης Γεννηματά για την επόμενη μέρα και η ανάληψη δράσεων σε τρία επίπεδα</h2>
      <address><time datetime="2019-11-24T21:35:47+00:00">24 Nov 2019, 21:35</time> by <a rel="author">Χόνδρος Δημήτρης</a></address>
      <p>«Οι προτάσεις για την τροποποίηση του καταστατικού εγκρίνονται ομόφωνα», ανακοίνωσε ο πρόεδρος του συνεδρίου του ΠαΣοΚ, Γιάννης Κουτσούκος και αμέσως τρεις σύνεδροι σήκωσαν τις κάρτες τους. «Εντάξει εγκρίνονται με συντριπτική πλειοψηφία», διόθρωσε, ο κ. Κουτσούκος.</p>
      <p>Λίγη σημασία έχει. Όπως, και το ποιο σώμα ενέκρινε τις αποφάσεις αυτές. Δικαίωμα απόκτησης κάρτας συνέδρου 4280 άτομα. Πιστοποιήθηκαν και κατέβαλαν τα 5 ευρώ για την αποκτήσουν 1230 άτομα.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <figure>
        <img src="https://www.tovima.gr/wp-content/uploads/2019/11/24/pasokara-600x400.jpg"/>
      </figure>
      <p>Ο Παύλος Γερουλάνος έθεσε θέμα απαρτίας. Και στους διαδρόμους του ΣΕΦ σχολιαζόταν ότι, σε μια γενική συνέλευση εταιρίας που δεν υπάρχει απαρτία, αποφάσεις δεν λαμβάνονται. Όμως, όπως λέγεται, οι ενστάσεις για την απαρτία ή όχι μιας γενικής συνέλευσης, τίθενται από την αρχή της διαδικασίας και όχι τη δεύτερη ημέρα. Και το κυριότερο. Το ΠαΣοΚ δεν είναι μια ανώνυμη εταιρία αλλά ένα πολιτικό κόμμα που έχει αποφασίσει, μέσα από το Κίνημα Αλλαγής να, επιχειρήσει την αναγέννηση της δημοκρατικής παράταξης.</p>
      <figure>
        <img src="https://www.tovima.gr/wp-content/uploads/2019/11/24/ImgSrc-4-1.jpg"/>
      </figure>
      <p>Η κυρία Γεννηματά δεν δευτερολόγησε. Δεν υπήρχε λόγος για μια ακόμη φορά να διεκδικήσει στα ΜΜΕ τίτλους που θα ενημέρωναν τον κόσμο ότι για μια ακόμα φορά, την πολλοστή τον τελευταίο μήνα, «πέταξε το γάντι στους αντιπάλους της». Η πρόσκληση προς τους εσωκομματικούς της αντιπάλους για μονομαχία το ..2021, με τη φράση «θα είμαι εκεί και θα τους περιμένω», προκάλεσε ποικίλα σχόλια.</p>
      <figure>
        <img src="https://www.tovima.gr/wp-content/uploads/2019/11/24/fofi-600x400.jpg"/>
      </figure>
      <p>Δεν ήταν λίγα τα προσκείμενα σε αυτή στελέχη που εξέφραζαν τον προβληματισμό τους για τους υψηλούς εσωκομματικούς τόνους που χρησιμοποίησε στην ομιλία της το Σάββατο. Η επικεφαλής του Κινήματος Αλλαγής είναι, σύμφωνα με τη δημοσκόπηση της Metron Analysis, η δεύτερη σε δημοφιλία πολιτική αρχηγός ενώ έχει υψηλά ποσοστά δημοφιλίας στους ψηφοφόρους του Κινήματος Αλλαγής.</p>
      <p>Συνεπώς, το στοίχημά της από σήμερα, δεν είναι αν θα δείξει «μηδενική ανοχή» στις κακοφωνίες αλλά αν καταφέρει να επιτύχει μια «νέα ενότητα συνθέτοντας και όχι διαγράφοντας». Άλλωστε, οι «εσωκομματικοί βάρβαροι» που «πάντα αποτελούν μια κάποια λύση» από χθες δεν υπάρχουν.</p>
      <figure>
        <iframe src="https://www.youtube.com/embed/dQA0VESrVZ4" width="640" height="360" data-service="Youtube" scrolling="no"/>
      </figure>
      <p>Ο Παύλος Γερουλάνος σήκωσε το γάντι, έθεσε θέμα ηγεσίας, έθεσε πολιτικά ζητήματα, βρέθηκε μετά την ομιλία του στο επίκεντρο πολλών πηγαδιών με συνέδρους αλλά δεν φάνηκε να προβληματίζει το επιτελείο της Φώφης Γεννηματά. «Άνθρακες ο θησαυρός» σχολίασε λίγο αργότερα από το βήμα του συνεδρίου, αναφερόμενος στην ομιλία του, ο Χρήστος Πρωτόπαπας. Η εκτίμηση που υπάρχει είναι ότι με δεομένη τη μεταφορά του κέντρου συζήτησης και λήψης αποφάσεων στο Κίνημα Αλλαγής, ο κ. Γερουλάνος που δεν μετέχει στα όργανα του περιέρχεται σε δυσμενή θέση. «Για πόσο ακόμα θα φωνάζει για το ΠαΣοΚ;» αναφέρουν στελέχη της Χαριλάου Τρικούπη.</p>
      <p>Ο Νίκος Ανδρουλάκης έδωσε στην ηγεσία το χρόνο που χρειάζεται. Αν όχι μέχρι το 2021 τουλάχιστον μέχρι να ολοκληρωθεί η τρέχουσα πολιτική περίοδος που ολοκληρώνεται με την εκλογή του Προέδρου της Δημοκρατίας. Μέχρι τότε, δεν δείχνει διατεθειμένος να παρενοχλήσει τη Φώφη Γεννηματά αφήνοντας την να κριθεί από τη δυνατότητα της να δώσει ώθηση στο Κίνημα Αλλαγής. «Μπορούμε να τα καταφέρουμε» τόνισε στην ομιλία του λέγοντας ότι οι πολιτικές του Κυριάκου Μητσοτάκη και η αντιπολιτευτική αδυναμία του Αλέξη Τσίπρα «αφήνουν χώρο που πρέπει να αξιοποιήσουμε».</p>
      <figure>
        <img src="https://www.tovima.gr/wp-content/uploads/2019/11/24/ImgSrc-5.jpg"/>
      </figure>
      <h3>Η επόμενη μέρα… – Ανάληψη δράσεων σε τρία επίπεδα</h3>
      <p>Στη Χαριλάου Τρικούπη ο σχεδιασμός της επόμενης μέρας έχει ήδη εκπονηθεί. Προβλέπει την ανάληψη δράσεων σε τρία επίπεδα.</p>
      <p>Στο πλαίσιο της πολιτικής προγραμματικής Συνδιάσκεψης του Κινήματος Αλλαγής που προγραμματίζεται για τον Φεβρουάριο θα επιχειρηθεί να αποσαφηνιστεί το πολιτικό και ιδεολογικό στίγμα του Κινήματος Αλλαγής.</p>
      <p>Στο πλαίσιο της οργανωτικής συγκρότησης του Κινήματος Αλλαγής θα υπάρξει διαδικασία εκλογής των τοπικών οργανώσεων του κόμματος, των οργανώσεων στους χώρους δουλειάς ενώ προγραμματίζεται και συνέδριο νεολαίας το 2020.</p>
      <p>Είναι άγνωστο τι θα γίνει με τα κορυφαία όργανα του κόμματος όπως το Πολιτικό Συμβούλιο όπου τη μειοψηφία, για την ακρίβεια το 44% του Κινήματος Αλλαγής εκπροσωπεί μόνο ένα πρόσωπο, ο Ανδρέας Σπυρόπουλος και αυτό για να σωθούν τα προσχήματα. Αν δηλαδή, επιχειρηθεί η διεύρυνση του προκειμένου να χωρέσουν και άλλα στελέχη της πλευράς Ανδρουλάκη.</p>
      <p>Το σπουδαιότερο όμως είναι η ανάληψη πολιτικών πρωτοβουλιών που θα περάσουν στην κοινωνία το μήνυμα ότι «το Κίνημα Αλλαγής δεν είναι ουραγός των πολιτικών εξελίξεων αλλά μπορεί να επηρεάζει και να δημιουργεί πολιτικές εξελίξεις».</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>