<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/24/bolt-kyiv/"/>
    <meta property="og:site_name" content="Рубрика"/>
    <meta property="article:published_time" content="2019-11-24T21:58:36+00:00"/>
    <meta property="og:title" content="Києвом – на електросамокатах: Bolt першим в Україні запустив нову послугу"/>
    <meta property="og:description" content="Провідна європейська транспортна платформа Bolt першою в Україні запустила нову послугу — прокат електросамокатів. До весни 2020 року сервіс буде працювати в тестовому режимі в інноваційному парку UNIT.City. Електросамокати — екологічно альтернативний вид транспорту, який дозволяє уникнути заторів під час переміщення. Кожна четверта поїздка Bolt у світі становить менше 3 км, тому немає необхідності викликати […]"/>
  </head>
  <body>
    <article>
      <h1>Києвом – на електросамокатах: Bolt першим в Україні запустив нову послугу</h1>
      <address><time datetime="2019-11-24T21:58:36+00:00">24 Nov 2019, 21:58</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/Bolt_scooters-860x580.jpg"/>
      </figure>
      <p>
        <b>
          <b>Провідна європейська транспортна платформа Bolt першою в Україні запустила нову послугу — прокат електросамокатів. До весни 2020 року сервіс буде працювати в тестовому режимі в інноваційному парку UNIT.City.</b>
        </b>
      </p>
      <p><b><i>Електросамокати</i></b> — екологічно альтернативний вид транспорту, який дозволяє уникнути заторів під час переміщення. Кожна четверта поїздка Bolt у світі становить менше 3 км, тому немає необхідності викликати для цього автомобіль, адже на самокаті ви зможете подолати цю відстань швидко і не забруднюючи навколишнє середовище.</p>
      <p>Скористатися новою послугою дуже легко. Необхідно знайти самокат, розблокувати його за допомогою QR-коду в додатку, доїхати до місця призначення та залишити транспортний засіб у будь-якому зручному й безпечному місці. Послугою можуть скористатися лише особи, які досягли 18 років (при реєстрації користувач вказує дату народження).</p>
      <p>У парку електросамокатів Bolt — самокати Segway NineBot ES4 з максимальною швидкістю 25 км/год і запасом ходу до 45 км.</p>
      <p><i>«Ми першими в Україні запускаємо послугу, яка користується популярністю в багатьох містах світу! Я дуже радий, що ми змінюємо ринок, змінюємо вигляд міста, роблячи його більш сучасним. Електросамокати дійсно вирішують безліч проблем. Зазвичай буває так, що пересуватися центром міста на автомобілі дуже складно, але проїхати декілька кілометрів на електросамокаті можна легко, швидко та із задоволенням»</i>, ― коментує регіональний менеджер Bolt в Україні Тарас Потічний.</p>
      <figure>
        <img src="https://rubryka.com/wp-content/uploads/2019/11/15-4.png"/>
      </figure>
      <figure>
        <img src="https://rubryka.com/wp-content/uploads/2019/11/15-4.png"/>
      </figure>
      <p>У вартість оренди електричного самоката входить ціна за розблокування й ціна за хвилину використання. У разі, коли їздити планується багато і щохвилинна оплата є невигідною для клієнта, Bolt встановив ціну за оренду самоката на весь день. Незалежно від того, скільки часу ви пересуваєтесь містом, з вашої картки не буде списано більше встановленої ціни.</p>
      <p>Місця, де можна буде взяти самокат напрокат, розташовуватимуться в центрі міста, як правило поблизу транспортних вузлів і найбільш відвідуваних місць. Подивитися, де знаходиться найближча локація самокатів, можна в тому ж додатку, що і для замовлення автомобіля. Ввечері працівники Bolt будуть збирати самокати по місту і ставити на зарядку, щоб вже зранку їх можна було знайти на звичних локаціях.</p>
      <p>Для безпечної поїздки на самокаті рекомендується надягати шолом та використовувати велосипедні доріжки.</p>
      <p><i>«Ми пишаємося тим, що перший в Україні пункт прокату електросамокатів з’явився саме в UNIT.City. Це повністю відповідає нашій ідеї побудувати eco-friendly місто в місті»</i>, — зазначив Домінік Піоте, CEO UNIT.City.</p>
    </article>
  </body>
</html>