<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=376&amp;docID=328814&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-24T21:00:00+00:00"/>
    <meta property="og:title" content="בלם? שער ובישול לסמולינג ב-0:3 של רומא"/>
    <meta property="og:description" content="הקבוצה מהבירה חגגה על ברשיה. 1:2 דרמטי ללאציו בססואולו"/>
  </head>
  <body>
    <article>
      <h1>בלם? שער ובישול לסמולינג ב-0:3 של רומא</h1>
      <h2>הקבוצה מהבירה חגגה על ברשיה. 1:2 דרמטי ללאציו בססואולו</h2>
      <address><time datetime="2019-11-24T21:00:00+00:00">24 Nov 2019, 21:00</time> by <a rel="author">מערכת אתר ערוץ הספורט</a></address>
      <p>משחקי המחזור ה-13 בליגה האיטלקית נמשכו הערב (ראשון) ובמוקד <a href="http://www.sport5.co.il/team.aspx?FolderID=2665&amp;lang=HE">רומא</a> דרסה 0:3 את ברשיה ועלתה למקום הרביעי. היריבה העירונית, <a href="http://www.sport5.co.il/team.aspx?FolderID=2663&amp;lang=HE">לאציו</a>, השיגה ניצחון 1:2 על ססואולו ובולוניה נפרדה ב-2:2 דרמטי מול פארמה. במשחק נוסף, ורונה גברה 0:1 על פיורנטינה ועברה אותה בטבלה. יש כמובן אירועים שמעבר לספורט וצריך לציין לטובה את כל קבוצות הליגה, שעלו עם סימון אדום על פני השחקנים כאות הזדהות ליום המאבק באלימות כלפי נשים.</p>
      <p><b><a href="http://www.sport5.co.il/team.aspx?FolderID=2665&amp;lang=HE">רומא</a> - ברשיה 0:3<br/></b>הקבוצה מהבירה קטעה רצף של שני הפסדים עם ניצחון חשוב באולימפיקו. אחרי מחצית ראשונה מאופסת, חניכיו של פאולו פונסקה העלו הילוך וכבשו את הראשון בדקה ה-49 מרגליו של כריס סמולינג. הבלם התחפש לחלוץ ובישל את השני לג'יאנלוקה מנצ'יני כעבור שמונה דקות. בדקה ה-63 ניקולו זניולו הבקיע את השלישי, אך השופט פסל את השער לאחר בדיקת VAR. המארחת המשיכה ללחוץ והשיגה שער נוסף מרגליו של אדין דז'קו בדקה ה-66. בעקבות הניצחון, <a href="http://www.sport5.co.il/team.aspx?FolderID=2665&amp;lang=HE">רומא</a> עלתה למקום הרביעי בטבלה. ברשיה מנגד, סופרת חמישה הפסדים ברצף ונועלת את טבלת הליגה עם שבע נקודות.</p>
      <figure>
        <img src="https://www.sport5.co.il/Images/trans.gif"/>
        <figcaption>אדין דז'קו. התכבד בשער השלישי (getty)</figcaption>
      </figure>
      <p><b>ססואולו - <a href="http://www.sport5.co.il/team.aspx?FolderID=2663&amp;lang=HE">לאציו</a> 2:1<br/></b>הנשרים בכושר אדיר והשלימו חמישה ניצחונות רצופים בליגה. המשחק נפתח בצורה מאוזנת וצי'רו אימובילה שבר את הקרח בדקה ה-34 עם שערו ה-15 העונה. רגע לפני הירידה למחצית, פרנצ'סקו קאפוטו דחק מקרוב פנימה והשווה. היה נראה שהמשחק הולך להסתיים בחלוקת נקודות, אך פליפה קייסדו כבש שער דרמטי בתוספת הזמן וקבע ניצחון חשוב ללאציו, שצמצמה את ההפרש מאינטר לשבע נקודות ונשארה במקום השלישי. ססואולו מנגד, נותרה במקום ה-14 עם 13 נקודות.</p>
      <figure>
        <img src="https://www.sport5.co.il/Images/trans.gif"/>
        <figcaption>צ'ירו אימובילה. החלוץ בכושר אדיר (getty)</figcaption>
      </figure>
      <p><b>בולוניה - פארמה 2:2</b><br/>משחק רווי שערים ודרמה התרחש באצטדיון רנאטו דלארה. האורחת הייתה הראשונה לעלות ליתרון עם שער של דז'אן קולוסבסקי בדקה ה-17. רודריגו פלאסיו השווה עם נגיחה מוצלחת בדקה ה-41, אך פארמה לקחה את ההובלה שוב בדקה ה-71 בזכות סימונה לאקופולי. בולוניה החזיקה יותר בכדור וחיפשה את השוויון, שהגיע בצורה הכי דרמטית שיש עם בעיטה אדירה מהאוויר של בלרים דז'מאילי חמש דקות בתוך תוספת הזמן. בעקבות התוצאה, בולוניה התרחקה מהתחתית ונמצאת במקום ה-13. פארמה מנגד, פיספסה הזדמנות להיצמד לנאפולי ונותרה במקום השמיני.</p>
      <figure>
        <img src="https://www.sport5.co.il/Images/trans.gif"/>
        <figcaption>פלאסיו. כבש בתיקו הדרמטי (getty)</figcaption>
      </figure>
      <p><b>ורונה - פיורנטינה 0:1</b><br/>ניצחון שלישי בארבעת המשחקים האחרונים לוורונה, שנמצאת בכושר מעולה ועברה את יריבתה בטבלה. לאחר מחצית ראשונה מאופסת, המארחת החלה ללחוץ והשיגה את שער הניצחון בזכות סמואל די כרמיין, אקס פיורנטינה, שמצא את הרשת בדקה ה-66. מן העבר השני, האורחת סוגרת שלושה משחקי ליגה ברצף ללא ניצחון וירדה למקום העשירי בטבלה.</p>
      <p>במשחק נוסף, סמפדוריה גברה 1:2 על אודינזה. המפגש בין לצ'ה לקליארי נדחה בגלל גשם כבד ששטף את דרום המדינה.</p>
      <figure>
        <img src="https://www.sport5.co.il/Images/trans.gif"/>
        <figcaption>חגיגה של ורונה (getty)</figcaption>
      </figure>
    </article>
  </body>
</html>