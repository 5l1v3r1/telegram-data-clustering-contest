<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/24/news/basket_serie_a_a_milano_il_big_match_con_sassari_brindisi_seconda_in_solitaria-241843905/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T21:49:00+00:00"/>
    <meta property="og:title" content="Basket, serie A: Milano vince il big match con Sassari, Brindisi è seconda da sola"/>
    <meta property="og:description" content="La squadra di Pozzecco cade al Forum e viene agganciata al terzo posto in classifica dall'Armani e da Brescia che liquida in casa la pratica Pesaro. I"/>
  </head>
  <body>
    <article>
      <h1>Basket, serie A: Milano vince il big match con Sassari, Brindisi è seconda da sola</h1>
      <h2>La squadra di Pozzecco cade al Forum e viene agganciata al terzo posto in classifica dall'Armani e da Brescia che liquida in casa la pratica Pesaro. I pugliesi, alla settima vittoria nelle ultime otto gare, approfittano del passo falso dei sardi per balzare alle spalle della Virtus Bologna. Venezia, Cremona, Treviso e Fortitudo nel treno playoff</h2>
      <address>
        <time datetime="2019-11-24T21:49:00+00:00">24 Nov 2019, 21:49</time>
      </address>
      <p><b>ROMA</b> – Con la capolista Virtus Bologna a riposo, a monopolizzare la 10/a giornata del campiona di serie A di basket è il big match del Mediolanum Forum tra Milano e Sassari dove l’Olimpia travolge gli uomini di Pozzecco 90-78 e li aggancia al terzo posto in classifica. Brindisi approfitta del passo falso dei sardi per balzare al secondo posto in perfetta solitudine, i pugliesi schiantano Pistoia 100-67 e volano a quota 14. In terza posizione sale anche Brescia che non fallisce la sfida col fanalino di coda Pesaro, marchigiani ancora a secco di vittorie in questa stagione. Non sbaglia nemmeno Cremona che batte Trieste, penultima, e resta agganciata al treno playoff. Così come Treviso che espugna Roma e la Fortitudo Bologna che passa a Cantù, ok Venezia a Trento.<br/><br/><b>ARMANI MILANO-BANCO DI SARDEGNA SASSARI 90-78</b><br/>Cuore e grinta questa volta non sono bastati a Sassari che al Mediolanum Forum si arrende 90-78 alla Armani Milano di coach Bialaszewski che sostituisce l’indisposto Ettore Messina. Il primo quarto si gioca sul filo dell’equilibrio, poi nel secondo parziale, dopo il canestro dell’ex Jerrells che permette ai sardi di andare sul 35 pari, i padroni di casa piazzano un parziale di 7-0 che permette loro di arrivare all’intervallo lungo sul 42-35. A inizio ripresa l’Olimpia allunga e vola per la prima volta sul doppio vantaggio (50-37), poi, però, sale in cattedra Pierre e, grazie anche al contributo di Bilan, la Dinamo prima accorcia sul -3 (57-54), poi passa davanti (59-62). Si gioca punto a punto fin quando Nedovic piazza due triple che spaccano in due il match e regala il successo a Milano.<br/><b>HAPPY CASA BRINDISI-ORIORA PISTOIA 100-67</b><br/>Settima vittoria nelle ultime otto uscite per Brindisi che ora è da sola all’inseguimento della Virtus capolista. Dopo un avvio non dei migliori, i pugliesi si svegliano con Adrian Banks che suona la carica e li trascina sul +20 (33-13). Petteway, il migliore di Pistoia con 19 punti, è però troppo solo per impensierire i padroni di casa e per Brindisi è una passeggiata arrivare all’intervallo lungo  sul +24. Il divario si dilata nella ripresa quando l’Happy Casa vola sul +34 (97-63) con ancora un 10′ da giocare. Il resto è un lungo garbage time.<br/><b>GERMANI BRESCIA-CARPEGNA PESARO 101-74</b><br/>Brescia ritrova il sorriso, batte Pesaro 101-74 e aggancia Sassari e Milano a 12 punti. Senza Chapman, Miaschi e l’ex Totè per la formazione marchigiana, ancora a secco di vittorie in questa stagione, è davvero dura passare in casa della Leonessa. Il match non è mai in discussione con i padroni di casa trascinati da Cain (18), Abass (16) e Lansdowne (14). Al primo quarto Brescia è già avanti di 11 (23-12), Pesaro prova a restare agganciata con le triple di Pusica, ma quando la squadra di coach Esposito alza il ritmo scappa via fino a toccare il +29 nella ripresa.<br/><b>VANOLI CREMONA-PALLACANESTRO TRIESTE 88-78</b><br/>Terza vittoria consecutiva per la Vanoli Cremona che batte 88-78 l’Alma Trieste del neo-presidente Mario Ghiacci e con 10 punti resta in zona playoff. Quarto ko di fila, invece, per i friulani stesi dalla doppia doppia di Happ: 19 putni e 11 rimbalzi. La Vanoli, dopo essere andata al riposo sul 38 pari, parte fortissima a inizio ripresa con un break di 11-0, vantaggio con cui chiuderà il terzo parziale (66-55). Nell’ultimo quarto i padroni di casa si rilassano favorendo il ritorno di Trieste, guidata da Peric. Quando Da Ros sbaglia la tripla del -2, Cremona capisce che è il momento di schiacciare nuovamente sull’acceleratore con 150” ancora da giocare e sulla formazione ospite cala il sipario.<br/><b>UMANA VENEZIA-DOLOMITI TRENTINO 79-69</b><br/>Il PalaTaliercio è un fortino per questa Umana che in campionato in casa non ha ancora perso. Venezia esce alla distanza e non sbaglia l’occasione di agganciare Trento in classifica e avvicinare il treno playoff. La Dolomiti si affida a Gentile, la squadra di casa, senza Tonut tenuto a riposo, trova in Watt il suo top scorer (16 punti) in un match super equilibrato. Almeno fino all’intervallo, chiuso sul 37-37. Poi nella ripresa Venezia prova ad allungare, ma Trento resta in scia grazie a uno straordinario Alessandro Gentile. Quando, però, la difesa di casa riesce finalmente a prendere le misure della guardia di Maddaloni, la Reyer vola sul +16 (74-58) con Watt e Daye. Inutili i tentativi di rientrare in partita da parte degli ospiti.<br/><b>VIRTUS ROMA-DE’ LONGHI TREVISO 69-81</b><br/>Prima vittoria stagionale lontano dal Palaverde per la De’ Longhi Treviso che batte una brutta Virtus Roma a domicilio e l’aggancia in classifica a quota 10 punti infoltendo il gruppetto che insegue Sassari, Brescia e Milano. Il canestro iniziale di Dyson apre i giochi, ma gli ospiti prendono subito in mano le redini del match con tre triple di fila firmate Logan e Alviti. Alla fine del primo quarto ospiti avanti 13-25, +15 all’intervallo lungo (50-35). Roma non accenna segnali di ripresa nemmeno nel terzo parziale dove la De’ Longhi allunga fino al massimo vantaggio di 19 lunghezze. La Virtus si riprende nell’ultima frazione, accorcia fino al -7, ma le nuove triple di Logan e Chillo riportano Treviso su un rassicurante +15 con pochi minuti da gestire.<br/><b>ACQUA S.BERNARDO CANTU’-POMPEA BOLOGNA 82-84 DTS</b><br/>Trasferta più dura del previsto per la Fortitudo Bologna che sbanca il Paladesio di Cantù solo al termine di un tempo supplementare. Finisce 84-82 per la formazione ospite al termine di una straordinaria rimonta nella ripresa. Bologna, infatti, sotto di 14 punti all’intervallo lungo, si rimbocca le maniche con Aradori e Robertson e torna sotto alla terza sirena (56-52). Il pareggio arriva a pochi minuti dalla fine con Sims che firma il 70-70. Brunel (29 punti) e Pecchia riportano avanti i canturini, ma Robertson manda tutti all’overtime dove l’ex Leunen segna il canestro che regala la vittoria alla Effe.<br/> <br/><b>ARMANI MILANO-BANCO DI SARDEGNA 90-78 (23-21, 42-35, 59-62)</b><br/>AIX ARMANI EXCHANGE MILANO: Della Valle 12, Mack 10, Micov 12, Biligha 6, Moraschini 2, Rodriguez 8, Tarczewski 7, Nedovic 14, Cinciarini, Burns ne, Brooks 4, Scola 15. Allenatore: Messina.<br/>BANCO DI SARDEGNA SASSARI: Spissu 6, McLean 2, Bilan 17, Bucarelli, De Vecchi ne, Evans 7, Magro ne, Pierre 21, Gentile, Vitali 12, Jerrels 13. Allenatore: Pozzecco.<br/>ARBITRI: Lanzarini-Filippini-Galasso.<br/>NOTE: Tiri liberi: Milano 11/13, Sassari 15/18. Uscito per 5 falli: nessuno.<br/><b>HAPPY CASA BRINDISI-ORIORA PISTOIA 100-67 (26-13, 52-28, 79-50)</b><br/>HAPPY CASA BRINDISI: Banks 24, Brown 11, Martin 4, Zanelli 5, Iannuzzi 5, Guido, Gaspardo 13, Campogrande 11, Thompson 10, Cattapan, Stone 11, Ikangi 6. Allenatore: Vitucci.<br/>ORIORA PISTOIA: Della Rosa, Petteway 19, D’ercole 2, Quarisa, Brandt 6, Salumu 10, Landi 6, Dowdell 9, Johnson 10, Wheatle 5. Allenatore: Carrea.<br/>ARBITRI: Sahin-Sardella-Belfiore.<br/>NOTE: Tiri liberi: BRINDISI 14/18, Pistoia 16/20. Uscito per cinque falli: nessuno.<br/><b>GERMANI BRESCIA-CARPEGNA PESARO 101-74 (23-12, 52-38, 83-54)</b><br/>GERMANI BRESCIA: Zerini 2, Warner 11, Abass 16, Cain 18, Vitali 5, Laquintana 10, Lansdowne 14, Dalco’ ne, Guariglia 2, Horton 13, Moss 6, Sacchetti 4. Allenatore: Esposito.<br/>CARPEGNA PROSCIUTTO BASKET PESARO: Barford 8, Drell 8, Mussini 9, Pusica 25, Mujakovic ne, Eboua 5, Alessandrini ne, Basso, Thomas 9, Zanotti 10. Allenatore: Perego.<br/>ARBITRI: Lo Guzzo-Bettini-Baldini.<br/>NOTE: Tiri liberi: Brescia 13/14, Pesaro 10/17. Uscito per cinque falli: nessuno.<br/><b>VANOLI CREMONA-PALLACANESTRO TRIESTE 88-78 (22-21, 38-38, 66-55)</b><br/>VANOLI CREMONA: Saunders 12, Mathews 10, Zanotti ne, Sanguinetti 3, Gazzotti ne, Ruzzier 16, Sobin 9, De Vico 2, Happ 19, Stojanovic 7, Palmi, Akele 10. Allenatore: Sacchetti.<br/>PALLACANESTRO TRIESTE: Coronica 2, Cooke 4, Peric 17, Jones 10, Arnaldo ne, Strautins 2, Janelidze 2, Cavaliero, Da Ros 5, Mitchell 7, Elmore 11, Justice 18. Allenatore: Dalmasson.<br/>ARBITRI: Mazzoni-Attard-Vita.<br/>NOTE: Tiri liberi: Cremona 12/14, Trieste 13/20. Usciti per 5 falli: Stojanovic.<br/><b>UMANA VENEZIA-DOLOMITI TRENTINO 79-69 (17-21, 37-37, 62-53)</b><br/>UMANA REYER VENEZIA: Udanoh 11, Casarin ne, Stone 4, Bramos 3, Daye 10, De Nicolao 11, Filloy 8, Chappell 2, Mazzola 8, Pellegrino ne, Cerella 6, Watt 16. Allenatore: De Raffaele.<br/>DOLOMITI ENERGIA TRENTO: Kelly 2, Blackmon 18, A. Gentile 24, Pascolo, Mian, Forray 5, Knox 8, Mezzanotte 12, Ladurner ne, King, Lechthaler ne. Allenatore: Brienza.<br/>ARBITRI: Begnis-Di Francesco-Nicolini.<br/>NOTE: Tiri liberi: Venezia 17/22, Trento 9/12. Uscito per 5 falli: Forray.<br/><b>VIRTUS ROMA-DE’ LONGHI TREVISO 69-81 (13-25, 35-50, 55-64)</b><br/>VIRTUS ROMA: Cusenza ne, Moore, Alibegovic 4, Rullo ne, Dyson 10, Baldasso 8, Pini 1, Farley ne, Spinosa ne, Jefferson 23, Buford 7, Kyzlink 16. Allenatore: Bucchi.<br/>DE’ LONGHI TREVISO: Tessitori 10, Logan 23, Alviti 9, Nikolic 13, Parks, Imbro’ 6, Chillo 7, Uglietti 5, Severini, Fotu 8. Allenatore: Menetti.<br/>ARBITRI: Paternico’-Vicino-Pepponi.<br/>NOTE: Tiri liberi: Roma 11/20, TREVISO 6/10. Uscito per 5 falli: Tessitori.<br/><b>ACQUA S.BERNARDO CANTU’-POMPEA BOLOGNA 82-84 DTS (21-16, 46-32, 56-52, 74-74)</b><br/>ACQUA SAN BERNARDO CANTU’: Young 7, Collins 13, Procida ne, Clark 6, La Torre, Hayes 11, Wilson 7, Burnel 29, Baparape’ ne, Simioni, Rodriguez 2, Pecchia 7. Allenatore: Pancotto.<br/>POMPEA FORTITUDO BOLOGNA: Robertson 17, Aradori 23, Cinciarini, Mancinelli 1, Dellosto ne, Leunen 12, Sims 15, Fantinelli 2, Daniel 11, Stipcevic 3. Allenatore: Martino.<br/>ARBITRI: Paglialunga-Grigioni-Perciavalle.<br/>NOTE: Tiri liberi: Cantu’ 10/17, Bologna 21/26. Uscito per cinque falli: Hayes.</p>
    </article>
  </body>
</html>