<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/rezultati-sertifikaciji-vchiteliv-stanut-vidomi-6-grudnya-642111.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T21:33:17+00:00"/>
    <meta property="og:title" content="Результати сертифікації вчителів стануть відомі 6 грудня"/>
    <meta property="og:description" content="В кабінетах учасників буде розміщено інформацію про успішне проходження сертифікації у вигляді графічного зображення сертифіката"/>
  </head>
  <body>
    <article>
      <h1>Результати сертифікації вчителів стануть відомі 6 грудня</h1>
      <address>
        <time datetime="2019-11-24T21:33:17+00:00">24 Nov 2019, 21:33</time>
      </address>
      <h4>В кабінетах учасників буде розміщено інформацію про успішне проходження сертифікації у вигляді графічного зображення сертифіката</h4>
      <p>25 листопада комісія при Міністерстві освіти і науки України для визначення результатів сертифікації встановить граничну кількість балів за вивчення практичного досвіду роботи учасників сертифікації та незалежного тестування.</p>
      <p>Про це повідомляє <a href="http://testportal.gov.ua/2019/11/21/koly-budut-vidomi-rezultaty-sertyfikatsiyi/">Український центр оцінювання якості освіти.</a></p>
      <p>Не пізніше 6 грудня в кабінетах учасників буде розміщено інформацію про успішне проходження сертифікації у вигляді графічного зображення сертифіката.</p>
      <p>Сертифікат видається учасникам сертифікації, які за кожним із показників набрали кількість балів, що дорівнює або перевищує встановлену комісією граничну кількість балів.</p>
      <p>Відповідно до Положення до складу комісії на паритетних засадах входять представники МОН, Українського центру, Державної служби якості освіти та представники громадськості.</p>
      <p>Нагадаємо, учителі, які успішно пройдуть сертифікацію, упродовж трьох років отримуватимуть щомісячну доплату в розмірі 20% посадового окладу.</p>
      <p>На початку жовтня Новосад запропонувала <a href="https://glavcom.ua/news/ministr-osviti-proponuje-zakrivati-shkoli-abi-pidnyati-zarplati-vchitelyam-629968.html">закривати школи, аби підняти зарплати вчителям</a>. За її даними, середня вартість підготовки учня в Україні становить 21 тис. гривень, а в малокомплектних школах ця вартість іноді сягає 100 тис. гривень.</p>
      <p>Крім того Новосад повідомила, що для підвищення зарплат педагогам на 20-70%, анонсованому попереднім Кабміном, необхідно додатково 45 мільярдів гривень, <a href="https://glavcom.ua/ru/news/glava-mon-povyshenie-zarplat-uchitelyam-ne-planiruetsya-627810.html">яких на цей момент немає</a>.</p>
      <p>Також нагадаємо, що міністерка освіти пояснила, <a href="https://glavcom.ua/country/science/ministerka-osviti-poyasnila-navishcho-vchitelyam-krim-atestaciji-prohoditi-shche-y-sertifikaciyu-640585.html">навіщо вчителям крім атестації проходити ще й сертифікацію</a>. «Ті хто пройде сертифікацію, наступного року отримують 20% до зарплат. Сертифікація, для тих, хто її пройде, діятиме три роки. Це можливість перезавантажити атестацію педагогів», - резюмувала міністерка освіти.</p>
      <p>Раніше Новосад заявляла, що <a href="https://glavcom.ua/news/kozhna-shkola-de-navchajetsya-menshe-sta-ditey-prirechena-nova-ministerka-osviti-zrobila-novu-zayavu-634297.html">школи, де навчається менш як 100 дітей, дають об’єктивно погану якість освіти</a>.</p>
      <p>Раніше <a href="https://glavcom.ua/country/science/minosviti-timchasovo-prizupinilo-akreditaciyu-vishiv-637942.html">Міносвіти тимчасово призупинило акредитацію вишів</a>. </p>
      <blockquote>
        <b>Читайте також: <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">Голова Профспілки освітян Георгій Труханов: Учителів хочуть перевести на контракти і зробити кріпаками.</a></b>
      </blockquote>
      <related>
        <a href="https://glavcom.ua/kyiv/news/u-shkolah-kijeva-deficit-vchiteliv-spisok-vakansiy-553846.html"/>
        <a href="https://glavcom.ua/news/u-rosiji-vchitelka-zmusila-ditey-pisati-tvir-za-erotichnim-opovidannyam-461545.html"/>
        <a href="https://glavcom.ua/kyiv/news/yak-klichko-vidkrivav-naybilshu-i-naysuchasnishu-v-ukrajini-shkolu-video-622110.html"/>
      </related>
    </article>
  </body>
</html>