<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/778875/chavos-ikanopiimenos-apo-tin-emfanisi-ochi-apo-apotelesma/"/>
    <meta property="og:site_name" content="to10.gr"/>
    <meta property="article:published_time" content="2019-11-24T21:11:19+00:00"/>
    <meta property="og:title" content="Χάβος: «Ικανοποιημένος από την εμφάνιση, όχι από το αποτέλεσμα»"/>
    <meta property="og:description" content="Ο προπονητής του Παναιτωλικού μετά το παιχνίδι με τον Παναθηναϊκό τόνισε ότι η ομάδα του είχε τον έλεγχο του αγώνα, δημιούργησε φάσεις και θα μπορούσε να είχε πάρει το τρίποντο της νίκης."/>
  </head>
  <body>
    <article>
      <h1>Χάβος: «Ικανοποιημένος από την εμφάνιση, όχι από το αποτέλεσμα»</h1>
      <h2>Ο προπονητής του Παναιτωλικού μετά το παιχνίδι με τον Παναθηναϊκό τόνισε ότι η ομάδα του είχε τον έλεγχο του αγώνα, δημιούργησε φάσεις και θα μπορούσε να είχε πάρει το τρίποντο της νίκης.</h2>
      <address><time datetime="2019-11-24T21:11:19+00:00">24 Nov 2019, 21:11</time> by <a rel="author">to10.gr</a></address>
      <p>Ικανοποιημένος από την εμφάνιση, αλλά απογοητευμένος από το αποτέλεσμα, εμφανίστηκε ο Μάκης Χάβος, μετά το 0-0 με τον Παναθηναϊκό στο Αγρίνιο, για την 11η αγωνιστική της Σούπερ Λίγκας. Ο Ελληνας τεχνικός τόνισε ότι η ομάδα του είχε τον έλεγχο του αγώνα, δημιούργησε φάσεις και θα μπορούσε να είχε πάρει το τρίποντο της νίκης.</p>
      <p>Συγκεκριμένα, ανέφερε: «Ξέραμε ότι είχαμε να αντιμετωπίσουμε μια πολύ καλή ομάδα. Την παρακολουθήσαμε σε πολλά παιχνίδια και αλλάζει εύκολα σχηματισμό. Στο πρώτο ημίχρονο κάναμε καλό παιχνίδι και κρατήσαμε τον αντίπαλο μακριά από την εστία μας, αλλά δεν κάναμε φάσεις. Δεν γίναμε απειλητικοί αν και ήμασταν εξαιρετικοί στο τακτικό κομμάτι.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Στο δεύτερο ημίχρονο ο αντίπαλος μπήκε καλύτερα στο ματς αλλά από ένα σημείο και έπειτα είχαμε τον έλεγχο και κάναμε φάσεις για να πάρουμε τη νίκη. Είμαστε ικανοποιημένοι από την εμφάνιση, όχι όμως από το αποτέλεσμα.</p>
      <p>Έχει σημασία όταν δεν μπορείς να κερδίσεις ένα παιχνίδι να μη το χάνεις. Ευχαριστώ τον κόσμο που ήρθε στο γήπεδο», είπε αρχικά.</p>
      <p>Για ποιο λόγο ο Παναιτωλικός δεν έχει καταφέρει να κερδίσει ακόμα στο φετινό πρωτάθλημα: «Παίζει ρόλο η τύχη και η αποτελεσματικότητα. Θα γυρίσει και θα πάρουμε και νίκες».</p>
      <p>Για το αν θα ενισχυθεί η ομάδα στη μεταγραφική περίοδο του Ιανουαρίου:  «Το έχουμε συζητήσει με τη διοίκηση απ’ την πρώτη μέρα που είμαι εδώ και θα πάρουμε παίκτες. Βρισκόμαστε σε αναζητήσεις». Κλείνοντας του μεταφέρθηκε η καλή παράδοση που έχει κόντρα στους «πράσινους». «Για εμένα ο Παναθηναϊκός έχει τον καλύτερο Έλληνα προπονητή και βάζει δύσκολα σε κάθε αντίπαλο. Είναι καθαρή τύχη που έχει δημιουργήσει αυτό το στατιστικό».</p>
      <p>
        <b>
          <a href="https://www.to10.gr/podosfero/superleague/778875/chavos-ikanopiimenos-apo-tin-emfanisi-ochi-apo-apotelesma/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>