<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715067-Black-Friday-etoimoi-na-kynhghsoyn-prosfores-oi-ellhnes-katanalotes.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T21:55:00+00:00"/>
    <meta property="og:title" content="Black Friday: Ετοιμοι να &quot;κυνηγήσουν&quot; προσφορές οι Ελληνες καταναλωτές"/>
    <meta property="og:description" content="Έτοιμοι να «κυνηγήσουν» προσφορές με την ευκαιρία της άτυπης εκπτωτικής ημέρας «Black Friday» στις 29 Νοεμβρίου είναι σε ποσοστό 34% οι Ελληνες καταναλωτές. Από την άλλη,"/>
  </head>
  <body>
    <article>
      <h1>Black Friday: Ετοιμοι να "κυνηγήσουν" προσφορές οι Ελληνες καταναλωτές</h1>
      <address>
        <time datetime="2019-11-24T21:55:00+00:00">24 Nov 2019, 21:55</time>
      </address>
      <p>Έτοιμοι να «κυνηγήσουν» προσφορές με την ευκαιρία της άτυπης εκπτωτικής ημέρας «Black Friday» στις 29 Νοεμβρίου είναι σε ποσοστό 34% οι Ελληνες καταναλωτές.</p>
      <p>Από την άλλη, αυτοί που θα πραγματοποιήσουν κάποια αγορά δεν αποκλείεται να ξεπεράσουν τελικά το 70%, αφού ένα 40% των ερωτηθέντων στο πλαίσιο έρευνας δηλώνουν «αναποφάσιστοι» για το αν τελικά θα επιδιώξουν να αποκτήσουν κάτι τη συγκεκριμένη ημέρα. Σε ποσοστό 70% κατά μέσο όρο οι υποψήφιοι αγοραστές κρίνουν ως ικανοποιητικό το ποσοστό έκπτωσης που τη συγκεκριμένη ημερομηνία παρουσιάζουν (οι εμπορικές επιχειρήσεις) στις προσφορές τους.</p>
      <p>«Τα πράγματα φαίνεται πως είναι ιδιαίτερα αισιόδοξα για τη συγκεκριμένη ημέρα και φέτος, αφού υπάρχει αρκετά μεγάλη πρόθεση να κάνουν αγορές (σ.σ οι Ελληνες καταναλωτές), το ποσό δε το οποίο προτίθενται να διαθέσουν είναι αρκετά υψηλό», επισήμανε λίγα εικοσιτετράωρα πριν την άτυπη εκπτωτική ημέρα της ερχόμενης εβδομάδας στον ραδιοφωνικό σταθμό «Πρακτορείο 104,9FM», η Δρ Μαρίνα Ψιλούτσικου, Research Associate του Εργαστηρίου «Αγορά» του Οικονομικού Πανεπιστημίου Αθηνών.</p>
      <p>Οι συγκεκριμένες τάσεις βρίσκονται στον πυρήνα των βασικών συμπερασμάτων της πανελλαδικής έρευνας σε 2.379 συμμετέχοντες που πραγματοποίησε το συγκεκριμένο Εργαστήριο του Οικονομικού Πανεπιστημίου Αθηνών, συμπερασμάτων που προέκυψαν από τις απαντήσεις των ερωτηθέντων στο διάστημα 15-17 Νοεμβρίου 2019. Τις ερωτήσεις σχεδίασαν και τις απαντήσεις επεξεργάστηκαν η δρ Μαρίνα Ψιλούτσικου, μαζί με τον καθηγητή και διευθυντή του Εργαστηρίου του Οικονομικού Πανεπιστημίου Αθηνών, Γιώργο Ι.Σιώμκο. Από τα ενδιαφέροντα συμπεράσματα που προέκυψαν είναι και αυτό της διαφορετικής καταναλωτικής στόχευσης ανδρών και γυναικών: «το αποτέλεσμα που είδαμε στο τμήμα της έρευνας που αφορούσε τις πρόσφατες ενδιάμεσες εκπτώσεις ήταν χαρακτηριστικό, ένα ερευνητικό αποτέλεσμα αντίθετο από αυτό που ενδεχομένως θα φανταζόμασταν, καθώς οι άντρες και ξόδεψαν περισσότερα (σ.σ τις ενδιάμεσες εκπτώσεις), αλλά και προτίθενται να ξοδέψουν περισσότερα στη Black Friday», εξήγησε η κα Ψιλούτσικου, που πάντως διατύπωσε την εκτίμηση πως το συγκεκριμένο είναι ένα εύρημα πως ενδεχομένως συνδέεται με τις διαφορετικού τύπου αγορές των ανδρών, σε σχέση με τις γυναίκες.</p>
      <p>Σύμφωνα με την επιστήμονα, τα μεγαλύτερα ποσά στην περίπτωση των ανδρών καταναλωτών ενδέχεται να έχουν σχέση με τον μειωμένο αριθμό αγορών από αυτούς στη διάρκεια του υπόλοιπου έτους, με άλλα λόγια το ότι άνδρες αγοράζουν διαφορετικά πράγματα, μεγαλύτερου κόστους, λιγότερο συχνά σε σύγκριση με τη μέση γυναίκα καταναλώτρια και αυτό συμβαίνει ιδιαίτερα την ημέρα της Black Friday. Ο Έλληνας "ήδη θεωρεί πως η μέρα αυτή είναι θεσμός και έχει εξελιχθεί ως μια παράδοση τρόπον τινά, το να πάει να κάνει αγορές με φίλους και συγγενείς. Εάν δε, μέσα σε μόλις τρία χρόνια, ήδη το 14% θεωρεί ήδη την πραγματοποίηση αγορών στη Black Friday παράδοση για εκείνους και τους φίλους τους ή την οικογένειά τους, αυτό είναι ένα πολύ σημαντικό ποσοστό" ανέφερε η επιστήμονας του Εργαστηρίου «Αγορά» του Οικονομικού Πανεπιστημίου Αθηνών.</p>
      <p>Οι αγορές των πιο ακριβών προϊόντων γίνονται κατά τη Black Friday</p>
      <p>«Οι καταναλωτές δεν αγοράζουν με άλλο τρόπο (αναλόγως γεωγραφικής περιοχής), δεν υπάρχουν διαφοροποιήσεις, π.χ., μεταξύ Αθήνας και Θεσσαλονίκης, αλλά και άλλων πόλεων, σε ό,τι αφορά τα είδη που αγόρασαν οι καταναλωτές, και οι άνδρες και οι γυναίκες, σε όλη την επικράτεια όπως είδαμε στο τμήμα της έρευνας που αφορούσε τις ενδιάμεσες εκπτώσεις, όταν και αγόρασαν πράγματα που χρησιμοποιούμε καθημερινά, όπως ρούχα και παπούτσια. Για την Black Friday η πρόθεση διαφοροποιείται, αφού το καταναλωτικό κοινό προτίθεται να αγοράσει πιο ακριβά πράγματα, αντικείμενα που δεν αγοράζουμε συνέχεια, όπως ηλεκτρικά και ηλεκτρονικά αντικείμενα ή ακόμη και είδη πολυτελείας, που κατά τους καταναλωτές είναι 'ευκαιρία', όπως λένε, να αγοράσουν σε σχετικά προσιτές τιμές», τόνισε η κα Ψιλούτσικου με την έρευνα του Εργαστηρίου «Αγορά» του Οικονομικού Πανεπιστημίου Αθηνών να ανεβάζει τον φετινό προϋπολογισμό για τη "Μαύρη Παρασκευή".</p>
      <p>To ποσοστό έκπτωσης πάντως αναδεικνύεται για το 94% ως το σημαντικότερο κίνητρο για αγορές στη Black Friday, ενώ σύμφωνα με την πανελλαδική έρευνα στο συγκεκριμένο Εργαστήριο του Οικονομικού Πανεπιστημίου Αθηνών πάνω από τέσσερις στους δέκα (σ.σ ποσοστό 43%) θα συνδυάσουν εξίσου φυσικά και ηλεκτρονικά καταστήματα, 20% θα επιλέξουν μόνον φυσικά καταστήματα και 3% μόλις, θα απευθυνθούν αποκλειστικά σε ηλεκτρονικά καταστήματα. Με βάση την έρευνα του ειδικού Εργαστηρίου, είδη ένδυσης και υπόδησης προτίθενται να αγοράσουν περισσότερο από οποιοδήποτε άλλο είδος και τα δύο φύλα, με τα αντίστοιχα ποσοστά να ανέρχονται στο 80% για τις γυναίκες και στο 68% για τους άνδρες, ενώ η αμέσως επόμενη δημοφιλέστερη επιλογή είναι για τις μεν γυναίκες τα καλλυντικά και τα είδη προσωπικής περιποίησης (48%), για τους δε άνδρες οι ηλεκτρικές συσκευές (64%).</p>
      <p>Επτά στους δέκα άνδρες (ποσοστό 69,5%) και πάνω από τρεις στις τέσσερις γυναίκες (77%) σκοπεύουν να αξιοποιήσουν τις ευκαιρίες της Black Friday για αγορά δώρων, με το ποσοστό των δώρων επί των συνολικών αγορών που προτίθενται να πραγματοποιήσουν τα δύο φύλα να είναι 29,5% για τις γυναίκες και 28,6% για τους άνδρες σύμφωνα με τα στοιχεία της συγκεκριμένης έρευνας. Την ίδια ώρα «το 34% του συνόλου έχει δηλώσει πως θα προβεί σε κάποια αγορά, ένα 40% δηλώνουν αναποφάσιστοι και το 25% περίπου δεν προτίθεται να αγοράσει κάτι», εξηγεί η κα Ψιλούτσικου. Συνεπώς ένα 70% και πλέον των ερωτηθέντων δεν αποκλείεται να πραγματοποιήσει αγορές.</p>
      <p>(Μεταξύ αυτών που δεν θα πραγματοποιήσουν αγορές) ένας στους τρεις σημειώνει ότι δεν θα αγοράσει κάτι στην Black Friday 2019, επειδή δεν χρειάζεται κάτι (35%) και επειδή δεν έχει ή δεν θέλει να διαθέσει χρήματα (31%), ενώ οι καταναλωτικές προθέσεις των ερωτηθέντων συνδυάζονται με το πώς αντιμετωπίζει ένας Ελληνας καταναλωτής σε επίπεδο ψυχολογίας. "Όλα αυτά σημαίνουν πως όχι μόνο οι περισσότεροι έχουν προγραμματίσει τις αγορές τους, αλλά 'κρατούν στην άκρη' και το budget για να κάνουν τις αγορές αυτές στη Black Friday", εξήγησε η ερευνήτρια του Οικονομικού Πανεπιστημίου Αθηνών.</p>
      <p>Οι εννέα στους δέκα γνωρίζουν τη «Black Friday»</p>
      <p>Οι εκτιμήσεις για τις αγορές που προτίθενται να κάνουν στη Black Friday φαίνονται πιο ισόρροπα κατανεμημένες. Τα είδη ένδυσης και υπόδησης εξακολουθούν να συγκεντρώνουν τη μεγαλύτερη προτίμηση (75%), αλλά το 44%προτίθεται να κάνει αγορές σε ηλεκτρονικά είδη (Η/Υ, κινητά, κτλ). Συγκεκριμένα σε σχέση με το 2018, περισσότερα ή σημαντικά περισσότερα χρήματα υπολογίζουν να ξοδέψουν στη Black Friday 2019 το 45,5% των ερωτηθέντων ενώ μόλις 17% εκτιμούν ότι θα ξοδέψουν λιγότερα ή σημαντικά λιγότερα. Το δε 77% «έχουν προγραμματίσει τις αγορές τους για τη συγκεκριμένη ημέρα ενώ ένας στους δύο (43%) θα κάνουν αγορές εξίσου σε φυσικά και ηλεκτρονικά καταστήματα», ανέφερε η κα.Ψιλούτσικου που είπε πως είναι αξιοσημείωτο πως μέσα σε τρία μόλις χρόνια το ποσοστό αναγνωρισιμότητας της συγκεκριμένης ημέρας «είναι τεράστιο αφού σχεδόν το 90% των Ελλήνων ξέρει την ημέρα, πότε είναι πριν ακόμη γίνει, λόγω των διαφημιστικών προγραμμάτων των εταιριών».</p>
      <p>Ενα ακόμη, τέλος, από τα ενδιαφέροντα στοιχεία της συγκεκριμένης έρευνας ήταν πως στην Ελλάδα για την ώρα δεν είναι διαδεδομένη η επονομαζόμενη Singles' Day μια «εκπτωτική ημέρα που ξεκίνησε και είναι διαδεδομένη στην Ασία, που είχε, μόνο στις συγκεκριμένες περιοχές, έσοδα 30 δισ. δολάρια, πόσο που φτάνει αυτό της Black Friday» όπως εξήγησε η κα Ψιλούτσικου. Μόλις το 12% των Ελλήνων γνώριζε την 11/11 ως ημέρα εορτασμού της εργένικης ζωής, το 9,1% γνώριζε ότι πρόκειται για ημέρα προσφορών διεθνώς, ενώ μόλις το 2,6% ενημερώθηκε για κάποιο κατάστημα στην Ελλάδα, που πραγματοποίησε εκπτώσεις και προσφορές την ημέρα εκείνη, σύμφωνα με τα αποτελέσματα της έρευνας του Εργαστηρίου «Αγορά» του Οικονομικού Πανεπιστημίου Αθηνών.</p>
    </article>
  </body>
</html>