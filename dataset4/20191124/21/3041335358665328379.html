<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/politics/g-melas-sto-one-channel-ofeiloume-na-prostateysoume-ta-asynodeyta/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T21:53:42+00:00"/>
    <meta property="og:title" content="Γ. Μελάς στο One Channel : Οφείλουμε να προστατεύσουμε τα ασυνόδευτα"/>
    <meta property="og:description" content="Ο βουλευτής της ΝΔ, Γιάννης Μελάς, μίλησε για το ζήτημα του προσφυγικού και τους τρόπους αντιμετώπισής του από την κυβέρνηση της ΝΔ, αλλά και το θέμα της ασφάλειας που έχει απασχολήσει ιδιαιτέρως την ελληνική κυβέρνηση το τελευταίο διάστημα."/>
  </head>
  <body>
    <article>
      <h1>Γ. Μελάς στο One Channel : Οφείλουμε να προστατεύσουμε τα ασυνόδευτα</h1>
      <h2>Ο βουλευτής της ΝΔ, Γιάννης Μελάς, μίλησε για το ζήτημα του προσφυγικού και τους τρόπους αντιμετώπισής του από την κυβέρνηση της ΝΔ, αλλά και το θέμα της ασφάλειας που έχει απασχολήσει ιδιαιτέρως την ελληνική κυβέρνηση το τελευταίο διάστημα.</h2>
      <address><time datetime="2019-11-24T21:53:42+00:00">24 Nov 2019, 21:53</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Καλεσμένος στην εκπομπή One Talk Weekend βρέθηκε το βράδυ της Κυριακής 24 Νοεμβρίου ο βουλευτής ΝΔ, Γιάννης Μελάς, όπου μίλησε για το ζήτημα του προσφυγικού και τους τρόπους αντιμετώπισής του από την κυβέρνηση της ΝΔ, αλλά και το θέμα της ασφάλειας που έχει απασχολήσει ιδιαιτέρως την ελληνική κυβέρνηση το τελευταίο διάστημα.</p>
      <p>Σύμφωνα με τον κ. Μελά, το προσεχές διάστημα και με την έξαρση των καιρικών φαινομένων λόγω της εισόδου στη χειμερινή περίοδο, δίνεται μια ευκαιρία στην Ελλάδα και την κυβέρνηση να διαχειριστεί αποτελεσματικότερα το ζήτημα του προσφυγικού, καθώς οι ροές ενδέχεται να μειωθούν.</p>
      <p>
        <a href="https://www.in.gr/2019/11/25/economy/oikonomikes-eidiseis/anadromika-poioi-syntaksiouxoi-tha-diekdikisoun-ekatommyria-eyro/">Δείτε επίσης: Αναδρομικά, ποιοι συνταξιούχοι θα διεκδικήσουν εκατομμύρια ευρώ</a>
      </p>
      <p>Για τον βουλευτή, τα μέτρα της κυβέρνησης για τα κλειστά κέντρα είναι ένα σημαντικό μέτρο γιατί έτσι θα αποσυμφορηθούν τα νησιά.</p>
      <p>Ωστόσο, οι εντάσεις παραμένουν στις τοπικές κοινωνίες, όπου πρόκειται να δημιουργηθούν τα νέα κλειστά κέντρα κράτησης των προσφύγων.</p>
      <p>Σε αυτές τις περιπτώσεις πρέπει με κάθε τρόπο να επικοινωνηθεί το μήνυμα ότι οι πρόσφυγες και οι μετανάστες είναι άνθρωποι και πρέπει να αντιμετωπιστούν ως τέτοιοι, καθώς σύμφωνα με τον κ. Μελά, «ο προβληματισμός των τοπικών κοινωνιών είναι ανθρώπινος».</p>
      <p>Ο βουλευτής δεν παρέλειψε να ασκήσει κριτική στην προηγούμενη κυβέρνηση υποστηρίζοντας πως ο ΣΥΡΙΖΑ δεν πήρε κανένα μέτρο και δε διαχειρίστηκε την κατάσταση όπως θα έπρεπε.</p>
      <p>Παράλληλα, υποστήριξε πως «πρέπει να περάσουμε ένα μήνυμα τόσο προς τους λαθροδιακινητές ότι η Ελλάδα φυλάει τα σύνορά της και παίρνει μέτρα για να μη υπάρχει ελεύθερη διέλευση όσο και προς την Τουρκία ότι πρέπει να κάνει αυτά που έχει συμφωνήσει απέναντι στην Ελλάδα και την ΕΕ».</p>
      <p>Για τις νέες κλειστές δομές δήλωσε πως η ΝΔ μπορεί να εξασφαλίσει συνθήκες ασφάλειας για τους ανθρώπους που θα διαμένουν μέσα σε αυτές, καθώς, όπως ο ίδιος είπε, «είναι το χρέος μας απέναντι στην ανθρώπινη φύση μας».</p>
      <p>Για όσους από αυτούς τους ανθρώπους παραμείνουν στη χώρα, πρέπει να δημιουργηθούν οι συνθήκες για να ενταχθούν στην κοινωνία τόσο ως προς την εκπαίδευση όσο και ως προς την εργασία.</p>
      <p>Ακόμα, σχετικά με την ανάληψη της ευθύνης των 4000 ασυνόδευτων προσφυγόπουλων από τον πρωθυπουργό, Κυριάκο Μητσοτάκη, ο κ. Μελάς ισχυρίστηκε πως οφείλουν να τα προστατεύσουν και πως η προηγούμενη κυβέρνηση δε διαχειρίστηκε καλά το συγκεκριμένο ζήτημα.</p>
      <p>Ο Νεοδημοκράτης βουλευτής μίλησε και για το ζήτημα της ασφάλειας υποστηρίζοντας πως «το αίσθημα ασφάλειας άρχισε να υπάρχει ξανά στις γειτονιές και στα πανεπιστήμια», μετά τα μέτρα που πήρε η κυβέρνηση και η αστυνομία με την κατάργηση του πανεπιστημιακού ασύλου, την εισβολή σε πανεπιστημιακά ιδρύματα και την επιχείρηση απογκετοποίησης ορισμένων περιοχών της πόλης.</p>
      <p>«Για τη ΝΔ είναι ξεκάθαρο ότι θέλουμε τη νομιμότητα, η οποία πολλές φορές πρέπει να επιβληθεί με τρόπους που είναι λίγο πιο σκληροί», ανέφερε χαρακτηριστικά.</p>
      <figure>
        <iframe src="https://www.youtube.com/embed/UkHaS3ByuJA" width="640" height="360" data-service="Youtube" scrolling="no"/>
      </figure>
      <p>
        <a href="https://www.tanea.gr/2019/11/25/politics/antipoliteysi/to-diplo-prosopo-tou-tsipra-to-proi-aristeros-to-vrady-kentroaristeros/">Το διπλό πρόσωπο του Τσίπρα: Το πρωί αριστερός, το βράδυ κεντροαριστερός</a>
      </p>
    </article>
  </body>
</html>