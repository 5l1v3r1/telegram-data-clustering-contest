<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3325673"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-24T21:58:00+00:00"/>
    <meta property="og:title" content="מחיפה ועד אילת: מבנים נצבעו באדום כחלק מהמאבק באלימות נגד נשים"/>
    <meta property="og:description" content="ערב לפני היום הבינלאומי למאבק באלימות כלפי נשים, בניין עיריית ת&quot;א-יפו, גשר המיתרים בירושלים ואצטדיון סמי עופר בחיפה נצבעו..."/>
  </head>
  <body>
    <article>
      <h1>מחיפה ועד אילת: מבנים נצבעו באדום כחלק מהמאבק באלימות נגד נשים</h1>
      <address><time datetime="2019-11-24T21:58:00+00:00">24 Nov 2019, 21:58</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700,t_18/2/9/5/3/2953495-46.jpg"/>
        <figcaption>"תופעה מסוכנת וחמורה". גשר המיתרים בירושלים (צילום: תמיר חיון)</figcaption>
      </figure>
      <p>עשרות מבני ציבור ברחבי הארץ הוארו אתמול (ראשון) בצבע אדום, לקראת היום הבינלאומי למאבק באלימות כלפי נשים שיצוין מחר. במסגרת קמפיין "הנורות האדומות" שמובילה ויצ"ו בשיתוף הרשויות המקומיות וחברות הנמל באשדוד ובחיפה, נצבעו באדום בניין עיריית תל אביב-יפו, גשר המיתרים בירושלים, אצטדיון סמי עופר בחיפה, בניין עיריית באר שבע ומבנים נוספים ברחבי הארץ.</p>
      <p>יו"ר מרכז השלטון המקומי וראש עיריית מודיעין-מכבים רעות, חיים ביבס, אמר כי "אלימות נגד נשים היא תופעה מסוכנת וחמורה בעלת השלכות הרסניות לחברה כולה". ביבס הבהיר כי "השלטון המקומי ימשיך לחזק כל יוזמה שתילחם בתופעה באמצעות חינוך, הסברה וענישה".</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3324851">140 אלף מוטרדות בשנה, רבע מהן במקום העבודה: נתוני האלימות נגד נשים </a>
        <a href="https://news.walla.co.il/item/3323052"> גרר ודקר 11 פעמים: אלירן מלול נאשם ברצח אשתו מיכל סלה </a>
        <a href="https://news.walla.co.il/item/3321611"> התקציבים מתעכבים: הפלונטר הפוליטי תוקע את המאבק באלימות במשפחה </a>
        <a href="https://tld.walla.co.il/item/3222767?lm_supplier=16893&amp;lm_bc=18500"> נוחרים וסובלים מדום נשימה? המכשירים שיעניקו לכם שינה איכותית תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/5/3/2953494-46.jpg"/>
        <figcaption>"על הממשלה להקצות את המשאבים הנדרשים". אצטדיון סמי עופר בחיפה (צילום: אלדד אלוני)</figcaption>
      </figure>
      <p>יו"ר ויצו ישראל, אורה כורזים, הדגישה כי אלימות נגד נשים איננה בעיה של נשים בלבד. לדבריה, "היא בעיה חברתית רחבה, על הציבור בכללותו להיאבק בה ללא פשרות ועל הממשלה להקצות את המשאבים הנדרשים כדי לטפל בה".</p>
      <p>לדבריה, "הקמפיין נועד להפנות זרקור לנושא ולהעלות את המודעות הציבורית לאלימות נגד נשים, לפעול למיגור התופעה, ועל מנת שנשים תשמנה לב לנורות אדומות - סימנים ודפוסי התנהגות שיכולים להעיד על התנהגות בעייתית ואף מסוכנת כלפיהן מצד בני זוגן".</p>
      <figure>
        <img src="https://img.wcdn.co.il/f_auto,w_700/2/9/5/3/2953577-46.png"/>
        <figcaption>בניין עיריית תל אביב (צילום: דוברות עיריית תל אביב-יפו)</figcaption>
      </figure>
      <figure>
        <img src="https://img.wcdn.co.il/f_auto,w_700,t_18/2/9/5/3/2953499-46.jpeg"/>
        <figcaption>עיריית גבעתיים</figcaption>
      </figure>
      <p>במהלך השבוע הקרוב תפעיל ויצ"ו קו חם לנשים נפגעות אלימות. בקו החם יוענקו ייעוץ והכוונה בשאלות הקשורות לזיהוי ואיתור סימני אלימות, מסגרות טיפול, דרכי התמודדות עם בן זוג אלים, איתור וטיפול בילדים עדים לאלימות ועוד. את הקווים מאיישים עובדות ועובדים סוציאליים, מנהלות ומנהלי מרכזי ויצ"ו, מנהלות מקלטים לנשים מוכות וסטודנטים.</p>
      <p>
        <b>הקו החם יפעל עד יום חמישי בין השעות 11:00-14:00 במספר 03-6923791</b>
      </p>
      <figure>
        <img src="https://img.wcdn.co.il/f_auto,w_700,t_18/2/9/5/3/2953584-46.jpg"/>
        <figcaption>במהלך השבוע תפעיל ויצ"ו קו חם לנשים נפגעות. עיריית ראש העין נצבעה באדום (צילום: עיריית ראש העין)</figcaption>
      </figure>
      <figure>
        <img src="https://img.wcdn.co.il/f_auto,w_700/2/9/5/3/2953581-46.jpg"/>
        <figcaption>מגדל המים בקרית אונו (צילום: עיריית קריית אונו)</figcaption>
      </figure>
      <figure>
        <img src="https://img.wcdn.co.il/f_auto,w_700,t_18/2/9/5/3/2953482-46.jpg"/>
        <figcaption>עיריית באר שבע (צילום: דיאגו מיטלברג)</figcaption>
      </figure>
    </article>
  </body>
</html>