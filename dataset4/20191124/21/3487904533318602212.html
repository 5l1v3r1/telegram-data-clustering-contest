<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/latrevo-ton-mpisesvar-veltioni-tin-piotita-mas-vieirinia"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T21:07:00+00:00"/>
    <meta property="og:title" content="«Λατρεύω τον Μπίσεσβαρ, βελτιώνει την ποιότητά μας ο Βιεϊρίνια»"/>
    <meta property="og:description" content="Όσα δήλωσε στη συνέντευξη Τύπου ο Αμπέλ Φερέιρα μετά τη νίκη του ΠΑΟΚ επί της ΑΕΛ στην Τούμπα"/>
  </head>
  <body>
    <article>
      <h1>«Λατρεύω τον Μπίσεσβαρ, βελτιώνει την ποιότητά μας ο Βιεϊρίνια»</h1>
      <h2>Όσα δήλωσε στη συνέντευξη Τύπου ο Αμπέλ Φερέιρα μετά τη νίκη του ΠΑΟΚ επί της ΑΕΛ στην Τούμπα</h2>
      <address><time datetime="2019-11-24T21:07:00+00:00">24 Nov 2019, 21:07</time> by <a rel="author">Χρύσανθος Δοβλέτογλου</a></address>
      <p>Ιδιαίτερη μνεία τόσο στον Μπίσεσβαρ, όσο και στον Βιεϊρίνια έκανε στη συνέντευξη Τύπου ο Αμπέλ Φερέιρα, ο οποίος αναφέρθηκε και στα στοιχεία που θα κρίνουν το ντέρμπι με τον Ολυμπιακό. "Κατά πρώτο λόγο θέλω να πω ότι δεν το χρησιμοποίησα ως δικαιολογία, αλλά δεν θα ήθελα να υπάρχουν διακοπές. Γιατί όταν παίζει η ομάδα μπορεί να βελτιωθεί για ανταγωνιστικά ματς" είπε αρχικά και πρόσθεσε: "</p>
      <p>Οσον αφορά το σημερινό παιχνίδι στο πρώτο ημίχρονο ήμασταν πολύ καλοί, δείξαμε την ταυτότητά μας, πετύχαμε ένα γκολ προσπαθήσαμε και για δεύτερο αλλά δυστυχώς δεν το πετύχαμε. Θα ήταν σημαντικό να το πετύχουμε, γιατί θα μπορούσαμε να ελέγξουμε το ματς. Κρατήσαμε, όμως, το μηδέν που επίσης είναι πολύ σημαντικό. Είδα μία ομάδα ώριμη, που ήξερε τι ήθελε να πάρει και το πήρε".</p>
      <p><b>Η επόμενη ερώτηση αφορούσε το ντέρμπι με τον Ολυμπιακό:</b> "Υπάρχει κάποιος που δεν θέλει να παίξει σε τέτοια παιχνίδια; Σίγουρα θα έχουν τεράστιο κίνητρο όλοι. Αυτή την εβδομάδα θα είναι ευκολότερη η δουλειά μου σε αυτό το κομμάτι. Εγώ θέλω να περνάω στους παίκτες μου αυτό το κίνητρο, όχι μόνο στο παιχνίδι με τον Ολυμπιακό, αλλά σε όλους τους αγώνες. Αν το καταφέρω αυτό θα βελτιωθούμε αισθητά. Το ντέρμπι θα είναι μεγάλο παιχνίδι, στην έδρα τους, ωστόσο, μας αρέσει να παίζουμε τέτοια ματς, να τεστάρουμε τον εαυτό μας κόντρα στις καλύτερες ομάδες. Εμείς ανεξάρτητα που παίζουμε, αγωνιζόμαστε πάντα για την επιτυχία.</p>
      <p>Φέτος που διεξάγεται με διαφορετικό τρόπο το Πρωτάθλημα, θεωρώ ότι οι ομάδες που βρίσκονται στην κορυφή θα χάσουν περισσότερους βαθμούς σε σχέση με πέρσι. Καταλαβαίνω ότι είναι ένα μεγάλο παιχνίδι, έχω συμμετάσχει σε αρκετά παρόμοια και ξέρω πως είναι. Από την στιγμή που θα σφυρίξει ο διαιτητής δεν έχει καμία σχέση ούτε η βαθμολογική θέση, ούτε τίποτα. Οπότε η ομάδα που θα είναι πιο δυνατή πνευματικά και θα διαχειριστεί τις στιγμές που θα έχει θα είναι πιο κοντά στη νίκη. Σίγουρα θα έχει ένταση και πολλές φάσεις, εμείς θα ετοιμαστούμε καλά, θα αναλύσουμε τον αντίπαλο και θα καταστρώσουμε ένα συγκεκριμένο στρατηγικό πλάνο".</p>
      <p><b>Για το γεγονός ότι ο Μπίσεσβαρ δεν σκοράρει υπογράμμισε:</b> "Αυτό που μου αρέσει είναι ότι ποτέ δεν κρύβεται μέσα στο παιχνίδι. Είτε τα πράγματα πάνε καλά, είτε άσχημα πάντα θα ζητήσει την μπάλα και πάντα θα βοηθήσει τον συμπαίκτη του. Η διαφορά ενός μεγάλου από έναν απλό παίκτη είναι αυτή. Γιατί κάποιοι άλλοι αν κάνουν λάθος πάσα μετά κρύβονται. Εγώ λατρεύω παίκτες σαν τον Μπίσεσβαρ, που ανεξάρτητα από το αποτέλεσμα συνεχίζουν να είναι πρωταγωνιστές. Ο Μπίσεσβαρ δεν τα παρατάει ποτέ, πάντα το παλεύει, του λείπει, ίσως, λίγο τύχη, αλλά αυτός είναι ο σωστός δρόμος. Θα ξεκουραστεί αύριο με την γυναίκα του και τα παιδιά του".</p>
      <p><b>Ρωτήθηκε για την παρουσία του Βιεϊρίνια και σημείωσε:</b> "Βελτιώνει πολύ την ποιότητα και την ενέργεια της ομάδας. Σήμερα, όμως, πρέπει να μιλήσουμε περισσότερο για τους παίκτες που δεν είδαμε, όπως τον Πέλκα, τον Εσίτι, τον Βαρέλα, τον Πασχαλάκη και αυτό γιατί με τις δικές τους πολύ καλές προπονήσεις βλέπουμε αυτή την εικόνα. Οταν ο προπονητής δεν τους επιλέγει, ούτε ως αλλαγή, δεν είναι εύκολο. Η σημερινή νίκη είναι και δική τους γιατί όλη την εβδομάδα έδωσαν τον καλύτερό τους εαυτό. Μου άρεσε ότι ο Λημνιός που διανύει πολύ καλή περίοδο και εγώ για καθαρά στρατηγικούς λόγους επέλεξα τον Βιεϊρίνια, μπήκε και πήγε τόσο καλά. Ολοι οι παίκτες νιώθουν ότι η ομάδα είναι πάνω απ' όλους και αυτή είναι η δύναμή μας".</p>
      <p>"Πολλές φορές όταν κάνουμε ανάλυση μιλάμε για την κυκλοφορία της μπάλας. Κάνουμε ανάλυση που βασίζεται στην δικιά μας ομάδα. Προσπαθώ να βάζω στην εξίσωση και τον αντίπαλο. Κατά την διάρκεια του παιχνιδιού, όμως, πάντα χρειάζεται διαχείριση και, πάντα, παίζει ρόλο αν θα σου δώσει το δικαίωμα ο αντίπαλος να εκμεταλλευτείς κάποιες στιγμές. Από την στιγμή που εμείς βρήκαμε τα πατήματά μας στο πρώτο ημίχρονο θα μπορούσαμε να βάλουμε και θα έπρεπε να βάλουμε ακόμη ένα γκολ. Παρότι δεν απειληθήκαμε στο δεύτερο ημίχρονο, είναι μπάλα και ποτέ δεν ξέρεις τι θα συμβεί. Πριν μιλήσαμε για μία σταθερή και ώριμη ομάδα που ήξερε τι ήθελε. Ακόμη και όταν δεν είχαμε καλές στιγμές μπροστά καταφέραμε να αμυνθούμε σωστά και να μην απειληθούμε".</p>
      <p><b>Για τους ποδοσφαιριστές που δεν έχουν ακόμη χρόνο συμμετοχής είπε:</b> "Ο Λάμπρου δεν έχει παίξει σε επίσημο παιχνίδι. Είναι κρίμα γιατί τόσο ο Λάμπρου, όσο και ο Στοχ και πάνε πολύ καλά στις προποπήσεις. Εγώ είμαι ευθύς μαζί τους. Μπορούν να αγωνιστούν μόνο 11 και τρεις ως αλλαγή. Για να μπει ο Λάμπρου ή ο Στοχ ποιος θα έβγαινε; Κάνω εγώ μία ερώτηση σε εσάς. Επιλέγω με συγκεκριμένα κριτήρια. Γιατί επέλεξα τον Βιεϊρίνια και όχι τον Λημνιό; Πρώτον για την συμπεριφορά, μέχρι τώρα όλοι έχουν εξαιρετική συμπεριφορά, δεύτερον η απόδοση και τρίτον η στρατηγική. Ο Βιεϊρίνια, λοιπόν, στο παιχνίδι με τον Παναθηναϊκό ήταν πολύ ουσιαστικός, ο Λημνιός είναι σε πολύ καλό φεγγάρι, οπότε έχουμε δύο που είναι άψογοι. Διαλέξαμε καθαρά και μόνο επειδή θεωρήσαμε ότι ο Βιεϊρίνια από τα δεξιά θα δημιουργήσει περισσότερα ρήγματα. Ο Λημνιός, επίσης, έκανε μερικές σέντρες που θα μπορούσαν να οδηγήσουν σε γκολ. Η ζωή του προπονητή είναι δύσκολη γιατί πρέπει να διαλέγει. Στο μέλλον ο Λάμπρου θα μπορέσει να βοηθήσει".</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/varouchas-den-iparchi-penalti-gia-tin-ael-epithetiko-faoul-tou-matos"/>
        <a href="http://www.metrosport.gr/article/katharise-ton-ofi-paok"/>
        <a href="http://www.metrosport.gr/article/egrapse-istoria-vieirinia-kontra-sti-larisa"/>
        <a href="http://www.metrosport.gr/article/to-efcharisto-tou-zampa-stous-simpektes-tou-foto"/>
        <a href="http://www.metrosport.gr/article/den-mas-niazi-ti-kani-olimpiakos-pame-na-ton-kerdisoume"/>
        <a href="http://www.metrosport.gr/article/den-kitame-ti-kani-olimpiakos-pame-gia-to-diplo-sto-faliro"/>
      </related>
    </article>
  </body>
</html>