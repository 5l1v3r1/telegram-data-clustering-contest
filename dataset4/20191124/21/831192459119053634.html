<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ragdaies-exelixeis-kai-ekplixeis-stis-agries-melisses-oi-anatropes-poy-tha-doyme-sta-epomena-epeisodia-poy-tha-fernoyn-ta-pano-kato/"/>
    <meta property="og:site_name" content="europost.gr"/>
    <meta property="article:published_time" content="2019-11-24T21:10:40+00:00"/>
    <meta property="og:title" content="Ραγδαίες εξελίξεις και εκπλήξεις στις «Άγριες Μέλισσες»: Οι ανατροπές που θα δούμε στα επόμενα επεισόδια που θα φέρνουν τα πάνω-κάτω!"/>
    <meta property="og:description" content="Ο ΑΝΤ1 άλλαξε όλο το τοπίο της ελληνικής μυθοπλασίας τη φετινή σεζόν με τις Άγριες Μέλισσες. Η δραματική σειρά εποχής έκανε τη μεγάλη έκπληξη φέτος, με δυνατή ιστορία, υψηλές προδιαγραφές, κινηματογραφική αισθητική, ιδιαίτερο καστ και"/>
  </head>
  <body>
    <article>
      <h1>Ραγδαίες εξελίξεις και εκπλήξεις στις «Άγριες Μέλισσες»: Οι ανατροπές που θα δούμε στα επόμενα επεισόδια που θα φέρνουν τα πάνω-κάτω!</h1>
      <address>
        <time datetime="2019-11-24T21:10:40+00:00">24 Nov 2019, 21:10</time>
      </address>
      <p>Ο ΑΝΤ1 άλλαξε όλο το τοπίο της ελληνικής μυθοπλασίας τη φετινή σεζόν με τις Άγριες Μέλισσες. Η δραματική σειρά εποχής έκανε τη μεγάλη έκπληξη φέτος, με δυνατή ιστορία, υψηλές προδιαγραφές, κινηματογραφική αισθητική, ιδιαίτερο καστ και διακεκριμένους συντελεστές… Για τις ανάγκες του σεναρίου, χτίστηκε ένα ολόκληρο χωριό, το Διαφάνι, ενώ για την κατασκευή των σκηνικών και των κοστουμιών δόθηκε ιδιαίτερη έμφαση και στην πιο μικρή λεπτομέρεια, έτσι ώστε να μεταφερθεί πιστά η ατμόσφαιρα της εποχής.</p>
      <p>Για τις Άγριες Μέλισσες έχει πέσει αρκετή δουλειά από όλους και από τις 26 Αυγούστου που ξεκίνησαν τα γυρίσματα όλοι εργάζονται με πυρετώδεις ρυθμούς. Το γενικό αποτέλεσμα της σειράς δικαιώνει τους πάντες, από τον σκηνοθέτη, τους ηθοποιούς, μέχρι και τον τελευταίο τεχνικό, οι οποίοι δίνουν όλο τους το είναι σε αυτή τη σειρά.</p>
      <p>Ο κόσμος έχει αγκαλιάσει τις Άγριες Μέλισσες και κάθε βράδυ τα μηχανάκια της AGB παίρνουν “φωτιά” στην ώρα μετάδοσης της σειράς και το σίγουρο είναι ότι το ταβάνι για την επιτυχημένη σειρά του ΑΝΤ1, είναι σίγουρα ο… ουρανός!</p>
      <p>Τι θα δούμε στα επόμενα επεισόδια…</p>
      <p>Άγριες Μέλισσες, Δευτέρα 25 Νοεμβρίου – Επεισόδιο 34</p>
      <p>Η Θεοδοσία προσεγγίζει φιλικά την Ελένη, γεμίζοντας περισσότερες ενοχές τον Λάμπρο και την Ελένη. Παράλληλα, ο Νέστορας κάνει την πρώτη επίσημη γνωριμία με τον εγγονό του. Θα μπορέσει αυτή τη φορά να έρθει πιο κοντά με την οικογένεια του γιου του; Το σχέδιο του Κωνσταντή στέφεται με επιτυχία όταν κλέβει τα ρούχα της Βιολέτας και εκείνη ρεζιλεύεται καθώς τριγυρνά στο χωριό με τα εσώρουχα. Οι γυναίκες του χωριού απαγορεύουν στους άντρες τους να ξαναπάνε στο καφενείο. Την ίδια ώρα, ο Κυπραίος συγκρούεται με την Μυρσίνη και διαλύει τον παράνομο δεσμό τους. Το ίδιο βράδυ, η Βιολέτα καταρρακωμένη παίρνει μια παράτολμη απόφαση για τη ζωή της, ενώ στο σπίτι των Σεβαστών γίνεται η επίσημη δεξίωση προς τιμήν του Νικηφόρου και της Ασημίνας. Η Ανέτ βρίσκει την ευκαιρία να τρυπώσει στο γραφείο του Δούκα και να βρει αποδείξεις για την απάτη που έκανε ο αδερφός της με τη διαθήκη του πατέρα τους, ενώ ένας χορός της Δρόσως και του Νικηφόρου θα ξυπνήσει στη μικρή αδερφή Σταμίρη απαγορευμένα πάθη.</p>
      <p>Άγριες Μέλισσες, Τρίτη 26 Νοεμβρίου – Επεισόδιο 35</p>
      <p>Ο Μιλτιάδης καταφέρνει, τελευταία στιγμή, να σώσει την Βιολέτα απ’ την απόπειρα αυτοκτονίας που κάνει, γεγονός που θα τους φέρει πιο κοντά. Παράλληλα, ο Δούκας προσπαθεί να βρει λύσεις για να πουλήσει η Ελένη τα χωράφια της και να μη ναυαγήσουν τα σχέδια για τη βιομηχανική ζώνη. Στο ίδιο μοτίβο, ο Κυπραίος το παίζει σε διπλό ταμπλό απ’ τη μια βοηθώντας την Ελένη να κρατήσει το βιός της κι απ’ την άλλη βάζοντάς της ο ίδιος τρικλοποδιές. Η Πηνελόπη αρχίζει να γοητεύεται απ’ την προσωπικότητα του Κλεομένη, φουντώνοντας τη ζήλεια του Μελέτη. Την ίδια ώρα, η Ανέτ καταφέρνει να αποκτήσει ένα στοιχείο για να αποδείξει την απάτη του Δούκα με τη διαθήκη του πατέρα τους. Ο Λάμπρος μην αντέχοντας την απαξιωτική συμπεριφορά της Ελένης απέναντι του, αποφασίζει να της αποκαλύψει τον λόγο που δεν διέλυσε τον γάμο του. Θα βρει, όμως, το κουράγιο ν’ αποκαλύψει ένα τέτοιο ένοχο μυστικό;</p>
      <p>Άγριες Μέλισσες, Τετάρτη 27 Νοεμβρίου – Επεισόδιο 36</p>
      <p>Ο Νέστορας αιφνιδιάζει την Μυρσίνη, μπροστά σε όλους, για την επίσκεψή της στο σπίτι του. Θ’ αποκαλυφθεί η σχέση της με τον Κυπραίο; Η Ανέτ είναι αποφασισμένη να μάθει αν ο Δούκας άλλαξε τη διαθήκη του πατέρα τους και μαζί με την Αγορίτσα προσπαθούν να βρούν τον συμβολαιογράφο που μπορεί να τους αποκαλύψει την αλήθεια. Ο Κλεομένης δείχνει τις προθέσεις του για την Πηνελόπη και η Μυρσίνη ενθουσιάζεται. Η ζωή του Μιλτιάδη βρίσκεται σε κίνδυνο καθώς, έρχεται στα χέρια με τον Κωνσταντή και τον Μελέτη για τη Βιολέτα. Ο Κυπραίος αποφασισμένος να ταρακουνήσει την Ελένη και να την πιέσει να πουλήσει τα χωράφια της, βάζει σ’ εφαρμογή το σχέδιό του με τη βοήθεια του Τόλλια. Θα καταφέρει να την τρομοκρατήσει; Η Ελένη, καταρρακωμένη από τις αποκαλύψεις του Λάμπρου, θα έρθει αντιμέτωπη με τη μοίρα της.</p>
      <p>Άγριες Μέλισσες, Πέμπτη 28 Νοεμβρίου – Επεισόδιο 37</p>
      <p>Ο Χρόνης και ο Προκόπης βρίσκουν τον μαχαιρωμένο Μιλτιάδη, πεσμένο στη βρύση. Η Ανέτ πηγαίνει να τηλεφωνήσει κρυφά στον συμβολαιογράφο του Δούκα, αλλά ο φόβος μήπως κινδυνεύσει ο γάμος του Νικηφόρου, τη βάζει σε σκέψεις. Ποια απόφαση θα πάρει τελικά; Εν τω μεταξύ, όταν όλοι συνειδητοποιούν πως ο Μιλτιάδης χρειάζεται γιατρό για να σωθεί, η Ανέτ ζητά το αμάξι του Δούκα για να τον μεταφέρουν στο νοσοκομείο και ανακαλύπτει για ακόμα μια φορά τη σκληρή πλευρά του. Ο Κυπραίος προσπαθεί να επηρεάσει την Ελένη ώστε να παραιτηθεί από την ένσταση για τη βιομηχανική ζώνη. Κι ενώ ο Προύσαλης προσπαθεί να μάθει αν κάποιος γνωρίζει κάτι για την απόπειρα δολοφονίας, ο Κωνσταντής συγκρούεται με τον Μελέτη για την απερισκεψία του. Η Ανέτ δεν αντέχει άλλο να κρατά το μυστικό της ψεύτικης διαθήκης και αποκαλύπτει τα πάντα στον Νικηφόρο. Πώς θα δεχτεί εκείνος την αλήθεια για τον πατέρα του;</p>
      <p>Πηγή: zappit.gr</p>
    </article>
  </body>
</html>