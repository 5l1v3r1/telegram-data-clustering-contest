<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/efectele-victoriei-lui-klaus-iohannis-la-scor-mare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T21:00:05+00:00"/>
    <meta property="og:title" content="Efectele victoriei lui Klaus Iohannis la scor zdrobitor"/>
    <meta property="og:description" content="Câștigarea alegerilor la o diferență atât de mare de către Klaus Iohannis reprezintă un mare vot de blam pentru PSD și candidatul său, un spate întors"/>
  </head>
  <body>
    <article>
      <h1> Efectele victoriei lui Klaus Iohannis la scor zdrobitor </h1>
      <address><time datetime="2019-11-24T21:00:05+00:00">24 Nov 2019, 21:00</time> by <a rel="author">Dan Tăpălagă</a></address>
      <p>Câștigarea alegerilor la o diferență atât de mare de către Klaus Iohannis reprezintă un mare vot de blam pentru PSD și candidatul său, un spate întors ostentativ unui partid care a bulversat România în ultimii ani. Românii din afara țării s-au mobilizat masiv în turul doi, deși nu exista vreun pericol să iasă Dăncilă. De unde atâta sete de vot? Sigur, pe mulți i-a încurajat absența cozilor. Dar ce i-a propulsat către secțiile de votare într-un număr record, de aproape un milion?</p>
      <p>Cel mai probabil, a fost nevoia de a aplica o sancțiune usturătoare partidului și candidatului care încarnează în ochii vastei majorități a celor din diaspora răul absolut al politicii românești. Din cauza lipsei de perspectivă, din cauza atmosferei generale proaste, mulți au luat în ultimii ani decizia grea de a părăsi România.<b> Acum a sosit momentul revanșei. Au simțit cu toții că mai există o șansă și n-au ratat-o. Lor le datorăm multe, inclusiv o mai bună reprezentare în Parlament.</b> O dezbatere publică a început deja și trebuie ținută sus pe agendă.</p>
      <p>A fost, așadar, un vot masiv împotrivă, nu atât pentru.</p>
      <p>De pe fotoliul de învingător la scor detașat, Klaus Iohannis vede cu siguranță lucrurile puțin diferit. Se va simți supralegitimat și mandatat de popor să conducă țara cum dorește. Pericolul mesianismului este real când un președinte este reînvestit cu atât de multă încredere, indiferent de motive.<b> Riscurile unui comportament de tip monarhic trebuie luate serios în considerare, mai ales că președintele Iohannis va avea de acum toată puterea: Guvern și Parlament.</b></p>
      <p>După victoria categorică a candidatului său, PNL își va consolida majoritatea fragilă de care dispune în prezent în Parlament. Se vor găsi destui pesediști gata să treacă în tabăra învingătorilor. Mulți se vor prezenta luni la prima oră la ușa PNL. Vom asista foarte probabil la un val de migrație politică, mai ales că în PSD va începe războiul intern pentru putere. Cu o majoritate stabilă, PNL ar putea forța chiar anticipate în primăvară, pentru a capitaliza la maxim valul anti-PSD. Imediat după anunțarea rezultatelor, <a href="https://www.g4media.ro/live-video-iohannis-discursul-invingatorului-ma-voi-implica-pentru-a-crea-o-noua-majoritate-compusa-din-partidele-democratice.html">președintele Klaus Iohannis</a> a anunțat că se va implica ”pentru a crea o nouă majoritate parlamentară, compusă din toate partidele democratice”.</p>
      <p>Greu de crezut că Viorica Dăncilă mai poate rezista în fruntea partidului. Până la Crăciun e foarte posibil ca partidul să-și aleagă deja un nou lider.<b> Baronii se pregătesc de locale, mai au doar câteva luni la dispoziție. Nu-și pot permite să prelungească prea mult criza internă.</b></p>
      <p>Cam acestea sunt efectele imediate, la care se adaugă un sentiment de ușurare, senzația că societatea românească a scos capul de sub apă. Șapte ani a fost sufocată de corupție sistemică, de un partid organizat ca o grupare mafiotă, de mediocritate, incompetență și o contraselecție în funcții importante cum nu s-a mai văzut.</p>
      <p>În plan extern, victoria lui Iohannis este bine văzută. România se decuplează de plutonul țărilor cu deficite democratice grave. PSD, Dragnea și Dăncilă au inclus România în plutonul țărilor problemă din UE, alături de Polonia și Ungaria<b>. Azi, România se rupe în forță de clubul țărilor iliberale și proiectează din nou imaginea unei insule într-o mare de țări care se scufundă.</b></p>
      <p>Într-o Europă de Est tentată de autoritarism, cu democrații mutilate și lideri populiști, victoria unui candidat prooccidental, predictibil și instalarea recentă a unui guvern care se declară pro-business sunt vești foarte bune venite dintr-o țară specializată în vești proaste.</p>
      <p><b>Este, în cele din urmă, triumful democrației.</b> Românii au oprit deriva autoritaristă a puterii de la București prin vot, la capătul unor ani de proteste energice în stradă. Tăvălugul a pornit din stradă, a continuat la alegerile pentru europarlamentare din luna mai, când PSD a înregistrat prima înfrângere majoră. Valul de indignare sănătoasă a spulberat șase luni mai târziu un partid profund nociv și pe candidatul său.</p>
      <p>Rezultatul alegerilor prezidențiale din decembrie 2019 mai este, dacă vreți, și o lecție pentru orice partid care guvernează împotriva cetățenilor săi și calcă în picioare justiție, stat de drept, economie, nesocotind valori de bază.</p>
      <p>Aceasta este frumusețea democrației, mai ales când ea vibrează. <b>Capacitatea ei formidabilă de a alimenta mereu speranța ne ajută să facem pași mari înainte, deși acum câteva luni totul părea pierdut.</b> România era la cheremul unui singur om și intrase, din cauza lui Liviu Dragnea, în proces accelerat de orbanizare și erdoganizare.</p>
      <p>Ne-a salvat din nou șansa de a de a trăi într-o lume liberă, pe teritoriul UE protejat de instituții puternice, dar ceea ce ne-a salvat <b>cu adevărat a fost determinarea românilor, din țară și din afara ei, de a apăra în stradă și la vot tot ce s-a câștigat atât de greu după 89.</b></p>
      <p>
        <b>Citește și</b>
      </p>
      <p>
        <a href="https://www.g4media.ro/live-aflati-rezultatul-alegerilor-pe-g4media-ro-exit-poll-ires-la-ora-21-00.html">
          <b>BREAKING Iohannis a câștigat alegerile cu 66,5%, la diferență uriașă față de Viorica Dăncilă – 33,5%. Exit-poll-ul IRES include și votul din Diaspora</b>
        </a>
      </p>
      <p>
        <a href="https://www.g4media.ro/curs-avangarde-sondaj-care-include-diaspora-klaus-iohannis-67-viorica-dancila-33.html">
          <b>CURS Avangarde, sondaj care include diaspora: Klaus Iohannis – 67% / Viorica Dăncilă – 33%</b>
        </a>
      </p>
    </article>
  </body>
</html>