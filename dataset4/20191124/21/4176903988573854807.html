<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/savrsenija-vremenska-prognoza-stize-u-zemlje-u-razvoju/"/>
    <meta property="og:site_name" content="Krstarica"/>
    <meta property="article:published_time" content="2019-11-24T21:16:00+00:00"/>
    <meta property="og:title" content="Savršenija vremenska prognoza stiže u zemlje u razvoju"/>
    <meta property="og:description" content="VAŠINGTON - Dok sve ekstremniji vremenski uslovi uzimaju danak širom sveta, kompjuterski gigant IBM saopštio je da je postigao proboj u preciznijoj,"/>
  </head>
  <body>
    <article>
      <h1>Savršenija vremenska prognoza stiže u zemlje u razvoju</h1>
      <address><time datetime="2019-11-24T21:16:00+00:00">24 Nov 2019, 21:16</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>VAŠINGTON – Dok sve ekstremniji vremenski uslovi uzimaju danak širom sveta, kompjuterski gigant IBM saopštio je da je postigao proboj u preciznijoj, savršenijoj vremenskoj prognozi koja će biti dostupna svima – a ne samo razvijenom svetu.</p>
      <p>Očekuje se da će nova tehnologija pomoći službama za vanredne situacije da bolje predvide gde će doći do ozbiljnog nevremena, aviokompanijama u boljem planiranju putanja, kao i poljoprivrednicima u zaštiti useva.</p>
      <p>Koristiće i običnim građanima u svakodnevnim odlukama, kao što je – da li da ponesu kišobran.</p>
      <p>Novi sistem proizvodi češće i detaljnije prognoze od onih koje su trenutno dostupne van SAD, Evrope i Japana, prenosi Glas Amerike.</p>
      <p>Kako se objašnjava, većina prognoza ima rezoluciju od 10 do 15 kvadratnih kilometara i osvežava se na svakih šest do 12 sati, dok IBM-ov Sistem za globalnu atmosfersku prognozu visoke rezolucije (GRAF) pokazuje nove podatke na svaki sat, na površini od tri kvadratna kilometra.</p>
      <p>„To nam pruža detalje kakvi nisu mogli da se vide u delovima sveta kao što je jugoistočna Azija, Afrika i i Južna Amerika“, ističe Kevin Peti, direktor za nauku i prognozu u IBM-ovoj Kompaniji za vremensku prognozu.</p>
      <p>Ta preciznost može da otkrije detalje o tome kada će i gde pasti ekstremno jake kiše, što je korisno u vanrednim situacijama ali i svakodnevnom životu. Poljoprivrednicima može da pomogne u planiranju sađenja, žetve i đubrenja zemljišta.</p>
      <p>„Mislim da je to prilično veliko dostignuće“, rekao je profesor meterologije na Univerzitetu Oklahome, Fred Kar, koji nije učestvovao u projektu.</p>
      <p>Sjedinjene Države imaju sličan sistem visoke rezolucije ali je on samo za Ameriku, zbog velikih kapaciteta i brzine kompjutera, naveo je on.</p>
      <p>„Praviti takvu prognozu za celu planetu je prilično značajno dostignuće“, ističe Kar.</p>
      <p>GRAF primenjuje najsavremeniji meterološki model Nacionalnog centra za atmosferska istraživanja i ubacuje ga u IBM-ove „superkompjutere“.</p>
      <p>Međutim, neki su skeptični. „Prognoze su dobre samo onoliko koliko i posmatranja na kojima su zasnovane“, ukazao je Kar.</p>
      <p>Dok je moguće brzo prikupljati podatke sa radara, snimke aviona i merenja koja se obavljaju na zemlji u SAD, nije potpuno jasno kako IBM dobija podatke sa preostalih 98 odsto planete, kaže američki profesor, a posebno u područjima koja trenutno nemaju razvijene meterološke sisteme.</p>
      <p>On sumnja da će „biti rupa, problema i neuspeha, ponekad u prikupljanju i ubacivanju tih podataka, i ponekad – prognoze neće biti veoma precizne.“</p>
      <p>Korisnici će moći da sami presude jer je sistem sada dostupan na vebsajtu Weather.com i aplikaciji kanala sa vremenskom prognozom Weather Ćannel na pametnim telefonima.</p>
      <p>U budućnosti, IBM se nada da će još unaprediti svoju prognozu skupljanjem podataka sa senzora atmosferskog pritiska koji su sada standardni deo pametnih telefona. Ti senzori poboljšavaju preciznost GPS-a.</p>
      <p>IBM navodi da trenutno ne koristi te podatke ali planira da korisnicima pruži mogućnost da se prijave da njihovi podaci budu deo sistema. Ova vrsta skupljanja podataka, inače, privlači pažnju i kritike aktivista za zaštitu privatnosti.</p>
      <p>Grad Los Anđeles trenutno tuži IBM zbog korišćenja informacija o lokaciji korisnika aplikacije Weather Ćannel.</p>
      <p>(Tanjug)</p>
    </article>
  </body>
</html>