<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191124-clemenceau-neve-orokre-osszeforrt-a-sulyos-trianoni-orszagcsonkitassal.html"/>
    <meta property="og:site_name" content="Origo"/>
    <meta property="article:published_time" content="2019-11-24T21:38:00+00:00"/>
    <meta property="og:title" content="90 éve halt meg Trianon rosszemlékű „atyja”,Georges Clemenceau"/>
    <meta property="og:description" content="Clemenceau neve örökre összeforrt a súlyos trianoni országcsonkítással."/>
  </head>
  <body>
    <article>
      <h1>90 éve halt meg Trianon rosszemlékű „atyja”,Georges Clemenceau</h1>
      <address><time datetime="2019-11-24T21:38:00+00:00">24 Nov 2019, 21:38</time> by <a rel="author">MTI</a></address>
      <p>
        <b>Kilencven éve, 1929. november 24-én halt meg Georges Clemenceau egykori francia miniszterelnök, az első világháborút lezáró Párizs környéki békék - és így a trianoni békediktátum - egyik kimunkálója. Amíg Magyarországon Clemenceau neve egyet jelent az országot rendkívül súlyosan megcsonkító trianoni békediktátummal, addig Franciaországban nemzeti hősként, a 20. századi francia történelem egyik legnagyobb alakjaként tisztelik személyét.</b>
      </p>
      <p>„<i>Önök visszautasíthatják a történelem szavait, mint elvet egy jogi konstrukció megépítésénél, de a történelem tanulságát, amelyet az ezer éven át hangoztatott, figyelembe kell venniök</i>."<br/>(Részlet Apponyi Albert gróf, a magyar békedelegáció vezetőjének Trianonban elhangzott beszédéből)</p>
      <h3>Amerikai feleséggel az oldalán vetette magát a nagypolitikába a vidéki orvos</h3>
      <p>Georges Benjamin Clemenceau 1841. szeptember 28-án született a franciaországi Vendée megyében, Mouilleron-en-Pareds városkában. Apja, az 1848-as forradalom lelkes támogatója, rendíthetetlen republikánus volt, aki köztársaságpárti politikai nézeteit továbbadta fiának.</p>
      <figure>
        <img src="https://cdn.nwmgroups.hu/s/img/i/1911/20191124clemenceau.jpg?w=372&amp;h=494"/>
        <figcaption>Georges Clemenceau játszotta a főszerepet a Párizs környéki békeszerződések kidolgozásában<cite>Forrás: Wikimedia Commons</cite></figcaption>
      </figure>
      <p>Clemenceau hamar összeütközésbe került III. Napóleon rendszerével: párizsi orvostanhallgató korában <i>Le Travail</i> címmel lapot adott ki, amelyet a rendőrség egy 1848-as megemlékezésre felhívó cikke miatt betiltott,</p>
      <p>
        <mark>őt magát pedig a tervezett megmozdulást népszerűsítő plakátok terjesztése miatt 73 napra fogdába dugták.</mark>
      </p>
      <p>Ekkor egy újabb lapot indított, de ezt is elkobozták, ezért orvosi diplomája megszerzése után négy évre az Egyesült Államokba távozott.</p>
      <figure>
        <img src="https://cdn.nwmgroups.hu/s/img/i/1911/20191124clemenceau2.jpg?w=644&amp;h=874"/>
        <figcaption>Clemenceau összetűzésbe keveredett Louis Bonaparte, azaz III. Napóleon rendszerével<cite>Forrás: Wikimedia Commons</cite></figcaption>
      </figure>
      <p>Az ifjú Clemenceau-t valósággal elbűvölte az amerikai szabadságeszmény. Az Egyesült Államokban eltöltött évei alatt Connecticutban franciatanárként kereste kenyerét egy lányiskolában,</p>
      <p>
        <mark>ahol  egyik tanítványával, Mary Plummerrel szerelmi viszonyba került, akit végül felségül is vett.</mark>
      </p>
      <figure>
        <img src="https://cdn.nwmgroups.hu/s/img/i/1911/20191124clemenceau3.jpg?w=644&amp;h=657"/>
        <figcaption>Mary Plummer, Clemenceau amerikai felesége<cite>Forrás: Wikimedia Commons</cite></figcaption>
      </figure>
      <p>1869-ben tért vissza Franciaországba, ahol szülőmegyéjében kezdett el praktizálni, orvosi pályafutása  azonban csak rövid ideig tartott. A második császárság bukását okozó, és Franciaország számára megalázó vereséggel végződött 1870-1871-es porosz-francia háború után vetette bele magát a nagypolitikába.</p>
      <figure>
        <img src="https://cdn.nwmgroups.hu/s/img/i/1911/20191124clemenceau4.jpg?w=644&amp;h=434"/>
        <figcaption>Clemenceau a porosz-francia háború idején vetette bele magát a nagypolitikába<cite>Forrás: Wikimedia Commons</cite></figcaption>
      </figure>
      <p>1870-ben Párizs Montmartre kerületének polgármestere, és a Bordeaux-ban ülésező Nemzetgyűlés radikális képviselője lett.</p>
      <figure>
        <img src="https://cdn.nwmgroups.hu/s/img/i/1911/20191124clemenceau5.jpg?w=644&amp;h=491"/>
        <figcaption>Barrikádok Párizsban, a kérészéletű Kommün idején<cite>Forrás: Wikimedia Commons</cite></figcaption>
      </figure>
      <p>Hevesen ostorozta a németek által Franciaországra kényszerített "megalázó" békét, és</p>
      <aside>hazafiúi hevülete egészen a kérészéletű Párizsi Kommünig hajtotta,</aside>
      <p>de mivel nem tudott közvetíteni a Kommün vezetői és a Nemzetgyűlés között, ezért inkább lemondott tisztségéről.</p>
      <h3>Hangosan követelte a Németországgal szembeni revánsot</h3>
      <p>1876-ban radikális-republikánus színekben lett ismét képviselő, valamint a szélsőbal vezéralakja. Agresszív vitastílusa nyomán érdemelte ki a "Tigris" ragadványnevet.</p>
      <p>Vehemens természetének köszönhetően, mintegy tucatnyi párbajt vívott politikai ellenfeleivel, és még idős korában is gyakorolta a kardvívást.</p>
      <figure>
        <img src="https://cdn.nwmgroups.hu/s/img/i/1911/20191124clemenceau6.jpg?w=644&amp;h=939"/>
        <figcaption>Clemeceau gyakran hívta ki párbajra politikai ellenfeleit<cite>Forrás: Wikimedia Commons</cite></figcaption>
      </figure>
      <p>
        <mark>1893-ban miután belekeveredett a Panama-csatorna körüli vesztegetési botrányba, elvesztette képviselői mandátumát.</mark>
      </p>
      <p>Clemenceau-t azzal vádolták meg ellenfelei, hogy a britek szolgálatában áll. Ekkor átmenetileg - kilenc éven át - ismét a politikai újságírásnak szentelte magát. 1902-ben  tért vissza szenátorként az országos politikába. Ironikus, hogy korábban pont ő követelte a legnagyobb hangon a felsőház eltörlését. Négy évvel később már belügyminiszter, 1907-től pedig miniszterelnök lett.</p>
      <figure>
        <img src="https://cdn.nwmgroups.hu/s/img/i/1911/20191124clemenceau7.jpg?w=348&amp;h=497"/>
        <figcaption>Clemenceau először 1907-ben kapott miniszterelnöki kinevezést<cite>Forrás: Wikimedia Commons</cite></figcaption>
      </figure>
      <aside>Kormányfőként könyörtelenül eltaposta a sztrájkokat, tüntetéseket,</aside>
      <p>ami miatt ellenséges viszonyba került a szakszervezetekkel és a szocialistákkal, a korábbi "ősellenséggel", Nagy-Britanniával viszont kiváló kapcsolatokat ápolt.  Georges Clemenceau első kormánya a kabinet számos közfelháborodást kiváltó intézkedése miatt 1909-ben megbukott.</p>
      <figure>
        <img src="https://cdn.nwmgroups.hu/s/img/i/1807/20180716cari-csalad11.jpg?w=644&amp;h=411"/>
        <figcaption>A Kaiser, II. Vilmos német császár a tábornokai közt. Clemenceau a németek elleni revánsot tekintette politikai pályafutása elsődleges céljának<cite>Forrás: Wikimedia Commons</cite></figcaption>
      </figure>
      <p>Clemenceau ezután mint az ellenzék egyik legismertebb vezéralakja  támadta II. Vilmos Német Császárságát, határozottan követelve a németekkel való - és szerinte szükségszerűen bekövetkező - nagy leszámolásra, a revánsra való a felkészülést.</p>
      <h3>A háború túl fontos ahhoz, hogy a tábornokokra bízzuk</h3>
      <p>Az első világháború 1914-es kitörése után szenvedélyesen agitált a háború mellett, igyekezett ébren tartani a nemzeti morált, sőt, magasra korbácsolni a németellenes indulatokat.</p>
      <aside>Keményen ostorozta a háborúellenes pacifistákat, illetve mindazokat, akiket annak vélt.</aside>
      <figure>
        <img src="https://cdn.nwmgroups.hu/s/img/i/1905/20190520bragg5.jpg?w=644&amp;h=463"/>
        <figcaption>Német első világháborús nehéztüzérségi löveg a kezelőivel. Clemenceau szenvedélyesen kiállt a németek elleni háború mellett<cite>Forrás: Wikimedia Commons</cite></figcaption>
      </figure>
      <p>Így került többek között az agresszív és nagyhangú Clemenceau célkeresztjébe  a komoly tekintélynek örvendő Joffre marsall, a hadsereg vezérkari főnöke, valamint a béketárgyalások szükségességének kérdését felvető Louis Malvy belügyminiszter is.</p>
      <figure>
        <img src="https://cdn.nwmgroups.hu/s/img/i/1911/20191124clemenceau8.jpg?w=506&amp;h=693"/>
        <figcaption>Clemenceau összetűzésbe került Joseph Joffre marsallal, a francia hadsereg nagy tekintélyű vezérkari főnökével is<cite>Forrás: Wikimedia Commons</cite></figcaption>
      </figure>
      <p>Clemenceau-nak tulajdonítják azt a szállóigévé lett mondást, hogy "<i>a háború túl fontos ahhoz, hogy a tábornokokra bízzuk</i>". 1917-ben, hetvenhat évesen kapta meg második kormányfői megbízatását.</p>
      <p>
        <mark>Georges Clemenceau új koalíciós kormányának egyetlen célja volt, a háború mindenáron való megnyerése.</mark>
      </p>
      <p>Mindent ennek rendelt alá, és nem kegyelmezett a békét megpendítőknek, akiket hazaárulónak tekintett.</p>
      <figure>
        <img src="https://cdn.nwmgroups.hu/s/img/i/1911/20191124clemenceau9.jpg?w=644&amp;h=829"/>
        <figcaption>Clemenceau az első világháború után a németek kemény megbüntetése mellett szállt síkra<cite>Forrás: Wikimedia Commons</cite></figcaption>
      </figure>
      <p>Sikerült kiharcolnia  szövetségeseinél az általa kezdeményezett egységes főparancsnoki tisztség létrehozását, sőt azt is elérte, hogy erre a posztra a francia Ferdinand Foch marsallt nevezzék ki.</p>
      <figure>
        <img src="https://cdn.nwmgroups.hu/s/img/i/1803/20180313anschluss.jpg?w=644&amp;h=808"/>
        <figcaption>Ferdinand Foch marsall szerint a versailles-i rendszer nem béke, hanem csak húszéves fegyverszünet volt<cite>Forrás: Wikimedia Commons</cite></figcaption>
      </figure>
      <aside>Élete nagy álma 1918. november 11-én teljesedett be,</aside>
      <p>amikor a hazáját 1871-ben megalázó, és az Antant erői által az első világháborúban legyőzött Németország képviselői a compiegne-i erdőben, Foch marsall vasúti kocsijában aláírták a tűzszünetet.</p>
      <figure>
        <img src="https://cdn.nwmgroups.hu/s/img/i/1911/20191124clemenceau10.jpg?w=545&amp;h=719"/>
        <figcaption>A szövetséges delegátusok: jobbról a második Foch marsall, Hope és Wemyss brit admirálisoktól közrefogva. A kép közvetlenül azután készült, hogy a németek aláírták az egyezményt.<cite>Forrás: Wikimedia Commons/Collectie SPAARNESTAD PHOTO</cite></figcaption>
      </figure>
      <p>(A történelem gunyoros fintora, hogy 1940-ben, a második világháború idején Adolf Hitler ugyanebben a vagonban íratta alá a legyőzött franciákkal a fegyverszüneti egyezményt.)</p>
      <figure>
        <img src="https://cdn.nwmgroups.hu/s/img/i/1908/20190831gleiwitz2.jpg?w=644&amp;h=483"/>
        <figcaption>Hitler 1940-ben ugyanott íratta alá a fegyverszüneti szerződést, ahol a  győztes franciák 1918-ban<cite>Forrás: Wikimedia Commons</cite></figcaption>
      </figure>
      <p>A sajátos felfogású történelmi igazságszolgáltatáshoz vonzódó francia miniszterelnök tett arra is javaslatot, hogy a németekre kényszerített békefeltételeket 1919. június 28-án a versailles-i palota Tükörtermében írják alá, ott, ahol 1871-ben I. Vilmost német császárrá kiáltották ki.</p>
      <h3>A németek elleni bosszú volt a legfőbb vezérelve</h3>
      <p>Clemenceau számára azonban hamarosan  nyilvánvaló lett, hogy a békét jóval nehezebb lesz megnyernie, mint a háborút. A bosszúvágytól vezetve, és a lehetséges hosszú távú következmények teljes figyelmen kívül hagyvásával</p>
      <p>
        <mark>Németország minél teljesebb megalázására és meggyengítésére törekedett a béketárgyalásokon. </mark>
      </p>
      <p>Maximális célja a Saar-vidék annektálása, a Rajna bal partjának független állammá szervezése, és az 1772-es határok közti Lengyelország visszaállítása volt.</p>
      <figure>
        <img src="https://cdn.nwmgroups.hu/s/img/i/1911/20191124clemenceau11.jpg?w=644&amp;h=801"/>
        <figcaption>Woodrow Wilson amerikai elnököt naiv idealistának tekintette<cite>Forrás: Wikimedia Commons</cite></figcaption>
      </figure>
      <p>Elképzeléseit azonban nem támogatta sem az általa "naiv idealistának" tartott Thomas Woodrow Wilson amerikai elnök, sem pedig a Clemenceau által csendesen utált Lloyd George, Nagy Britannia miniszterelnöke.</p>
      <p>És bár bosszúszomjas elképzelései legnagyobb részét sikerült áterőszakolnia, mégis kénytelen volt bizonyos kompromisszumok megkötésére.</p>
      <figure>
        <img src="https://cdn.nwmgroups.hu/s/img/i/1911/20191124clemenceau12.jpg?w=644&amp;h=840"/>
        <figcaption>Lloyd George brit miniszterelnök sok mindenben nem értett egyet Clemenceau-val<cite>Forrás: Wikimedia Commons</cite></figcaption>
      </figure>
      <p>Lloyd George a francia miniszterelnök Németország megalázását célzó követeléseiről azt nyilatkozta, hogy azok a bolsevizmus karjaiba fogják kergetni a németeket. Clemenceau erre azzal vágott vissza, hogy Lloyd George viszont a bolsevizmust vinné Franciaországba.</p>
      <aside>Az általa kierőszakolt békemegállapodások azonban senkit nem elégítettek ki,</aside>
      <p>csak egy újabb háború rémképét vetítették előre. Ezt utóbb ő maga is felismerve, - Foch marsallhoz hasonlóan - újabb fegyveres konfliktust jósolt a németekkel.</p>
      <h3>A magyar fül számára mindmáig igen rosszul cseng a neve</h3>
      <p>Bár az 1871-ben elvesztett Elzászt visszaszerezte Franciaországnak, de ennek ellenére a magát mellőzöttnek érző francia Nemzetgyűlés Clemenceau ellen fordult, akit az 1919-es választások után egyre több kemény bírálat ért.</p>
      <p>Az 1920. januári elnökválasztáson elszenvedett súlyos veresége után önként lemondott kormányfői posztjáról, és véglegesen visszavonult a közélettől.</p>
      <figure>
        <img src="https://cdn.nwmgroups.hu/s/img/i/1906/20190628versaillesi-bekeszerzodes.jpg?w=644&amp;h=773"/>
        <figcaption>A párizsi békeszerződés aláírása a Tükörgalériában, 1919. junius 28.-án. (William Orpen festménye)<cite>Forrás: Wikimedia Commons</cite></figcaption>
      </figure>
      <p>Ezután utazgatni kezdett a nagyvilágban; több mint nyolcvan évesen még tigrisre vadászott Indiában, három hét alatt pedig harminc beszédet mondott Amerikában, és felkereste a „nagy háború" csatáinak egykori helyszíneit is.</p>
      <p>
        <mark>Vendée-i otthonában görög és latin auktorokat olvasgatott, valamint könyveket írt.</mark>
      </p>
      <p>Georges Clemenceau magas életkort elérve  88 éves korában, 1929. november 24-én halt meg.</p>
      <figure>
        <img src="https://cdn.nwmgroups.hu/s/img/i/1910/20191005bandholtz7.jpg?w=644&amp;h=650"/>
        <figcaption>Clemenceau Wilson amerikai elnök társaságában a párizsi békekonferencián<cite>Forrás: Pixels</cite></figcaption>
      </figure>
      <p>Egyszerű síremléke Colombier-ban található, közvetlenül apja sírja mellett.</p>
      <aside>Clemenceau neve a magyar fül számára mind a mai napig igen rosszul cseng,</aside>
      <p>hiszen nevéhez fűződik a történelmi Magyarországot súlyosan megcsonkító trianoni békediktátum.</p>
      <p>A legenda úgy tartja, hogy Georges Clemenceau személyes okokból (a fia egy magyar nővel kötött házasságot, amely idővel megromlott) viseltetett ellenszenvvel a magyarok iránt.</p>
      <figure>
        <img src="https://cdn.nwmgroups.hu/s/img/i/1705/20170509zita9.jpg?w=644&amp;h=429"/>
        <figcaption>Georges Benjamin Clemenceau 1920 után visszavonult a politikától<cite>Forrás: Bundesarchiv/O.Ang.</cite></figcaption>
      </figure>
      <p>A valóságban azonban Clemenceau-t ritkán befolyásolták személyes érzelmei a politikai döntésekben.</p>
      <p>
        <mark>Magyarország igazságtalanul kemény megbüntetésében sokkal nagyobb szerepet játszott IV. Károly ausztriai császár,</mark>
      </p>
      <p>cseh és magyar király 1917 tavaszi sete-suta különbéke kísérlete, pontosabban Clemenceau erre adott szigorúan bizalmas pozitív üzenetének nyilvánosságra hozatala, ami rendkívül kényelmetlen helyzetbe hozta a hazai közvélemény előtt a francia miniszterelnököt.</p>
      <figure>
        <img src="https://cdn.nwmgroups.hu/s/img/i/1806/20180604trianon3.jpg?w=644&amp;h=440"/>
        <figcaption>IV. Károly király és Zita királyné koronázási képe. Károly  a titkos fegyversszüneti tapogatózások nyilvánosságra kerülésével vívta ki Clemenceau haragját<cite>Forrás: Wikimedia Commons</cite></figcaption>
      </figure>
      <p>A megszégyenült és dühös Clemenceau ekkor határozta el végleg, hogy eltiporja és ízekre szedi az Osztrák-Magyar Monarchiát.</p>
      <figure>
        <img src="https://cdn.nwmgroups.hu/s/img/i/1809/20180910sisi8.jpg?w=644&amp;h=406"/>
        <figcaption>Az Osztrák-Magyar Monarchia címere<cite>Forrás: Wikimedia Commons</cite></figcaption>
      </figure>
      <p>Magyarország megcsonkításában ezen kívül az Antant és a Román Királyság Erdélyt Romániának ígérő titkos külön megállapodása, valamint a bukaresti kormány, illetve Eduárd Benes cseh függetlenségpárti politikus aknamunkája játszott még igen komoly szerepet.</p>
      <h3>Clemenceau vitte a prímet Magyarország megcsonkításában</h3>
      <p>Clemenceau a Monarchia későbbi utódállamainak tett ígérete alapján,</p>
      <p>
        <mark>a magyarok bármiféle megkérdezése nélkül készítette el az ország feldarabolásának drasztikus tervét.</mark>
      </p>
      <p>A magyar küldöttség 1920. január 7-én - Clemenceau jegyzékének eleget téve –és  erről még mit sem sejtve érkezett meg Párizsba, hogy részt vegyen az úgynevezett béketárgyalásokon.</p>
      <figure>
        <img src="https://cdn.nwmgroups.hu/s/img/i/1810/20181004lajtabansag10.jpg?w=644&amp;h=487"/>
        <figcaption>A magyar küldöttség megérkezik a trianoni békediktátum aláírására<cite>Forrás: Wikimedia Commons</cite></figcaption>
      </figure>
      <p>A magyar delegációt gróf Apponyi Albert vezette, akinek kísértéhez tartozott többek között gróf Bethlen István konzervatív politikus, valamint gróf Teleki Pál, az elismert földrajztudós is. (Teleki gróf alkotta meg a híres, úgynevezett vörös térképet, a Kárpát-medence részletes etnikai mappáját ahhoz, hogy a tárgyalódelegáció azt érvéként használhassa fel az új országhatárok megrajzolásánál.)</p>
      <figure>
        <img src="https://cdn.nwmgroups.hu/s/img/i/1806/20180604trianon15.jpg?w=644&amp;h=455"/>
        <figcaption>A Teleki Pál és munkatársai által elkészített híres vörös térkép<cite>Forrás: Wikimedia Commons</cite></figcaption>
      </figure>
      <p>Apponyi grófot és a delegáció tagjait azonban Párizsba érkezve, azonnal házi őrizetbe helyezték.</p>
      <aside>A "tárgyalásokon" egyáltalán nem vehettek részt,</aside>
      <p>mindössze annyit engedtek meg nekik, hogy a béketervezet nélkülük történt véglegesítése után, mintegy búcsúzóul elmondhassák beszédeiket a békekonferencia plénuma előtt.</p>
      <figure>
        <img src="https://cdn.nwmgroups.hu/s/img/i/1806/20180604trianon16.jpg?w=644&amp;h=874"/>
        <figcaption>Apponyi Albert gróf, a magyar küldöttség vezetője<cite>Forrás: Wikimedia Commons</cite></figcaption>
      </figure>
      <p>1920. január 16-án Gróf Apponyi Albert szívhez szólóan drámai, korrekt és határozott beszédet tartott francia nyelven arról, hogy miért nem érzi igazságosnak Magyarország súlyos megbüntetését:</p>
      <p>„...<i>azt hiszem, hogy a fokozat megállapításánál a bűnösség fokával arányban kellene eljárni, és mivel Magyarországot sújtják a legszigorúbb és létét leginkább veszélyeztető feltételekkel, úgy azt lehetne hinni, hogy éppen ő az, aki az összes nemzetek közül a legbűnösebb</i>."</p>
      <figure>
        <img src="https://cdn.nwmgroups.hu/s/img/i/1806/20180604trianon21.jpg?w=644&amp;h=426"/>
        <figcaption>Az országcsonkító békediktátum a történelmi Magyarország területének mintegy kétharmadát csatolta el<cite>Forrás: Wikimedia Commons</cite></figcaption>
      </figure>
      <p>
        <mark>Minden érv ellenére, a határokat a magyarság érdekeinek teljes figyelmen kívül hagyásával húzták meg.</mark>
      </p>
      <p>Hazánknak esélye sem volt érveket felhozni a csehszlovák, román és délszláv területi követelések, illetve a meghamisított etnikai adatok ellen, mert az Antantnak csupán olyan megbízottakra volt szüksége, akik szó nélkül aláírják az orruk alá tolt szerződést.</p>
      <figure>
        <img src="https://cdn.nwmgroups.hu/s/img/i/1806/20180604trianon20.jpg?w=644&amp;h=459"/>
        <figcaption>A magyar küldöttség elhagyja a Trianon palotát, a békeszerződés aláírása után<cite>Forrás: Wikimedia Commons</cite></figcaption>
      </figure>
      <p>Ebben a szégyenteljes folyamatban pedig Georges Clemenceau vitte a prímet.</p>
      <figure>
        <img src="https://cdn.nwmgroups.hu/s/img/i/1702/20170213trianon5.jpg?w=644&amp;h=429"/>
        <figcaption>A "békecsinálók" (balról jobbra): David Lloyd George brit, Vittorio Emanuele Orlando olasz, Georges Clemenceau francia miniszterelnök, és Thomas Woodrow Wilson amerikai elnök<cite>Forrás: Wikimedia Commons</cite></figcaption>
      </figure>
      <p>Franciaországban, ahol velünk szemben nemzeti hősként tekintenek Georges Clemenceau-ra, számtalan intézmény, utca őrzi a nevét, külön múzeuma van, és róla nevezték el az 1967 és 1991 között szolgálatban álló egyik francia repülőgép-hordozó hajót is.</p>
      <p>(Forrás: MTVA Sajtóadatbankja)</p>
    </article>
  </body>
</html>