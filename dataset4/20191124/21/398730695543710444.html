<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/k-popstjarnan-goo-hara-hittad-dod-i-sitt-hem/"/>
    <meta property="og:site_name" content="DN.SE"/>
    <meta property="article:published_time" content="2019-11-24T21:13:36+00:00"/>
    <meta property="og:title" content="K-popstjärnan Goo Hara hittad död i sitt hem"/>
    <meta property="og:description" content="En av Sydkoreas största popstjärnor hittades på söndagen död i sitt hem i Seoul. Goo Hara blev 28 år."/>
  </head>
  <body>
    <article>
      <h1>K-popstjärnan Goo Hara hittad död i sitt hem</h1>
      <address><time datetime="2019-11-24T21:13:36+00:00">24 Nov 2019, 21:13</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>En av Sydkoreas största popstjärnor hittades på söndagen död i sitt hem i Seoul. Goo Hara blev 28 år.</b>
      </p>
      <p>Goo Hara var sedan 2008 medlem av tjejbandet Kara men hade även en solokarriär som inleddes 2015 och en filmroll. Bandet blev mycket populärt.</p>
      <p><b>Förra året drog sig </b>Goo Hara tillbaka sedan hon blivit indragen i en konflikt med sin tidigare pojkvän som hotat med att offentliggöra en privat film som ”skulle göra slut på” hennes karriär.</p>
      <p>Trots upprepade hot publicerade mannen aldrig filmen men dömdes i augusti ändå till villkorligt fängelsestraff för att ha hotat sin tidigare flickvän, skriver den sydkoreanska nyhetsbyrån <a href="https://en.yna.co.kr/view/AEN20191124002952320?section=national/national">Yonhap</a>.</p>
      <p><b>Händelsen orsakade en </b>storm av hatfula inlägg på sociala medier, inte mot mannen utan mot Goo Hara som tog mycket illa vid sig. I maj hittades hon medvetslös i sitt hem efter ett försök att ta sitt eget liv.</p>
      <p>I ett inlägg på sitt Instagramkonto tidigare i år skrev Goo Hara:</p>
      <p>”Jag beter mig som om jag inte vore trött, trots att jag är det, jag beter mig som att jag inte lider, trots att jag gör det.”</p>
      <p><b>Orsaken till Goo Haras </b>död är ännu inte fastslagen.</p>
      <p><a href="https://www.independent.co.uk/arts-entertainment/music/news/sulli-death-k-pop-fx-cause-age-south-korea-singer-songs-a9154876.html">I mitten av oktober </a>hittades en annan K-popstjärna, Sulli, död i sitt hem. De båda var nära vänner. Polisundersökningen visade senare att 25-åringen tagit sitt liv. Också hon hade drabbats hårt av hat på olika sociala medier, skriver Yonhap.</p>
      <p><b>I en intervju med</b> <a href="https://gulfnews.com/entertainment/k-pop-corner-sulli-opens-up-about-leaving-fx-1.2294676">Gulf News</a> sa Sulli att hon levde under stark press:</p>
      <p>– Jag var under så stor press och jag kände mig ofta rädd. Jag gjorde vad någon sa till mig utan att få veta varför, sa hon då.</p>
      <p>K-pop är en förkortning av Korean pop och står för inhemsk popmusik från Sydkorea.</p>
    </article>
  </body>
</html>