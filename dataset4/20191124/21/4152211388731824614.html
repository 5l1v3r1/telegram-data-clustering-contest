<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594521/%E0%A6%AE%E0%A6%BE-%E0%A6%96%E0%A6%BE%E0%A6%B2%E0%A6%BE-%E0%A6%AA%E0%A7%81%E0%A7%9C%E0%A6%9B%E0%A6%BF%E0%A6%B2%E0%A7%87%E0%A6%A8-%E0%A6%95%E0%A6%BF%E0%A6%9B%E0%A7%81%E0%A6%87-%E0%A6%95%E0%A6%B0%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87%E0%A6%A8%E0%A6%A8%E0%A6%BF-%E0%A6%B0%E0%A6%BE%E0%A6%9C%E0%A7%81"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T21:57:00+00:00"/>
    <meta property="og:title" content="মা-খালা পুড়ছিলেন, কিছুই করতে পারেননি রাজু"/>
    <meta property="og:description" content="&amp;lsquo;আমি ছয়তলায় কাজ করছিলাম। তখন সন্ধ্যা। হঠাৎ ফায়ার অ্যালার্ম বেজে ওঠে। অনেক ধোঁয়ার মধ্যে সবাই দৌড়ে নিচে নামতে চেষ্টা করে ব্যর্থ হই। পরে আমাদের পিএম (প্রোডাকশন ম্যানেজার) ও আমি ছয়তলার জানালা ভেঙে পাশের ভবনের ছাদে লাফ দিই। ততক্ষণে পুরো ভবনে আগুন ছড়িয়ে পড়ে। চারতলায় থাকা আমার মা ও খালা..."/>
  </head>
  <body>
    <article>
      <h1>মা-খালা পুড়ছিলেন, কিছুই করতে পারেননি রাজু</h1>
      <h2>তাজরীন ফ্যাশন ট্রাজেডি</h2>
      <address><time datetime="2019-11-24T21:57:00+00:00">24 Nov 2019, 21:57</time> by <a rel="author">শেখ জাহাঙ্গীর আলম</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2016/01/21/3b3bf73ed6cb511e13d5be1b561e9b56-.jpg"/>
        <figcaption>তাজরীন ফ্যাশনে অগ্নিকাণ্ড</figcaption>
      </figure>
      <p>‘আমি ছয়তলায় কাজ করছিলাম। তখন সন্ধ্যা। হঠাৎ ফায়ার অ্যালার্ম বেজে ওঠে। অনেক ধোঁয়ার মধ্যে সবাই দৌড়ে নিচে নামতে চেষ্টা করে ব্যর্থ হই। পরে আমাদের পিএম (প্রোডাকশন ম্যানেজার) ও আমি ছয়তলার জানালা ভেঙে পাশের ভবনের ছাদে লাফ দিই। ততক্ষণে পুরো ভবনে আগুন ছড়িয়ে পড়ে। চারতলায় থাকা আমার মা ও খালা দুজনেই পুড়ে মারা যান।’  এভাবেই তাজরীন ফ্যাশন গার্মেন্টসে ভয়াবহ আগুনে স্বজনের মৃত্যুর বর্ণনা দিচ্ছিলেন রাজু আহমেদ।</p>
      <p>রবিবার (২৪ নভেম্বর) রাজধানীর জুরাইন করবস্থানে মা রেহেনা বেগম ও খালা নাজমা বেগমের কবরের পাশে দাঁড়িয়ে কাঁদতে কাঁদতে কথা বলছিলেন রাজু। ২০১২ সালের ২৪ নভেম্বর এ ঘটনায় ১১৯ জন পোশাক শ্রমিক মারা যান।</p>
      <p>ঘটনার তিন মাস পর ডিএনএ টেস্টের মাধ্যমে রাজুর মা ও খালার মরদেহ শনাক্ত করা হয়। এরপর জুরাইন কবরস্থানে তাদের দাফন করা হয়। সাত বছর পরও পাশে অপলক দৃষ্টিতে মায়ের কবরের দিকে রাজুকে চেয়ে থাকতে দেখা যায়। দোয়া পড়ে হাত তুলে ফরিয়াদ করে দীর্ঘ সময় সমাধির পাশে বসে থাকেন তিনি। </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/0f10b18af0cbf1e05d665c67319cecaa-5ddb0129d37cb.jpg"/>
        <figcaption>মায়ের কবরের পাশে দাঁড়িয়ে প্রার্থনা করছেন রাজু</figcaption>
      </figure>
      <p>বাংলা ট্রিবিউনকে রাজু বলেন, ‘তাজরীন ফ্যাশন গার্মেন্টসে আমার মা, খালা, খালাতো ভাই, আমি ও আমার স্ত্রী কাজ করতাম। আমি সুইং সেকশনের অপারেটর ছিলাম। আমার মা, খালা এবং স্ত্রী সুইং সেকশনের হেলপার ছিলেন। ঘটনার কয়েক দিন আগে আমার স্ত্রী চাকরি ছেড়ে গ্রামের বাড়ি গিয়েছিল। তাই হয়তো সে এখনও বেঁচে আছে। কিন্তু সর্বনাশা ওই আগুনে আমার মা ও খালা পুড়ে মারা গেছেন। এরপর থেকে আমি আর কোনও গার্মেন্টসে কাজ করিনি। এখন আমি রডমিস্ত্রির কাজ করছি। স্ত্রীকে নিয়ে রংপুরে গ্রামের বাড়িতে থাকি।’</p>
      <p>সেদিনের ঘটনা বর্ণনা দিয়ে রাজু আরও বলেন, ‘ছয়তলা থেকে লাফিয়ে পড়ার পর হুঁশ ফিরলে মা আর খালার কথা মনে হয়। কিন্তু ততক্ষণে পুরো গার্মেন্টসে আগুন ছড়িয়ে পড়ায় ভেতরে যাওয়া সম্ভব হয়নি। গার্মেন্টসের গেটে গিয়ে দূরে থেকে আগুন জ্বলতে দেখেছি। অনেক মানুষ দৌড়ে বাইরে আসে কিন্তু আমার মা এবং খালা আসেনি। সারারাত ওই গেটে বসে ছিলাম। আমি আর আমার খালাতো ভাই সবখানে খুঁজেও তাদের পাইনি। উদ্ধার লাশের মধ্যেও পাইনি। পোড়া লাশগুলোর চেহারা বোঝা যাচ্ছিল না। এরপর ডিএনএ টেস্টের জন্য রক্ত দিই। ঘটনার তিন মাস পর মা ও খালার লাশ শনাক্ত করতে পারি।</p>
      <p>‘ঘটনার দিন দুপুরে লাঞ্চের সময় মা বাসায় আসলে আমরা একসঙ্গে ভাত খাই। তখন মার সঙ্গে অনেক কথা হয়েছিল। এরপর বিকালে গার্মেন্টসে কাজের সময় কথা হয়েছিল। তখন তিনি আমাকে বারবার বাবা বলে ডাকছিলেন। সেটাই ছিল শেষ কথা। গত সাত বছরে ওই মধুর ডাক শুনিনি।’ </p>
      <p>সেদিন ভয়াবহ আগুনের ঘটনায় নিহত ১১৯ পোশাক শ্রমিকের মধ্যে ৫৭ জনকে কবর দেওয়া হয় জুরাইন কবরস্থানে। রবিবার তাদের স্বজনরা এসে দোয়া করছিলেন। অনেকেই সমাধির ওপরে ফুলের তোড়া দিয়ে শ্রদ্ধা জানিয়েছেন।</p>
      <p>তাজরীন ফ্যাশনের সুইং সেকশনের হেলপার ছিলেন শাহিদা বেগম। তার গ্রামের বাড়ি রংপুরের কোতয়ালি থানা এলাকায়। ২০০৪ সালে একই জেলার গঙ্গাচর থানার দুলাল মিয়ার সঙ্গে বিয়ে হয় শাহিদার। জীবিকার সন্ধানে রংপুর থেকে তারা ঢাকায় চলে আসেন। ২০০৯ সালে এই দম্পতির একটি ছেলে সন্তান হয়। তার নাম  মো. নুর আলম। ২০১২ সালের ভয়াবহ আগুনে পুড়ে মারা যান শাহিদা। জুরাইন কবরস্থানে স্ত্রী শাহিদার সমাধির কাছে গিয়ে অঝোরে কাঁদছিলেন দুলাল মিয়া। কান্নার একপর্যায়ে কবরের মাটি আঁকড়ে ধরছিলেন তিনি। </p>
      <p>দুলাল মিয়া বলেন, ‘আমি এখন গার্মেন্টসে চাকরি করছি। এখন বুঝি, আমার স্ত্রী তখন কত কষ্ট করেছিল। ওইদিন আমরা একসঙ্গে দুপুরের ভাত খেয়েছি। যাওয়ার সময় শাহিদা শুধু বললো, “ছেলেরে মজা কিন্না (কিনে) দিও, আর ওরে আদর কইরো।” আমি শুনে বললাম, “ঠিক আছে। তুমি জলদি আইসো।” সন্ধ্যায় আগুনের খবর পেয়ে আমি ছুটে গেলাম। সারা রাতেও সে আর ফিরে আসলো না। আমার ছেলে কান্না করছিল। ওকে কিছুতেই বোঝাতে পারছিলাম না। এখনও সব সময় শাহিদার কথা মনে পড়ে। ও আমাকে একটি ছেলে দিয়ে গেছে। আমি সেই ছেলেকে হাফেজ তৈরি করতে মাদ্রাসায় পড়াচ্ছি। যাতে ওর মায়ের জন্য দোয়া করতে পারে। ওর মা যেন জান্নাতবাসী হয়।’</p>
      <p>উল্লেখ্য, তাজরীন গার্মেন্টসে ভয়াবহ আগুনের ঘটনার দিন ১১১ জন পোশাক শ্রমিক মারা যান। পরে আহতদের মধ্যে আরও আটজন মারা যান। এই ঘটনার পরদিন আশুলিয়া থানার উপপরিদর্শক (এসআই) খায়রুল ইসলাম বাদী হয়ে একটি হত্যা মামলা দায়ের করেন। এরপর ২০১৩ সালের ২২ ডিসেম্বর মামলার তদন্ত কর্মকর্তা পুলিশের অপরাধ তদন্ত বিভাগের (সিআইডি) পরিদর্শক একেএম মহসিনুজ্জামান খান আদালতে অভিযোগপত্র দাখিল করেন। ২০১৫ সালের ৩ সেপ্টেম্বর আসামিদের বিরুদ্ধে অভিযোগ গঠন করে বিচার শুরু করেন আদালত।</p>
      <p> </p>
      <footer>/এসজেএ/এমএএ/</footer>
    </article>
  </body>
</html>