<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/plusliga/plusliga-verva-warszawa-jedyna-niepokonana-druzyna/mdb97s5"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T21:14:34+00:00"/>
    <meta property="og:title" content="Verva Warszawa jedyną niepokonaną drużyną w lidze"/>
    <meta property="og:description" content="Siatkarze Vervy Warszawa Orlen Paliwa pozostają liderami tabeli po wygranej 3:0 w niedzielnym spotkaniu z Cerradem Eneą Czarnymi Radom."/>
  </head>
  <body>
    <article>
      <h1>Verva Warszawa jedyną niepokonaną drużyną w lidze</h1>
      <address><time datetime="2019-11-24T21:14:34+00:00">24 Nov 2019, 21:14</time> by <a rel="author" href="https://www.przegladsportowy.pl/autorzy/edyta-kowalczyk" target="_blank">Edyta Kowalczyk</a></address>
      <p>
        <b>
          <b>Siatkarze Vervy Warszawa Orlen Paliwa pozostają liderami tabeli po wygranej 3:0 w niedzielnym spotkaniu z Cerradem Eneą Czarnymi Radom.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Wilfredo Leona w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>W poprzednim sezonie zwycięska passa warszawian trwała tylko przez trzy kolejki ligowe. W obecnych rozgrywkach, zespół który ze względu na problemy z brakiem sponsora mógł przestać istnieć, nie stracił – nomen omen – werwy, a niedzielne zwycięstwo siatkarzy Vervy Warszawa nad Cerradem Eneą Czarnymi Radom było ich siódmą z rzędu wygraną. Wicemistrzowie Polski sięgnęli po komplet punktów, choć w całym spotkaniu nie ustrzegli się drobnych przestojów. W szczególności w drugim secie, gdy prowadzili już 21:13, ale radomianie przy zagrywce swojego środkowego Alena Pajenka, zaczęli odrabiać straty. Zespołowi Roberta Prygla pomogło wejście na boisko Wojciecha Włodarczyka w miejsce Bartosza Firszta, ale to warszawianie byli dużo skuteczniejsi. Przyjęcie zagrywki siatkarze Vervy utrzymywali na poziomie ponad 50%, więc ich rozgrywający Antoine Brizard mógł ze spokojem wybierać różne opcje w ataku. Siła ofensywy Vervy rozkładała się równo pomiędzy ich atakującego Jana Króla oraz duet przyjmujących – mistrza świata Bartosza Kwolka oraz Kevina Tilliego. – Te przestoje w grze to nasz największy mankament. Gramy dobrą siatkówkę, a momentami wyglądamy jakby nagle ktoś odłączył nam prąd. Wówczas tracimy punkty seriami. Na szczęście kontrolowaliśmy przebieg meczu z radomianami i możemy cieszyć się zwycięstwem – mówi przyjmujący Vervy Warszawa Bartosz Kwolek.</p>
      <related>
        <a href="http://onet.tv/s/przegladsportowy/85-plebiscyt-ps-wilfredo-leon/4teg4l"/>
      </related>
      <p>MVP meczu został wybrany libero stołecznej ekipy - Damian Wojtaszek. – Nagroda schodzi na drugi plan, bo najważniejsza jest nasza gra i kolejne trzy punkty – mówi mistrz świata.</p>
      <p>Trener warszawian Andrea Anastasi w niedzielnym spotkaniu zdecydował się na zmianę w wyjściowej szóstce, więc na pozycji środkowego Andrzeja Wronę zastąpił 22-letni Patryk Niemiec. W kwadracie dla rezerwowych zobaczyliśmy również Artura Udrysa. Białoruski atakujący nie rozegrał jeszcze żadnego meczu w tym sezonie. W niedzielę podczas treningu zaczynał jednak skakać. – Myślę, że w ciągu 15 dni powinien wrócić do pełnych treningów. Wiadomo, że trochę zajmie nadrobienie tego czasu, gdy nie mógł trenować, ale już niebawem będzie w pełni z nami – mówi trener warszawian Andrea Anastasi.</p>
      <p>Radomianie przyjechali do Warszawy z nowym przyjmującym w składzie. Amerykanin Branden Sander zastąpił bowiem kontuzjowanego Słoweńca Alena Sket. Nowy zawodnik wszedł tylko na krótką zmianę. – W tym sezonie tempo rozgrywek jest szaleńcze, więc nowy przyjmujący był nam niezbędny. Mieliśmy różne opcje, jedne były za drugie, inne niesatysfakcjonujące nas sportowo. Jestem pewien, że Branden pomoże nam w tym sezonie, bo to zawodnik z dużym potencjałem – podkreśla trener Cerradu Czarnych Robert Prygiel. Szkoleniowiec radomian rotował składem, a dopiero w trzecim secie zobaczyliśmy na boisku szóstkę znaną z dotychczasowych spotkań. – Karol Butryn "wyciągnął" nam wiele dotychczasowych meczów. Niedzielny rozpoczął Michał Filip i był jedną z jaśniejszych postaci. Różne są metody budowy drużyny. Jedni preferują włoski styl i stawianie na tych samych zawodników, my zdecydowaliśmy się by rozkładać tę siłę po równo. Tak, by wszyscy czuli się dowartościowani, a mamy bardzo solidnych zawodników – podkreśla Prygiel.</p>
      <p>W środę ekipa Vervy Warszawa zagra z PGE Skrą Bełchatów, a radomianie podejmą Jastrzębski Węgiel.</p>
      <p>
        <b>Verva Warszawa Orlen Paliwa - Cerrad Enea Czarni Radom 3:0 (25:22, 25:20, 25:22)</b>
      </p>
      <p><b>Verva Warszawa:</b> Brizard 7, Kwolek 14, Niemiec 7, Król 8, Tillie 10, Nowakowski 4 oraz Wojtaszek (l), Kowalczyk, Grobelny. Trener: Anastasi.</p>
      <p><b>Cerrad Enea</b>: Kędzierski 1, Protopsaltis 8, Pajenk 4, Filip 18, Firszt 3, Grzechnik 3 oraz Masłowski (l), Boruch 3, Vinčić, Sander 2, Włodarczyk, Butryn 1. Trener: Prygiel.</p>
      <p><b>MVP:</b> Wojtaszek. <b>Sędziowali</b>:Kobienia, Ignatowicz. <b>Widzów: </b>1725.</p>
    </article>
  </body>
</html>