<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-a-sulyemelok-szovetsegi-kapitanya-is-aranyermes-lett-az-orszagos-bajnoksagon.html"/>
    <meta property="og:site_name" content="Origo"/>
    <meta property="article:published_time" content="2019-11-24T21:09:00+00:00"/>
    <meta property="og:title" content="A súlyemelők szövetségi kapitánya aranyérmes lett az országos bajnokságon"/>
    <meta property="og:description" content="Még 40 évesen is aktív a szövetségi kapitány, Gyurkovics Ferenc."/>
  </head>
  <body>
    <article>
      <h1>A súlyemelők szövetségi kapitánya aranyérmes lett az országos bajnokságon</h1>
      <address><time datetime="2019-11-24T21:09:00+00:00">24 Nov 2019, 21:09</time> by <a rel="author">MTI</a></address>
      <p>
        <b>Megvédte ólomsúlyú elsőségét és megszakítás nélkül 15. bajnoki címét gyűjtötte be Nagy Péter a súlyemelő ob vasárnapi zárónapján Oroszlányban.</b>
      </p>
      <p>A szegediek plusz 109 kg-os versenyzője közepes eredménnyel is magabiztosan nyert a súlycsoport legreményteljesebb utánpótláskorú emelője, a kazincbarcikai Holló Szilárd előtt.</p>
      <p>Tizenkettedszer lett magyar bajnok a versenyzőként még 40 évesen is aktív szövetségi kapitány, Gyurkovics Ferenc, aki a 109 kilósok mezőnyében hatalmas fölénnyel diadalmaskodott, 83 (!) kilogrammal előzve meg az ezüstérmest. Az egyéni értékelés szerint - a teljesítményt a testsúlyhoz viszonyító számítási rendszer alapján - Nagy végzett az élen Gyurkovics és Holló előtt.</p>
      <figure>
        <img src="https://cdn.nwmgroups.hu/s/img/i/1511/20151128gyurkovics-ferenc-sulyemeles.jpg"/>
        <figcaption>Gyurkovics Ferenc<cite>Forrás: AFP</cite></figcaption>
      </figure>
      <p>A nőknél a 19 éves békéscsabai Mitykó Veronika rukkolt elő a legkiemelkedőbb produkcióval, hat jó gyakorlattal szakításban, lökésben és összetettben is országos juniorcsúcsokat állított fel 71 kg-ban. A 2018 után idén is bajnok Szuromi Tímea, a BKV emelője a 81 kilogrammos kategóriában győzött, s végzett másodikként Mitykó mögött az egyéni értékelésben, az abszolút sorrendben harmadik pedig a szombaton az 55 kilósok vetélkedését megnyerő kecskeméti Árva Cintia lett.</p>
      <p>Kiemelendő még a mindössze 15 éves és a 64 kg-ban hazai környezetben, az oroszlányi Gárdonyi Sportcentrumban diadalmaskodó Szalai Lili, aki magabiztos sikert aratva igazolta tehetségét.</p>
      <p>A vasárnapi győztesek:</p>
      <p>férfiak:<br/>102 kg: Lucz Levente (Oroszlány) 263 kg (szakítás 118 kg, lökés 145 kg)<br/>109 kg: Gyurkovics Ferenc (Pécsi SE) 328 (153, 175)<br/>plusz 109 kg: Nagy Péter (Szegedi Lelkesedés) 377 (171, 206)</p>
      <p>nők:<br/>64 kg: Szalai Lili (Oroszlány) 151 kg (szakítás 67 kg, lökés 84 kg)<br/>71 kg: Mitykó Veronika (Békéscsaba) 196 (91, 105)<br/>76 kg: Polgár Mirjam (Haladás VSE) 176 (78, 98)<br/>81 kg: Szuromi Tímea (BKV Előre) 208 (93, 115)<br/>87 kg: Bazsó Bianka (Haladás VSE) 182 (78, 104)<br/>plusz 87 kg: Gyürüs Barbara (Haladás VSE) 186 (83, 103)</p>
    </article>
  </body>
</html>