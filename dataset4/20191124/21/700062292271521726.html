<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/world/715057-syntaraktikh-epistolh-paidioy-ston-agio-vasilh-mporeis-na-mas-doseis-spiti-kai-ligo-faghto.html"/>
    <meta property="og:site_name" content="madata.gr"/>
    <meta property="article:published_time" content="2019-11-24T21:21:00+00:00"/>
    <meta property="og:title" content="Συνταρακτική επιστολή παιδιού στον Άγιο Βασίλη: Μπορείς να μας δώσεις σπίτι και λίγο φαγητό;"/>
    <meta property="og:description" content="Ένα επτάχρονο κορίτσι από το Λίβερπουλ της Βρετανίας, στο χριστουγεννιάτικο γράμμα της προς τον Άγιο Βασίλη ζήτησε σπίτι και φαγητό για την οικογένειά της. Η επιστολή"/>
  </head>
  <body>
    <article>
      <h1>Συνταρακτική επιστολή παιδιού στον Άγιο Βασίλη: Μπορείς να μας δώσεις σπίτι και λίγο φαγητό;</h1>
      <address>
        <time datetime="2019-11-24T21:21:00+00:00">24 Nov 2019, 21:21</time>
      </address>
      <p>Ένα επτάχρονο κορίτσι από το Λίβερπουλ της Βρετανίας, στο χριστουγεννιάτικο γράμμα της προς τον Άγιο Βασίλη ζήτησε σπίτι και φαγητό για την οικογένειά της.</p>
      <p>Η επιστολή βρέθηκε σε χριστουγεννιάτικο γραμματοκιβώτιο που στήθηκε στο Κοινωνικό Κέντρο της πόλης και το μικρό κορίτσι έγραφε:</p>
      <p>«Αγαπητέ Άγιε Βασίλη, μπορείς να βοηθήσεις; Μπορούμε να έχουμε ένα σπίτι για τα Χριστούγεννα; Η μαμά θέλει να είμαστε όλοι μαζί. Μπορείς να μας δώσεις λίγο φαγητό και μπορώ να έχω μία ωραία κούκλα για τα Χριστούγεννα; Σ' ευχαριστώ».</p>
      <p>Ο τοπικός σύμβουλος, Τζέραρντ Γουντχάους, ο οποίος πρώτος άνοιξε και διάβασε το γράμμα, το χαρακτήρισε ως «συνταρακτικό», σύμφωνα με δημοσίευμα του BBC. </p>
      <p>H Σίρλεϊ Μάρσαλ, μέλος του Κοινωνικού Κέντρου, είπε ότι από τη στιγμή που το γράμμα έγινε viral, υπήρξε μεγάλη κινητοποίηση από τον κόσμο και άλλες εθελοντικές ομάδες για υποστήριξη της οικογένειας, ενώ έχουν ήδη παραληφθεί τρόφιμα, παιχνίδια, επιταγές και μετρητά.</p>
      <p>«Γνωρίζω τα παιδιά και δεν είναι σωστό ένα επτάχρονο παιδί να ανησυχεί για τα Χριστούγεννα», σχολίασε ο Γουντχάους, προσθέτοντας ότι το Κοινωνικό Κέντρο προσπαθεί να βοηθήσει την οικογένεια και ίσως να φιλοξενηθεί σε ξενοδοχείο ανήμερα των Χριστουγέννων.</p>
      <p>Σύμφωνα με τον ίδιο, το εν λόγω γράμμα δεν αποτελεί έκπληξη καθώς, «δεν υπάρχει κανείς να υποστηρίξει αυτά τα παιδιά».</p>
      <p>«Τα πράγμα μόνο χειρότερα θα γίνουν», είπε χαρακτηριστικά.</p>
      <p>«Πριν λίγες εβδομάδες καθόμασταν με μερικά παιδιά από το Κοινωνικό Κέντρο. Ένα από αυτά είπε ότι για τα Χριστούγεννα θέλει να είναι ζεστό. Αυτά τα παιδιά γνωρίζουν ότι οι γονείς τους δεν έχουν λεφτά για δώρα τις φετινές γιορτές», συνέχισε. </p>
      <p>«Βλέπουμε από πρώτο χέρι πόσο δύσκολα είναι τα πράγματα και είναι τόσο εκνευριστικό», κατέληξε ο Γουντχάους.</p>
      <p>
        <a href="https://www.cnn.gr/news/kosmos/story/198460/mporeis-na-mas-doseis-spiti-kai-ligo-fagito-syntaraktiki-epistoli-paidioy-ston-agio-vasili">cnn</a>
      </p>
    </article>
  </body>
</html>