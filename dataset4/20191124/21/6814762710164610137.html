<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SXCS5/strache-se-chce-po-aferach-vratit-a-stat-se-sefem-videnske-organizace-fpo"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T21:34:00+00:00"/>
    <meta property="og:title" content="Strache se chce po aférách vrátit a stát se šéfem vídeňské organizace FPÖ"/>
    <meta property="og:description" content="Bývalý dlouholetý předseda protiimigrační Svobodné strany Rakouska (FPÖ) Heinz-Christian Strache, jemuž bylo členství ve straně po aférách přerušeno, nabídl svůj návrat. Na facebooku bývalý rakouský vicekancléř uvedl, že je připraven nechat se zvolit šéfem vídeňské zemské organizace FPÖ."/>
  </head>
  <body>
    <article>
      <h6 class="kicker">NÁVRAT</h6>
      <h1>Strache se chce po aférách vrátit a stát se šéfem vídeňské organizace FPÖ</h1>
      <address><time datetime="2019-11-24T21:34:00+00:00">24 Nov 2019, 21:34</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Bývalý dlouholetý předseda protiimigrační Svobodné strany Rakouska (FPÖ) Heinz-Christian Strache, jemuž bylo členství ve straně po aférách přerušeno, nabídl svůj návrat. Na facebooku bývalý rakouský vicekancléř uvedl, že je připraven nechat se zvolit šéfem vídeňské zemské organizace FPÖ.</b>
      </p>
      <p>Strache, který se podle agentury APA v sobotu překvapivě zúčastnil prokuřácké demonstrace před sídlem vlády, nyní zvažuje politický comeback. V komentáři na facebooku nabídl, že o sobě nechá hlasovat členskou základnu vídeňské regionální organizace.</p>
      <p>„Nabízím FPÖ zrušení své suspendace (ta nebyla předběžným odsouzením Svobodnými) a návrat jako stranický šéf ve Vídni,“ napsal Strache v komentáři na facebookových stránkách rakouského bezplatného deníku Heute. „Přikročme k demokratickému hlasování základny o tom, kdo má FPÖ vést do budoucnosti a do vídeňských voleb 2020!“ napsal Strache, který stál v čele FPÖ od roku 2005 až do letošního května, kdy ho potopila aféra nazývaná někdy Ibizagate.</p>
      <p>Kauza se týká videa ze španělského ostrova Ibiza, na kterém byl Strache zachycen při korupčním jednání. Tématem rozhovoru s domnělou neteří ruského oligarchy bylo možné nezákonné financování FPÖ a přidělování státních zakázek výměnou za volební pomoc. Aféra vedla v květnu k pádu rakouské vlády lidovců (ÖVP) kancléře Sebastiana Kurze a FPÖ a k předčasným volbám v září. V nich jasně zvítězili Kurzovi lidovci, před sociálními demokraty. FPÖ přes oslabení udržela třetí místo.</p>
      <p>Nynější předseda FPÖ Norbert Hofer nedávno v rozhovoru s APA politický návrat Stracheho vyloučil – a to i v případě, že bude justicí očištěn. Od září Strache navíc čelí dalšímu obvinění kvůli podezření ze zpronevěry stranických peněz.</p>
      <related>
        <a href="https://echo24.cz/a/SVdFz/na-letisti-mame-ceduli-s-kurzy-chlubi-se-schillerova-vlada-pata-a-mata-kritizuje-zdechovsky"/>
      </related>
    </article>
  </body>
</html>