<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/ponos-ruskog-agenta-verovatno-snimile-srpske-sluzbe-vucic-napravio-sprdnju-od-bia/"/>
    <meta property="og:site_name" content="Krstarica"/>
    <meta property="article:published_time" content="2019-11-24T21:55:04+00:00"/>
    <meta property="og:title" content="Ponoš: Ruskog agenta verovatno snimile srpske službe, Vučić napravio sprdnju od BIA"/>
    <meta property="og:description" content="Potpredsednik Narodne stranke Zdravko Ponoš izjavio je večeras da postoji mnogo dokaza koji ukazuju da su ruskog agenta u Zemunu krajem prošle godine"/>
  </head>
  <body>
    <article>
      <h1>Ponoš: Ruskog agenta verovatno snimile srpske službe, Vučić napravio sprdnju od BIA</h1>
      <address><time datetime="2019-11-24T21:55:04+00:00">24 Nov 2019, 21:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-5m3xljqofp.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Potpredsednik Narodne stranke Zdravko Ponoš izjavio je večeras da postoji mnogo dokaza koji ukazuju da su ruskog agenta u Zemunu krajem prošle godine snimile srpske službe, BIA ili VBA, a da je snimak objavio onaj ko ga je snimio i da je doneta politička odluka da se snimak sada objavi.</p>
      <p>„To bi predsedniku Srbije Aleksandru Vučiću moglo da zatreba da bi Zapadu rekao da ne može da završi Kosovo jer su mu ‘stigli do bubrega’, a i da bi pomerio klatno proruskog raspoloženja u svom glasačkom telu, imajući u vidu šta uskoro sprema“, rekao je Ponoš u emisiji „Utisak nedelje“ i dodao da je objavljivanje snimka nanelo štetu rusko-srpskim odnosima.</p>
      <p>Ponoš, koji je i bivši načelnik Generalštaba Vojske Srbije, naveo je da je Vučić obrukao Bezbednosno-informativnu agenciju time što je BIA potvrdila autentičnost snimka, i upitao kako je moguće da „potvrdiš autentičnost nečega što nisi snimio“.</p>
      <p>„Bolje bi bilo da su snimili BIA i VBA, jer bi to bilo bolje nego ono što je Vučić rekao – da je neka treća strana snimila u trenutku dok su naši operativci bili u pratnji našeg čoveka Z.K. ako takav čovek i postoji. To bi onda pokazalo da su naše službe potpuno nesposobne, jer su dozvolile da treća strana postavi kamere u automobil čoveka koga prate već sedam godina“, rekao je Ponoš.</p>
      <p>Bilo bi bolje da je Vučić rekao istinu, a istina bi mogla da bude da su „srpske službe pratile našeg čoveka ili da je taj čovek operativac naše službe bezbednosti i da su hvatali oficira ruske službe i to dokumentovali“, naveo je Ponoš.</p>
      <p>Ponoš je dodao da je „sledeća glupost“ koju je Vučić naveo da je ambasadoru Rusije Aleksandru Bocan-Harčenku postavio samo jedno pitanje, a znao je za to već godinu dana, dok je uveren da predsednik Rusije Vladimir Putin nije znao za taj slučaj, „kao da Putin zna šta mu rade potpukovnici po svetu“.</p>
      <p>„Putin neće znati ni kada Vučić bude bežao iz Srbije jednog dana, a kamoli ovo. Sasvim izvesno da je Vučić uspeo da u jednom danu zabrlja odnose sa Rusijom, Bugarskom, Nemačkom, Austrijom i Hrvatskom. Uspeo je da u jednom danu upropasti karijeru šefa analitike BIA i spustio ga na nivo svog portparola ili SNS-a“, rekao je Ponoš.</p>
      <p>Ponoš je naveo da je Vučić obrukao srpsku obaveštajno-bezbednosnu zajednicu i od nje napravio predmet sprdnje pred svetom, napravio je cirkus od Saveta za nacionalnu bezbednost, jer je, pošto nema šta da kaže, hteo da napravi pompeznu sliku, pa je doveo i komandanta avijacije i kopnene vojske.</p>
      <p>„Šta je mislio, da avijacija prati potpukovnika ruske vojske, koji je u medjuvremenu otišao iz Srbije“, upitao je Ponoš.</p>
      <p>Ponoš je, povodom afere „Krušik“ i trgovine oružjem, rekao da postoje tri vrste trgovaca oružjem.</p>
      <p>„Prva su oni koji tradicionalno rade za državu, kao što je SDPR, koji sada rade loše. Druga su oni koji rade za finansiranje vladajuće stranke, to je trgovac oružjem Slobodan Tešić, a treća su oni koji rade za finansiranje vladajuće vrhuške i nekoliko porodica, a to je forma GIM“, rekao je Ponoš.</p>
      <p>Ponoš je naveo da je u avgustu američki Stejt department državnim organima Srbije dostavio „non pejper“ sa pozivom „da obuzdaju Tešića iz nekoliko razloga“.</p>
      <p>„Prvi razlog je što Tešić korumpira zvaničnike država u koje izvozi oružje, drugi zato što njegove aktivnosti predstavljaju pretnju za medjunarodni mir i stabilnost i treći zato što takav čovek ima pristup najvišim političkim ličnostima u Srbiji i može da utiče na ponašanje u politici Srbije“, rekao je Ponoš.</p>
      <p>(Beta)</p>
    </article>
  </body>
</html>