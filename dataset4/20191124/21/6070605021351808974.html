<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/etapa-aposta-viver-creatiu-obrir-se_0_2350564925.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T21:51:24+00:00"/>
    <meta property="og:title" content="La nova etapa aposta per un viver creatiu i per obrir-se més al barri"/>
    <meta property="og:description" content="La mateixa fundació gestionarà el recinte durant els pròxims 15 anys"/>
  </head>
  <body>
    <article>
      <h1>La nova etapa aposta per un viver creatiu i per obrir-se més al barri</h1>
      <h2>La mateixa fundació gestionarà el recinte durant els pròxims 15 anys</h2>
      <address>
        <time datetime="2019-11-24T21:51:24+00:00">24 Nov 2019, 21:51</time>
      </address>
      <p>La valoració general que l’Ajuntament fa de la gestió de Palo Alto durant aquests 20 anys és positiva, però, malgrat tot, reconeix que “aquella primera concessió no va desenvolupar del tot en el seu potencial el caràcter impulsor de l’economia creativa que correspon a un espai de propietat municipal”. En el plec on l’Ajuntament fixava les noves condicions, les exigències són molt superiors a les que va posar ara fa 20 anys. Tant és així que només s’hi va presentar la Fundació Palo Alto. Seran ells els que posaran en marxa la segona etapa d’aquesta antiga fàbrica. Tenen el compromís de “mantenir l’essència del projecte, crear una incubadora de nous talents i projectes creatius, assegurar la formació per als futurs creadors i ampliar la capacitat del recinte per dinamitzar culturalment el barri”.</p>
      <p>Dels 8.032 metres quadrats que ocupa el recinte, segons el darrer recompte, només un 45% seran per a la fundació. De la resta, un 15% serà per a un espai destinat a fer d’incubadora per a empreses relacionades amb el disseny que arribaran des de Barcelona Activa i un 30% serà per a un espai que servirà com a “residència temporal per a projectes tractor” que alimentin les empreses de viver i per a activitats per als veïns del barri. A més d’actes pensats per als ciutadans, també es preveu que, de manera temporal, algunes entitats puguin tenir el seu espai. El 10% restant se’l queda l’Ajuntament per a possibles “moviments d’adequació”. L’anterior govern municipal va engegar un procés de participació per decidir amb els veïns quin equipament s’hi pot fer a l’interior. La decisió encara no s’ha pres i això preocupa algunes de les persones de la fundació, que recorden que durant el procés es va arribar a parlar “de camps de petanca i un poliesportiu”.</p>
      <h3>Un carrer travessarà l’espai</h3>
      <p>En la nova etapa de Palo Alto també hi ha prevista l’obertura d’un passeig -que serà com la continuació del carrer Fluvià- que permetrà comunicar a peu el carrer Pellaires amb el passeig Taulat. Aquesta actuació té l’objectiu d’obrir físicament l’espai al barri, ja que ara mateix l’accés sembla el d’un recinte privat i no convida gaire a l’entrada. Tot i així, aquesta intervenció no acaba de satisfer tothom, ja que l’obertura del carrer trencarà el jardí per la meitat i destruirà un dels espais amb més encant de Palo Alto. Aquesta intervenció urbanística ja estava prevista fa anys, però al final es va suspendre precisament per mantenir el jardí.</p>
      <p>De les 31 empreses que hi havia fins ara dins del recinte només n’hi seguiran 19. Algunes marxen per falta d’espai i d’altres perquè no desenvolupaven cap activitat relacionada amb el disseny. I és que una altra de les noves condicions és que es garanteixi una “coherència global del projecte”. Aquest punt és necessari, segons el plec de clàusules, “per evitar que Palo Alto esdevingui únicament un contenidor de projectes diversos, incoherents i probablement incompatibles”. Fins ara, per exemple, una de les naus estava ocupada per una empresa que feia servir l’espai com a magatzem.</p>
      <p>Sigui com sigui, hi ha la ferma voluntat que el recinte tingui un ús més popular, que vagi més enllà del Palo Alto Market, l’única activitat que la majoria de barcelonins coneixen del recinte.</p>
      <p>L’adjudicació que ha impulsat l’Ajuntament és per als pròxims 15 anys, renovable cinc anys més. Un dels actuals patrons de la Fundació Palo Alto, Oriol Quinquillà, explica a l’ARA que van estar rumiant molt si s’hi presentaven o no, ja que amb les noves condicions “no està tan clar que sigui viable”. Tindran més compromisos i menys metres quadrats, però confien solucionar-ho amb espais més diàfans i apostant pel <i>coworking</i>. Finalment, segons Quinquillà, es van presentar al concurs per una qüestió emocional: “Sentíem que ens hi havíem de presentar”, diu. Com que ningú més hi va concursar i ells complien tots els requisits, seguiran gestionant el recinte.</p>
    </article>
  </body>
</html>