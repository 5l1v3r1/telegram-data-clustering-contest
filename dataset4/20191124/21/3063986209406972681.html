<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/24/843089"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T21:48:00+00:00"/>
    <meta property="og:title" content="শেরপুরের মরিয়মনগর ধর্মপল্লীতে ‘ওয়ানগালা’ উৎসব"/>
    <meta property="og:description" content="শেরপুরে ঝিনাইগাতী উপজেলা মরিয়মনগর ধর্মপল্লীতে আজ রবিবার দুপুরে অনুষ্ঠিত হয়েছে নৃ-তাত্ত্বিক জনগোষ্ঠী গারোদের নবান্ন উৎসব ‘ওয়ানগালা’। গারোদের বিশ্বাস অনুযায়ী নতুন ফসল ঘরে তোলার পর ‘মিসি সালজং’ বা শস্যদেবতাকে কৃতজ্ঞতা জানিয়ে ও নতুন ফসল খাওয়ার অনুমতির জন্যে নেচে-গেয়ে এ ওয়ানগালা উৎসব উদযাপন করা হয়। প্রতিবছরের মতো এবারও ঝিনাইগাতীর মরিয়মনগর সাধু জর্জের ধর্মপল্লীর গির্জা চত্বরে ‘থক্কা’ দানা বা নতুন চালের গুড়ার ফোটা প্রদানের মাধ্যমে এ ওয়ানগালা উৎসবের সূচনা করা হয়। বরিশাল ক্যাথলিক ধর্ম প্রদেশের বিশপের সেক্রেটারি খামাল ফাদার অনল টেরেন্স কস্তা সিএসসি। তাকে সহযোগিতা করেন মরিয়মনগর ধর্মপল্লীর পালপুরোহিত ফাদার সুবল কুজুর সিএসসি এবং সহকারী পাল পুরোহিত ফাদার আশীষ রোজারিও সিএসসি। পরে পবিত্র খ্রিষ্টযোগ (বিশেষ প্রার্থনা), দান সংগ্রহ, আলোচনাসভা ও সাংস্কৃতিক অনুষ্ঠান পরিবেশিত হয়। গারো সম্প্রদায়ের কয়েকশত মানুষ দেশ ও জাতির মঙ্গল কামনা করে বিশেষ প্রার্থনায় অংশ নেন। সাংস্কৃতিক অনুষ্ঠানে গারোদের নিজস্ব ভাষায় গান ও নৃত্য পরিবেশিত হয়। অনুষ্ঠান শেষে র‌্যাফেল ড্র ও বিজয়ীদের মধ্যে পুরস্কার বিতরণ করা হয়। গারো নেতা ও শিক্ষক অঞ্জন ম্ররং জানান…"/>
  </head>
  <body>
    <article>
      <h1>শেরপুরের মরিয়মনগর ধর্মপল্লীতে ‘ওয়ানগালা’ উৎসব</h1>
      <address><time datetime="2019-11-24T21:48:00+00:00">24 Nov 2019, 21:48</time> by <a rel="author">শেরপুর প্রতিনিধি</a></address>
      <p>শেরপুরে ঝিনাইগাতী উপজেলা মরিয়মনগর ধর্মপল্লীতে আজ রবিবার দুপুরে অনুষ্ঠিত হয়েছে নৃ-তাত্ত্বিক জনগোষ্ঠী গারোদের নবান্ন উৎসব ‘ওয়ানগালা’। গারোদের বিশ্বাস অনুযায়ী নতুন ফসল ঘরে তোলার পর ‘মিসি সালজং’ বা শস্যদেবতাকে কৃতজ্ঞতা জানিয়ে ও নতুন ফসল খাওয়ার অনুমতির জন্যে নেচে-গেয়ে এ ওয়ানগালা উৎসব উদযাপন করা হয়।</p>
      <p>প্রতিবছরের মতো এবারও ঝিনাইগাতীর মরিয়মনগর সাধু জর্জের ধর্মপল্লীর গির্জা চত্বরে ‘থক্কা’ দানা বা নতুন চালের গুড়ার ফোটা প্রদানের মাধ্যমে এ ওয়ানগালা উৎসবের সূচনা করা হয়।</p>
      <p>বরিশাল ক্যাথলিক ধর্ম প্রদেশের বিশপের সেক্রেটারি খামাল ফাদার অনল টেরেন্স কস্তা সিএসসি। তাকে সহযোগিতা করেন মরিয়মনগর ধর্মপল্লীর পালপুরোহিত ফাদার সুবল কুজুর সিএসসি এবং সহকারী পাল পুরোহিত ফাদার আশীষ রোজারিও সিএসসি। পরে পবিত্র খ্রিষ্টযোগ (বিশেষ প্রার্থনা), দান সংগ্রহ, আলোচনাসভা ও সাংস্কৃতিক অনুষ্ঠান পরিবেশিত হয়।</p>
      <p>গারো সম্প্রদায়ের কয়েকশত মানুষ দেশ ও জাতির মঙ্গল কামনা করে বিশেষ প্রার্থনায় অংশ নেন। সাংস্কৃতিক অনুষ্ঠানে গারোদের নিজস্ব ভাষায় গান ও নৃত্য পরিবেশিত হয়। অনুষ্ঠান শেষে র‌্যাফেল ড্র ও বিজয়ীদের মধ্যে পুরস্কার বিতরণ করা হয়।</p>
      <p>গারো নেতা ও শিক্ষক অঞ্জন ম্ররং জানান, গারোদের সবচেয়ে বড় উৎসব ওয়ানগালা। ‘ওয়ান’ শব্দের অর্থ দেবদেবীর দানের দ্রব্যসামগ্রী আর ‘গালা’ অর্থ উৎসর্গ করা। দেবদেবীর কাছে কৃতজ্ঞতা প্রকাশ ও মনোবাসনার নানা নিবেদন হয় এ উৎসবে। একইসাথে পরিবারে ভালবাসা, মণ্ডলীর আনন্দ, সব পরিবারের মঙ্গল কামনা করা হয় শস্যদেবতার কাছে। সাধারণত বর্ষার শেষে ও শীতের আগে নতুন ফসল তোলার পর এ উৎসবের আয়োজন করা হয়।</p>
      <p>ওয়ানগালা উৎসব কমিটির আহ্বায়ক মরিয়মনগর ধর্মপল্লীর পালপুরোহিত ফাদার সুবল কুজুর সিএসসি জানান, ১৯৮৫ সাল থেকে মরিয়মনগর সাধু জর্জের ধর্মপল্লীর উদ্যোগে ‘ওয়ানগালা’ উৎসব পালন করা হচ্ছে। সুপ্রাচীনকাল থেকে গারো সম্প্রদায়ের ঐতিহ্যবাহী সংস্কৃতিকে নতুন প্রজন্ম ও বৃহত্তর জনগোষ্ঠীর কাছে তুলে ধরাই এ উৎসব আয়োজনের মূল লক্ষ্য। ওয়ানগালা উৎসবকে ঘিরে ধর্মপল্লীর আশপাশে গারোদের ঐতিহ্যবাহী পোষাক ও শিশুদের নানা রকমের খেলনাসামগ্রী নিয়ে মেলা বসে। </p>
    </article>
  </body>
</html>