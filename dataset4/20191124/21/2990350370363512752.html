<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/maykl-blumberh-vizme-uchast-u-vyborakh-prezydenta-ssha/"/>
    <meta property="og:site_name" content="Волинські новини"/>
    <meta property="article:published_time" content="2019-11-24T21:51:00+00:00"/>
    <meta property="og:title" content="Мільярдер з російським корінням: Майкл Блумберг візьме участь у виборах президента США"/>
    <meta property="og:description" content="Колишній мер Нью-Йорка Майкл Блумберг підтвердив намір брати участь у виборах президента США від Демократичної партії"/>
  </head>
  <body>
    <article>
      <h1>Мільярдер з російським корінням: Майкл Блумберг візьме участь у виборах президента США</h1>
      <address>
        <time datetime="2019-11-24T21:51:00+00:00">24 Nov 2019, 21:51</time>
      </address>
      <p>Колишній мер Нью-Йорка <b>Майкл Блумберг</b> підтвердив намір брати участь у виборах президента США від Демократичної партії.<br/><br/>Блумберг висловив упевненість, що його «унікальний досвід в бізнесі, уряді і благодійності» дозволить «перемагати і лідирувати».<br/><br/>«Я йду в президенти, щоб перемогти <b>Дональда Трампа</b> і відродити Америку», – написав він у Twitter.</p>
      <figure>
        <iframe data-src="https://twitter.com/MikeBloomberg/status/1198620233994526722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Раніше про те, що Майкл Блумберг, можливо, буде балотуватися на пост президента США, заявив його радник <b>Говард Вольфсон</b>. За його словами, політик готовий витратити на президентську гонку будь-яку суму, яка допомогла би перемогти Трампа. У разі перемоги Блумберг буде працювати за $1 на рік, підкреслив Вольфсон.<br/><br/>Майкла Блумберга вважають одним з 10 найбагатших людей в світі. Його статок оцінюється в $54 млрд. З 2002 по 2013 рік був мером Нью-Йорка.<br/><br/>Нині команда Блумберга вже зарезервувала рекламу на більш ніж $30 млн. Агітаційна кампанія повинна початися в неділю, 24 листопада, в декількох основних штатах.<br/><br/>Майкл Рубенс Блумберг народився 14 лютого 1942 року на Брайтоні – районі Бостона в штаті Массачусетс (США). Його дід був іммігрантом з Росії, батько – вже американцем, народженим в Челсі штату Массачусетс. Матір народилася в Нью-Джерсі, пише <a href="https://24tv.ua/maykl_blumberg_biografiya_kandidata_u_prezidenti_ssha_shho_vidomo_pro_blumberga_n1231460">24 канал</a>.<br/><br/>Освіту Блумберг здобув в Університеті Джонса Гопкінса (закінчив у 1964 році) та Гарвардській школі бізнесу. Отримав ступінь бакалавра, а пізніше – ступінь магістра ділового адміністрування.<br/><br/>Був одружений зі Сьюзан Браун, має від цього шлюбу 2 доньок: Емму та Джоржіну. Зараз розлучений, але має стосунки з Діаною Тейлор.<br/><br/><b>Ділова кар’єра Блумберга</b><br/><br/>Свою кар’єру в бізнесі Майкл розпочав в інвестиційному банку Salomon Brothers. Там керував торгівлею акціями та відповідав за інформаційні системи. Проте компанію продали новому власнику, і Блумберг втратив роботу.<br/><br/>Завдяки своїй частині прибутку від продажу акцій компанії Salomon, Блумберг того ж року заснував власну фірму Bloomberg LP. Компанія збирала, аналізувала та продавала інформацію про стан фінансових ринків.</p>
      <figure>
        <a href="https://24tv.ua/resources/photos/news/201911/1231460_10030401.jpg?201911185351">
          <img src="https://24tv.ua/resources/photos/news/201911/1231460_10030401.jpg?201911185351"/>
        </a>
      </figure>
      <p><i>Майкл Блумберг у молоді роки / Фото constructorus.ru</i><br/><br/>Блумберг особисто розробив комп’ютерну систему аналізу інформації для трейдерів, а згодом відкрив онлайн-службу для торгівлі акціями. Конкуренти бізнесмена на початку 80-их років майже не використовували комп’ютерів у своїй роботі. А про комп’ютерні мережі мало хто знав з американців узагалі.<br/><br/>Ось уже майже 40 років в основі успіху компанії Bloomberg лежить спочатку закладена перевага у використанні цифрових технологій. Поєднавши котирування у реальному часі з аналітикою (такі послуги не надавали ні Reuters, ні Telerate), Блумберг зумів зайняти ринкову нішу.<br/><br/>На додаток до основної діяльності Блумберг зайнявся засобами масової інформації. В імперію Bloomberg входять авторитетні радіостанції і телеканали, а також комп’ютерна мережа фінансових новин, в якій працюють близько 9,5 тисячі осіб зі 130 країн світу. Ця мережа – одне з провідних джерел інформації. Число підписників на новини Bloomberg LP давно перевищило 250 тисяч.<br/><br/><b>Політична кар’єра Блумберга</b><br/><br/>На виборах мера Нью-Йорка 6 листопада 2001 року Блумберг балотувався від Республіканської партії. Адже на висунення від Демократичної партії було дуже багато кандидатів. На передвиборну кампанію витратив власні 73 мільйони доларів.<br/><br/>Хоча мешканці Нью-Йорка зазвичай на виборах підтримують ліберальнішу Демократичну партію, Блумберг отримав перемогу, набравши 50% голосів. Його опонент набрав тоді 48%.<br/><br/>Велику роль в успіху Блумберга зіграла підтримка попереднього мера Нью-Йорка <b>Рудольфа Джуліані</b>. Останній після відомих терактів 11 вересня 2001 року отримав загальнонаціональне визнання. На сьогодні Джуліані – особистий адвокат чинного президента США Дональда Трампа.</p>
      <figure>
        <a href="https://24tv.ua/resources/photos/news/201911/1231460_10030419.jpg?201911185624">
          <img src="https://24tv.ua/resources/photos/news/201911/1231460_10030419.jpg?201911185624"/>
        </a>
      </figure>
      <p><i>Майкл Блумберг у нью-йоркському метро / Фото ecobyvatel.com</i><br/><br/><b>Перебування на посаді мера Нью-Йорка</b><br/><br/>На посаді мера Нью-Йорка Блумберг провів аж три каденції. Під час першої він провів низку різних змін, по-різному сприйнятих у суспільстві. Серед цих змін були досить непопулярні: підвищення податків, скорочення витрат адміністрації, заборона на куріння у ресторанах, клубах та барах.<br/><br/>Проте жителі Нью-Йорка позитивно сприйняли заходи щодо зменшення злочинності у місті на 20%, зростання економіки, створення нових робочих місць за рахунок підтримки малого бізнесу, будівництво доступного житла, а також шкільну реформу.<br/><br/>На посаду мера Нью-Йорка Блумберга переобрали відразу після першої каденції, у 2005 році. Під час другої каденції Блумбергу вдалося збалансувати міський бюджет, а безробіття досягло рекордно низького рівня. Була введена в дію інноваційна програма боротьби з бідністю за рахунок створення нових робочих місць, було розгорнуто кампанію з боротьби з глобальним потеплінням.<br/><br/>У 2008 році Блумберг заявив, що планує змінити кількість термінів обрання мера Нью-Йорка з двох до трьох. Пояснив це тим, що під час фінансової кризи саме він має бути головою міста, оскільки є великим фахівцем у галузі фінансів. Зрештою, мерія Нью-Йорка схвалила відповідний закон, що дозволило Блумбергу балотуватися втретє.</p>
      <figure>
        <a href="https://24tv.ua/resources/photos/news/201911/1231460_10030444.jpg?201911190210">
          <img src="https://24tv.ua/resources/photos/news/201911/1231460_10030444.jpg?201911190210"/>
        </a>
      </figure>
      <p><i>Майкл Блумберг їсть піцу / Фото motherjones.com</i><br/><br/>Втретє Блумберг став мером Нью-Йорка у 2009 році, перемігши єдиного опонента, демократа Вільяма Томпсона.<br/><br/>Цікаво, що перебуваючи на посаді мера Нью-Йорка, Блумберг призначив собі зарплату в 1 долар на рік. Він також не користувався державним житлом, повністю живучи на доходи від бізнесу.<br/><br/>З 31 січня 2014 року Блумберг обіймає посаду спеціального посланця ООН по містах і зміні клімату.<br/><br/><b>Благодійність</b><br/><br/>За останні кілька десятиліть Блумберг був членом численних некомерційних організацій. Тільки за 2008 рік пожертвував на благодійність понад 440 мільйонів доларів. А наступного року пожертвував 6,5 мільйона доларів на оснащення новітнім обладнанням рятувальної служби Єрусалиму. За словами Блумберга, він зробив це в пам’ять про свого батька. Бізнесмен також повідомляв, що його сім’я підтримує близько 600 схожих центрів по всьому світу.<br/><br/>У 2011 році фонд Bloomberg Philanthropies пожертвував понад 330 мільйонів доларів різним організаціям, розташованим у різних куточках світу.<br/><br/>Видання Chronicle of Philanthropy поставило Блумберга на 5 місце в рейтингу найщедріших філантропів Америки.</p>
      <figure>
        <a href="https://24tv.ua/resources/photos/news/201911/1231460_10030458.jpg?201911190509">
          <img src="https://24tv.ua/resources/photos/news/201911/1231460_10030458.jpg?201911190509"/>
        </a>
      </figure>
      <p><i>Майкл Блумберг займається благодійністю / Фото philanthropy.com</i><br/><br/>Благодійним фонд Блумберга фінансує різні програми по поліпшенню системи охорони здоров’я, серед яких і<b> глобальна антитютюнова кампанія.</b> Фонд виділяє гроші на проєкти іншого характеру, наприклад, на підвищення рівня безпеки автотрас у різних країнах світу, від В’єтнаму до Єгипту.<br/><br/>Восени 2018 року Блумберг пожертвував 1,8 мільярда доларів університету Джонса Хопкінса. Це найбільше таке пожертвування в історії. Гроші призначені на стипендії для обдарованих студентів з бідних сімей.<br/><br/><b>Нагороди</b><br/><br/>Блумберг – Почесний Лицар-Командор ордена Британської імперії. Цю нагороджу отримав 6 жовтня 2014 року за "підприємницьку та благодійну діяльність«.</p>
      <figure>
        <a href="https://24tv.ua/resources/photos/news/201911/1231460_10030468.jpg?201911190748">
          <img src="https://24tv.ua/resources/photos/news/201911/1231460_10030468.jpg?201911190748"/>
        </a>
      </figure>
      <p><i>Майкл Блумберг є британським лицарем / Фото nypost.com</i><br/><br/><b>Стосунки Блумберга з Трампом</b><br/><br/>Трамп і Блумберг багато разів прилюдно критикували один одного. Так, Блумберг ніколи не приховував, що головною рушійною силою його політичних амбіцій вже більше десятиліття є особиста неприязнь до Трампа. Наприклад, у 2016 році він назвав щойно обраного президента США шахраєм.<br/><br/>Блумберг нагадував про багаторазові банкрутства Трампа та численні судові розгляди. Докоряв і тим, що Трамп заробив свої статки, маючи стартовий капітал, коли отримав «від батька чек на мільйон доларів».<br/><br/>Щодо себе самого, то Блумберг завжди наголошував, що починав свій довгий шлях до багатства з нуля і домігся успіху сам. До речі, на сьогодні Трамп володіє капіталом у розмірі понад 4 мільярди доларів, а Блумберг – у майже 50 мільярдів.</p>
      <figure>
        <a href="https://24tv.ua/resources/photos/news/201911/1231460_10030480.jpg?201911191031">
          <img src="https://24tv.ua/resources/photos/news/201911/1231460_10030480.jpg?201911191031"/>
        </a>
      </figure>
      <p><i>Трамп і Блумберг / Фото з твітер-сторінки Джима Робертса</i><br/><br/>«Трамп каже, що він хоче керувати країною так само, як він керує своїм бізнесом? Хай допоможе нам Бог! Я – житель Нью-Йорка, і я можу розпізнати шахрая», – заявив Блумберг у 2016 році.<br/><br/>А Трамп в одному з інтерв’ю розповідав, що Блумберг колись був його «другом».<br/><br/>«Він сказав масу неприємних речей про мене»,– пояснював Трамп головну причину погіршення відносин з Блумбергом.<br/><br/>Проте в іншому інтерв’ю Трамп переконував журналістів, що Блумберг його погано знає, оскільки вони «всього раз зіграли в гольф». Трамп тоді наголосив, що в тій грі переміг саме він. Реклама</p>
    </article>
  </body>
</html>