<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Talgo-etiquetes-capitells-Sagrada-Familia_0_2350564930.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T21:51:10+00:00"/>
    <meta property="og:title" content="Els nous Talgo, etiquetes de vi i els capitells de la Sagrada Família"/>
    <meta property="og:description" content="L’artista que molts barcelonins relacionen amb aquest espai és el dibuixant Xavier Marsical, però hi ha hagut molts altres dissenyadors que han trobat la inspiració"/>
  </head>
  <body>
    <article>
      <h1>Els nous Talgo, etiquetes de vi i els capitells de la Sagrada Família</h1>
      <h2>L’artista que molts barcelonins relacionen amb aquest espai és el dibuixant Xavier Marsical, però hi ha hagut molts altres dissenyadors que han trobat la inspiració</h2>
      <address>
        <time datetime="2019-11-24T21:51:10+00:00">24 Nov 2019, 21:51</time>
      </address>
      <p>Tot i que Palo Alto no ha acabat de “desenvolupar tot el seu potencial”, segons lamentava l’Ajuntament de Barcelona en el nou plec de clàusules per adjudicar l’espai, sí que ha servit de viver per a alguns projectes molt importants. L’artista que molts barcelonins relacionen amb aquest espai és el dibuixant Xavier Marsical, però hi ha hagut molts altres dissenyadors que han trobat la inspiració entre les parets d’aquesta fàbrica. Un dels més sonats ha sigut Xavier Medina Campeny, que des d’una de les naus de Palo Alto ha dissenyat els terminals que coronaran les torres dels Evangelistes de la Sagrada Família l’any 2021. Les seves obres es van presentar tot just fa dos mesos al temple mateix enmig d’una gran expectació. Però l’escultor ara haurà de continuar treballant des d’un altre espai perquè Palo Alto li ha quedat petit.</p>
      <p>Des d’aquest recinte també s’han creat molts altres dissenys que han ajudat a transformar la ciutat, com el projecte arquitectònic de la plaça de Les Arenes -que va passar de plaça de toros a centre comercial- o la remodelació de la sala d’espectacles El Molino. Des de Palo Alto també s’ha creat el disseny de l’envàs de moltes ampolles, com la gairebé ja mítica Font Vella de plàstic, i de les seves etiquetes, com per exemple les del vi Viña Tondonia.</p>
      <p>Al recinte també hi ha empreses de disseny industrial com Magma Design, on aquests mesos treballen intensament preparant un encàrrec de magnitud: els vagons dels futurs trens Talgo. Després de guanyar el concurs, els dissenyadors industrials d’aquesta empresa fa mesos que donen voltes a com han de ser les futures cadires o si cal habilitar algun espai per als nens petits dins dels vagons.</p>
      <p>A més, Palo Alto també s’ha utilitzat com a escenari de pel·lícules com <i>El embrujo de Shangai, </i>de Fernando Trueba.</p>
    </article>
  </body>
</html>