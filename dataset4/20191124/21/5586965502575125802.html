<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/date-provizorii-dupa-numararea-a-99-3-din-voturi-iohannis-63-12-dancila-36-89-18612555"/>
    <meta property="og:site_name" content="Gândul"/>
    <meta property="article:published_time" content="2019-11-24T21:08:31+00:00"/>
    <meta property="og:title" content="Date provizorii, după numărarea a 99,3% din voturi: Iohannis- 63,12%, Dăncilă- 36,89%"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Date provizorii, după numărarea a 99,3% din voturi: Iohannis- 63,12%, Dăncilă- 36,89%</h1>
      <h2>Datele provizorii, furnizate de Autoritatea Electorală Permanentă, după numărarea a 99,3% din voturi (9.023.783), arată că actualul preşedinte Klaus Iohannis a obţinut 63,12% din voturi, în timp ce Viorica Dăncilă a obţinut 36,89%.</h2>
      <address>
        <time datetime="2019-11-24T21:08:31+00:00">24 Nov 2019, 21:08</time>
      </address>
      <p>Datele furnizate de AEP sunt după numărarea voturilor din 18.678 de secţii.</p>
      <p>Potrivit datelor provizorii Klaus Iohannis a obţinut 63,12% din voturi, în timp ce Viorica Dăncilă a obţinut 36,89%.</p>
      <p>Dăncilă, întrebată dacă se simte învinsă în alegeri: Ştiţi cum e, nu pot câştiga amândoi candidaţii</p>
      <p>Viorica Dăncilă a afirmat duminică, întrebată dacă se simte ca fiind învinsa acestui scrutin, că nu pot câştiga amândoi candidaţii alegerile prezidenţiale. Liderul PSD a precizat că acesta a fost votul românilor şi nu poate să fie de acord cu ceea ce au ales cetăţenii.</p>
      <p>„Ştiţi cum este, nu pot câştigă amândoi candidaţii alegerile prezidenţiale. Votul românilor a ales şi noi nu putem să nu fim de acord cu ceea ce au dorit românii. Pentru noi este însă important un lucru, faptul că PSD a obţinut numărul de voturi din 2016, chiar l-a depăşit, ceea ce arată că într-adevăr suntem pregătiţi pentru alegerile locale şi alegerile parlamentare”, a declarat Viorica Dăncilă, întrebată dacă simte că este clar că este Klaus Iohannis preşedinte, iar ea învinsa în alegeri.</p>
      <p>Preşedintele social-democrat a adăugat că e important că partidul se va concentra pe următoarele alegeri, cele locale şi parlamentare din anul 2020.</p>
      <p>„Este un lucru important pentru noi, ne vom concentra pe alegerile locale şi alegerile parlamentarea, atunci nu vom avea votul din Diaspora, care este într-adevăr un vot masiv, ne bucură prezenţa la vot. Şi cred că de la acest aspect trebuie să plecăm, pentru că cu acelaşi număr de voturi în anul 2016 am intrat la guvernare, am avut un scor foarte bun. Acestea sunt obiectivele noastre următoare”.</p>
    </article>
  </body>
</html>