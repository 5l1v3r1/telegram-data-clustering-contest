<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/politica/268513/explozie-de-bucurie-la-pnl-suceava-dupa-prezentarea-exit-poll-urilor-ce-indica-o-victorie-categorica-a-lui-klaus-iohannis-flutur-cercul-psd-a-devenit-atat-de-mic-incat-le-va-fi-mai-usor-sa-i-calcule"/>
    <meta property="og:site_name" content="NewsBucovina"/>
    <meta property="article:published_time" content="2019-11-24T21:57:06+00:00"/>
    <meta property="og:title" content="Explozie de bucurie la PNL Suceava după prezentarea exit-poll-urilor ce indică o victorie categorică a lui Klaus Iohannis. Flutur: Cercul PSD a devenit atât de mic încât le va fi mai ușor să-i calculeze aria// VIDEO"/>
    <meta property="og:description" content="Membrii PNL Suceava și-au exprimat bucuria, duminică seara, la sediul partidului după ce au văzut rezultatele exit-poll-urilor care îl creditează pe candidatul PNL  Klaus Iohannis cu 67 la sută din voturi. Potrivit sondajului,Iohannis a obținut 64,8% din voturile exprimate în țară, iar Viorica Dăncilă 35,2%. După adăugarea voturilor din diaspora, scorul ar putea ajunge 67% …"/>
  </head>
  <body>
    <article>
      <h1>Explozie de bucurie la PNL Suceava după prezentarea exit-poll-urilor ce indică o victorie categorică a lui Klaus Iohannis. Flutur: Cercul PSD a devenit atât de mic încât le va fi mai ușor să-i calculeze aria// VIDEO</h1>
      <address>
        <time datetime="2019-11-24T21:57:06+00:00">24 Nov 2019, 21:57</time>
      </address>
      <p>Membrii PNL Suceava și-au exprimat bucuria, duminică seara, la sediul partidului după ce au văzut rezultatele exit-poll-urilor care îl creditează pe candidatul PNL  Klaus Iohannis cu 67 la sută din voturi.</p>
      <figure>
        <img src="https://www.newsbucovina.ro/wp-content/uploads/2019/11/Screenshot-21.png"/>
      </figure>
      <p>Potrivit sondajului,Iohannis a obținut 64,8% din voturile exprimate în țară, iar Viorica Dăncilă 35,2%.</p>
      <p>După adăugarea voturilor din diaspora, scorul ar putea ajunge 67% pentru Klaus Iohannis la 33% pentru Viorica Dăncilă.</p>
      <p>Liberalii au scandat „Iohannis, Iohannis!” și au aplaudat în timpul discursului lui Klaus Iohannis pe care l-au urmărit la TV.</p>
      <p>Președintele PNL Suceava, Gheorghe Flutur, a declarat că este o victorie pentru România.</p>
      <p>„Sunt foarte bucuros pentru această victorie binemeritată pentru președintele Klaus Iohannis. Este o victorie pentru România”, a spus Flutur.</p>
      <p>El a arătat că viața l-a făcut să fie „părtaș” la patru runde de alegeri prezidențiale, toate câștigătoare, din 2004 încoace și a fost și coordonator de campanie electorală în 2014 și 2019.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNewsBucovina%2Fvideos%2F523132558270792%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>„Ce e mai frumos pentru un om politic decât să vorbești de patru ori câte ceva despre învingător, despre echipa din care și tu faci parte. Astăzi a câștigat România și a câștigat pentru că a votat România întreagă, România mare. Marele secret, sau marea particularitate este că astăzi am văzut că au votat românii de pretutindeni în proporție covârșitoare. Nu numai cei de-acasă, ci și cei din diaspora”, a spus Flutur.</p>
      <p>El a apreciat că a doua capitală a României a fost diaspora pentru că numărul de voturi exprimat în străinătate este sensibil egal cu cu cel din București.</p>
      <p>Flutur a menționat că estimează că sucevenii care au votat în străinătate reprezintă 8-10 la sută din voturile din diaspora.</p>
      <p>Președintele Flutur consideră că este un început nou pentru România, un final al tranziției și un start pentru o nouă politică.</p>
      <p>El a subliniat că cele două treimi din voturi obținute de Klaus Iohannis îi dau o legitimitate mare și a menționat că tot cu două treimi se poate modifica și moderniza Constituția.</p>
      <p>„A fost o revoluție a diasporei, a fost o revoluție a Moldovei, a zonei mai sărace, cu un PIB mai scăzut, a acelor oameni care vor să se întoarcă acasă și se se simtă bine aici, să aibă locuri de muncă aici. Sunt semnale pe care noi, politicienii, trebuie să le luăm foarte serios în seamă”, a spus Flutur.</p>
      <p>El a apreciat foarte mult cuvintele legate de responsabilitate, onestitate și modestie, dar a subliniat că liberalii au treabă.</p>
      <p>„PSD culege ceea ce a semănat. Din acest moment cercul în care se va învârti PSD va fi mult mai mic și, probabil, îi va fi mai ușor să îi calculeze aria”, a spus Flutur. (T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/politica/268556/liderul-sucevean-al-pro-romania-deputatul-catalin-nechifor-a-fost-cooptat-in-biroul-executiv-al-partidului-anunta-victor-ponta"/>
        <a href="https://www.newsbucovina.ro/politica/268537/rezultatele-finale-oficiale-ale-turului-al-doilea-al-alegerilor-prezidentiale-in-judetul-suceava-klaus-iohannis-6135-la-suta-viorica-dancila-3865-la-suta-reprezentantul-pnl-in-bej-suceava-lucian-h"/>
        <a href="https://www.newsbucovina.ro/politica/268526/klaus-iohannis-castiga-alegerile-in-judetul-suceava-cu-6138-la-suta-candidatul-pnl-a-obtinut-victoria-in-93-de-localitati-inclusiv-in-toate-municipiile"/>
      </related>
    </article>
  </body>
</html>