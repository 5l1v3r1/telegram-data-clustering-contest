<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/220298_psifizetai-stin-olomeleia-i-anatheorisi-toy-syntagmatos"/>
    <meta property="og:site_name" content="Efsyn.gr"/>
    <meta property="article:published_time" content="2019-11-24T21:03:52+00:00"/>
    <meta property="og:title" content="Ψηφίζεται στην Ολομέλεια η αναθεώρηση του Συντάγματος"/>
    <meta property="og:description" content="Κλείνει ο κύκλος των διαβουλεύσεων μεταξύ των κοινοβουλευτικών κομμάτων, με τις τοποθετήσεις των πολιτικών αρχηγών και την ονομαστική ψηφοφορία. "/>
  </head>
  <body>
    <article>
      <h1>Ψηφίζεται στην Ολομέλεια η αναθεώρηση του Συντάγματος</h1>
      <address><time datetime="2019-11-24T21:03:52+00:00">24 Nov 2019, 21:03</time> by <a rel="author">efsyn.gr</a></address>
      <p>Τελευταία πράξη στην Ολομέλεια της Βουλής, τη Δευτέρα, για τη <b>Συνταγματική αναθεώρηση</b>.</p>
      <p>Έπειτα από τις συνεχείς συνεδριάσεις της αρμόδιας επιτροπής, αλλά και τις συζητήσεις που διεξήχθησαν στην Ολομέλεια την τελευταία εβδομάδα, κλείνει ο κύκλος των διαβουλεύσεων μεταξύ των κοινοβουλευτικών κομμάτων, με την <b>ονομαστική ψηφοφορία</b> των βουλευτών επί των προτάσεων που θα τεθούν.</p>
      <p>Θα προηγηθούν οι τοποθετήσεις των <b>πολιτικών αρχηγών</b>, όπου αναμένεται νέα αντιπαράθεση κυβέρνησης με αξιωματική αντιπολίτευση επί του συνόλου των τρεχόντων θεμάτων.</p>
      <p>Σε κάθε περίπτωση, η παρούσα αναθεώρηση δεν χρίζει δάφνες <b>ευρείας συναίνεσης</b> ούτε πολλών και <b>μεγάλων τροποποιήσεων </b>στα άρθρα του Συντάγματος. Αιτία, οι διαφωνίες που εξέφρασαν τα κόμματα στην πλειονότητα των θεμάτων, με βασική εξαίρεση την αποσύνδεση της εκλογής<b> Προέδρου της Δημοκρατίας</b> από τη διάλυση της Βουλής, για την οποία συμφώνησαν όλοι, εκτός από το <b>ΚΚΕ</b>.</p>
      <p>Στη συζήτηση της τελευταίας ημέρας αναμένεται να τεθεί εκ νέου το ζήτημα περί ευθύνης υπουργών, καθώς και το θέμα της ψήφου των αποδήμων, το οποίο απαιτεί ευρύτερη συναίνεση (180 ψήφων) για να περάσει.</p>
      <p>Ειδικότερα, οι <b>συγκλίσεις και οι διαφωνίες </b>των κομμάτων έχουν ως παρακάτω:</p>
      <p>► Άρθρο 32 παρ. 4 και 5: Αποσύνδεση της εκλογής <b>Προέδρου της Δημοκρατίας</b> από τη πρόωρη διάλυση της Βουλής. Η διάταξη έχει ευρύτατη αποδοχή, με όλα τα κόμματα -πλην του ΚΚΕ- να συμφωνούν. Στη προτείνουσα Βουλή η συγκεκριμένη διάταξη είχε ψηφιστεί από 224 βουλευτές. Ο ΣΥΡΙΖΑ προτείνει την άμεση εκλογή του Προέδρου της Δημοκρατίας από το λαό, σε περίπτωση που αποβούν άκαρπες οι κοινοβουλευτικές ψηφοφορίες. Την πρόταση απορρίπτει η ΝΔ.</p>
      <p>► Άρθρο 86 παρ. 3: Κατάργηση της σύντομης αποσβεστικής προθεσμίας ώστε ο χρόνος παραγραφής των <b>αδικημάτων </b>που τελέστηκαν από <b>μέλη της κυβέρνησης</b> να εξισωθεί με ό,τι ισχύει στον ποινικό κώδικα για τους πολίτες. Η διάταξη είχε λάβει 225 ψήφους και υπάρχει ευρύτατη συναίνεση.</p>
      <p>► Άρθρο 86: Προσθήκη <b>ερμηνευτικής δήλωσης</b> που να έχει αναδρομική ισχύ και να εξαιρεί το αδίκημα της <b>δωροδοκίας</b>. Την πρόταση αυτή του ΣΥΡΙΖΑ, που είχε λάβει 179 ψήφους στη προτείνουσα Βουλή, απορρίπτει η κυβερνητική πλειοψηφία.</p>
      <p>► Άρθρο 62: Περιορισμό της <b>βουλευτικής ασυλίας</b> αποκλειστικά στα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. Η διάταξη ψηφίστηκε από 237 βουλευτές, ενώ και στη παρούσα Βουλή υπάρχει ευρύτατη αποδοχή.</p>
      <p>► Άρθρο 68 παρ. 2: Δικαίωμα στη κοινοβουλευτική μειοψηφία να συστήσει <b>Εξεταστική Επιτροπή</b> με την υπογραφή 10 βουλευτών. Για τη διάταξη υπάρχει σύμπνοια των κομμάτων, ενώ η κυβερνητική πλειοψηφία προτείνει τη συγκρότηση δύο Εξεταστικών Επιτροπών ανά κοινοβουλευτική περίοδο. Η αναθεωρητέα διάταξη είχε υπερψηφιστεί με 247 ψήφους.</p>
      <p>► Άρθρο 101: Εκλογή μελών <b>Ανεξάρτητων Αρχών</b> από <b>τα 3/5</b> της Διάσκεψης των Προέδρων αντί 4/5 που ισχύει σήμερα. Η διάταξη είχε λάβει 232 και υπάρχει σύγκλιση απόψεων των κομμάτων.</p>
      <p>Όλες οι παραπάνω διατάξεις χρειάζεται να ψηφιστούν <b>από 151 βουλευτές </b>καθώς στη προτείνουσα Βουλή είχαν λάβει πάνω από 180 ψήφους. Αντίθετα, υπερψήφιση με 180 ψήφους χρειάζονται οι:</p>
      <p>► Άρθρο 54: Διευκόλυνση της<b> ψήφου των Ελλήνων του εξωτερικού</b>. Η αναθεωρητέα διάταξη έλαβε από τη προτείνουσα Βουλή 160 ψήφους, ενώ μετά τη συμφωνία που επετεύχθη στη Διακομματική Επιτροπή του Υπουργείου Εσωτερικών, το τελικό κείμενο που διαμορφώθηκε φαίνεται να έχει την καθολική αποδοχή των κομμάτων.</p>
      <p>► Άρθρο 21 παρ 1: Προσθήκη εδαφίου για <b>ελάχιστο εγγυημένο εισόδημα</b>. Είναι πρόταση της ΝΔ που διαφαίνεται ότι θα συγκεντρώσει την απαιτούμενη πλειοψηφία.</p>
      <p>Σημειώνεται επίσης ότι η κυβερνητική πλειοψηφία έχει απορρίψει τις προτάσεις του ΣΥΡΙΖΑ που αφορούν τα άρθρα 3, 13, 33 και 59 σχετικά με την κατοχύρωση της <b>θρησκευτικής ουδετερότητας</b> του κράτους, τον <b>πολιτικό όρκο </b>και τις διακριτές σχέσεις <b>Κράτους-Εκκλησίας</b>.</p>
      <p>Επίσης, με το επιχείρημα ότι καλύπτονται πλήρως με το ισχύον Σύνταγμα, η Ν.Δ. απέρριψε επίσης τις αλλαγές που προτείνει ο ΣΥΡΙΖΑ και αφορούν:</p>
      <pre>   •  Άρθρο 5: Προστασία της ζωής χωρίς διακρίσεις εθνικότητας, φύλου θρησκευτικών διακρίσεων,<br/>   •  Άρθρο 21: Εγγύηση του κράτους μέσω καθολικών κοινωνικών υπηρεσιών και εισοδηματικών ενισχύσεων, αξιοπρεπές επίπεδο διαβίωσης για όλους, καθεστώς δημόσιου ελέγχου για νερό, ηλεκτρική ενέργεια, και δίκτυα διανομής τους.<br/>   •  Άρθρο 22: Συλλογικές συμβάσεις<br/>   •  Άρθρο 25: Προστασία από το κράτος των ατομικών δικαιωμάτων<br/>   •  Άρθρο 28: Δημοψήφισμα για τη κύρωση διεθνών συνθηκών και συμβάσεων που προβλέπουν μεταβίβαση κυριαρχικών δικαιωμάτων.<br/>   •  Άρθρο 37 παρ 2: Αποκλειστική βουλευτική ιδιότητα του πρωθυπουργού.<br/>   •  Άρθρο 44 παρ. 2: Δημοψηφίσματα: Για κρίσιμα εθνικά ζητήματα μετά από αίτηση πεντακοσίων χιλιάδων πολιτών και για ψηφισμένα νομοσχέδια που ρυθμίζουν σοβαρό κοινωνικό ζήτημα, εκτός από τα δημοσιονομικά, μετά από αίτημα ενός εκατομμυρίου πολιτών.<br/></pre>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/219699_aporrifthike-i-enstasi-antisyntagmatikotitas-toy-syriza-gia-tin-eklogi-toy"/>
        <a href="https://www.efsyn.gr/politiki/boyli/219451_diathesi-gia-synainesi-alla-kai-ekaterothen-boles"/>
        <a href="https://www.efsyn.gr/politiki/boyli/219363_proti-praxi-gia-tin-anatheorisi-toy-syntagmatos-live"/>
        <a href="https://www.efsyn.gr/politiki/boyli/183132_stin-olomeleia-i-mahi-gia-ti-syntagmatiki-anatheorisi"/>
        <a href="https://www.efsyn.gr/politiki/boyli/149995_poioi-espasan-tin-kommatiki-grammi-sto-n/s-gia-tin-anadohi"/>
        <a href="https://www.efsyn.gr/politiki/boyli/110755_nees-thysies-me-blemma-sto-eurogroup"/>
      </related>
    </article>
  </body>
</html>