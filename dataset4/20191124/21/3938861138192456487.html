<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_ukrayinska-chorna-pyatnicya-hto-zekonomit-na-rozprodazhah/939460"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T21:11:00+00:00"/>
    <meta property="og:title" content="Українська &quot;чорна п'ятниця&quot;: хто зекономить на розпродажах"/>
    <meta property="og:description" content="Останні два роки в Україні розпродажі &quot;чорної п'ятниці&quot; проводять не один день, а цілий місяць, розповів Gazeta.ua Іван Зайцев із Асоціації рітейлерів України. &quot;З початку листопада магазини запустили рекламу та знизили ціни на товари. Пропонують різноманітні акції, систему бонусів для ..."/>
  </head>
  <body>
    <article>
      <h1>Українська "чорна п'ятниця": хто зекономить на розпродажах</h1>
      <address><time datetime="2019-11-24T21:11:00+00:00">24 Nov 2019, 21:11</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/preview/939/939460_w_300.jpg?v=0"/>
        <figcaption>В Україну традиція розпродажів "чорної п'ятниці" прийшла з США. Фото: Уніан</figcaption>
      </figure>
      <p>Останні два роки в Україні розпродажі "чорної п'ятниці" проводять не один день, а цілий місяць, розповів <a href="https://m.gazeta.ua/">Gazeta.ua</a> <b>Іван Зайцев</b> із Асоціації рітейлерів України.</p>
      <p>"З початку листопада магазини запустили рекламу та знизили ціни на товари. Пропонують різноманітні акції, систему бонусів для клієнтів. Хтось намагається з дисконтом 70% розпродати товар, який залежався. На популярний ставлять знижки у межах 5-10%. Дешевше продають тільки обмежену кількість товару", - пояснює Зайцев.</p>
      <p>Додає, що деякі компанії на "чорну п'ятницю" випускають новинки. Торік, наприклад, з'явилася нова продукція Apple.</p>
      <p>"Сезон видався не вигідним для бізнесу через теплу погоду. Народ не поспішав витрачати гроші на теплі речі. Так, минулі роки у "чорну п'ятницю" магазини продавали залишки. Цьогоріч покупці зможуть не просто зекономити, а обрати серед широкого асортименту товарів. Водночас магазини не отримають запланованого прибутку", - пояснює партнер Асоціації рітейлерів <b>Олександр Фіалка</b>.</p>
      <related>
        <h4>ЧИТАЙТЕ ТАКОЖ:</h4>
        <a href="https://m.gazeta.ua/articles/science-life/_v-ukrayinu-jde-corna-pyatnicya-scho-ochikuvati-v-2019-roci/935305"/>
      </related>
      <p>В Україну традиція розпродажів "чорної п'ятниці" прийшла з США.</p>
      <p>"У Сполучених Штатах зовсім інший рівень споживання. Американець у середньому на рік змінює 6-7 пар кросівок. Українець купує одні. Маємо зовсім інший рівень доходів. В Америці магазини можуть ставити більші знижки, бо заробляють за рахунок великого об'єму продажів. В Україні попит значно менший", - підсумував Фіалка.</p>
      <blockquote>29 листопада стартують розпродажі "чорної п'ятниці". В Україна їх проводять із 2013-го. Торік найбільший <a href="https://m.gazeta.ua/articles/economics/_corna-pyatnicya-scho-kupuyut-ta-skilki-vitrachayut-na-rozprodazhah/939073">інтерес до розпродажів</a> був в Одесі, Ужгороді та Маріуполі. Зі знижками товари в інтернеті переважно купували у Кропивницькому та Миколаєві.</blockquote>
    </article>
  </body>
</html>