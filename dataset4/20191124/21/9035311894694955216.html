<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/24/boris-johnson-secim-vaadi-olarak-brexit-i-tamamlama-sozu-verdi"/>
    <meta property="og:site_name" content="euronews"/>
    <meta property="article:published_time" content="2019-11-24T21:41:03+00:00"/>
    <meta property="og:title" content="Boris Johnson seçim vaadi olarak 'Brexit'i tamamlama' sözü verdi"/>
    <meta property="og:description" content="İngiltere Başbakanı Boris Johnson partisinin manifestosunu açıklayarak &quot;Brexit'i tamamlama&quot; sözü verdi. Johnson'ın Muhafazakâr Parti'siyse Noel'den önce Avrupa Birliği'nden (AB) ayrılma anlaşmasını parlamentoya yeniden taşımak için seçim yapmayı vadetti"/>
  </head>
  <body>
    <article>
      <h1>Boris Johnson seçim vaadi olarak 'Brexit'i tamamlama' sözü verdi</h1>
      <address><time datetime="2019-11-24T21:41:03+00:00">24 Nov 2019, 21:41</time> by <a rel="author">Gizem Sade</a></address>
      <p>İngiltere Başbakanı Boris Johnson partisinin manifestosunu açıklayarak "Brexit'i tamamlama" sözü verdi. Johnson'ın Muhafazakâr Parti'siyse Noel'den önce Avrupa Birliği'nden (AB) ayrılma anlaşmasını parlamentoya yeniden taşımak için seçim yapmayı vadetti.</p>
      <p>İktidardaki Muhafazakarlar, 12 Aralık'ta yapılacak erken genel seçimler için daha fazla kamu harcaması öneren ve AB'den ayrılma sürecinin daha fazla uzamayacağı vaadi veren bir manifesto hazırladı.</p>
      <p>Johnson ve partisi ayrıca, zenginler ve şirketlere yönelik vergi artırım sözü veren muhalefetteki İşçi Partisi ile ayrımı belirginleştirmek için yeni vergi getirilmeyeceğini açıkladı.</p>
      <p>Seçim anketlerine göre 12 Aralık seçimlerini kazanması beklenen Johnson pazar günü Telford'da manifestoyu tanıtırken "Brexit'i halledelim ve kalbimizle aklımızı İngiltere halkının önceliklerine odaklayalım" ifadelerini kullandı.</p>
      <ul>
        <li>
          <a href="https://tr.euronews.com/2019/11/13/brexit-ingiltere-yeni-komisyon-icin-hala-isim-onerisinde-bulunmadi-ab-baskilari-surduruyor">Brexit: İngiltere yeni Komisyon için hala isim önerisinde bulunmadı, AB baskıları sürdürüyor</a>
        </li>
        <li>
          <a href="https://tr.euronews.com/2019/11/11/johnsona-secim-hediyesi-anlasmasiz-brexit-isteyen-parti-muhafazakarlara-karsi-aday-cikarm">Johnson'a seçim hediyesi: Anlaşmasız Brexit isteyen parti Muhafazakarlar'a karşı aday çıkarmayacak</a>
        </li>
      </ul>
      <p>Partisinin manifestosunu okuyan Johnson, Brexit'e ilişkin "Uygulama süresini Aralık 2020'nin ötesine uzatmayacağız" dedi.</p>
      <p>Manifestoyu tanıttığı Telford konferans merkezine ulaşan Johnson'ı destekçileri karşıladı, ancak biraz daha ileride protestocular Johnson'a karşı "Yalancı yalancı sana kimse inanmaz" tezahüratı yaptı.</p>
      <p>İşçi Partisi lideri Jeremy Corbyn ise manifestoyu "milyarderler için" olarak nitelendirdi ve "Onlar satın aldı ve parasını siz ödeyeceksiniz" şeklinde konuştu.</p>
      <p>Ek kaynaklar<b> • Reuters</b></p>
    </article>
  </body>
</html>