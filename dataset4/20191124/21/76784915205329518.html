<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/tenisz/2019/11/24/davis-kupa_spanyol_gyozelem_nadal_tie-break/"/>
    <meta property="og:site_name" content="Index.hu"/>
    <meta property="article:published_time" content="2019-11-24T21:01:00+00:00"/>
    <meta property="og:title" content="Nadal megnyerte a spanyoloknak az átalakított Davis-kupát"/>
    <meta property="og:description" content="A döntőben Kanada 2-0-ra kapott ki."/>
  </head>
  <body>
    <article>
      <h1>Nadal megnyerte a spanyoloknak az átalakított Davis-kupát</h1>
      <address><time datetime="2019-11-24T21:01:00+00:00">24 Nov 2019, 21:01</time> by <a rel="author">efjé</a></address>
      <p>A házigazda spanyol válogatott nyerte meg az idei tenisz Davis-kupát, miután a Kanada elleni, vasárnapi döntőben Roberto Bautista Agut sikerét követően Rafael Nadal is győzött, írja az MTI.</p>
      <p>A világelső Nadal a kanadaiak élteniszezőjével, Denis Shapovalovval vívta a döntő második egyes meccsét Madridban, amiből alig félóra telt el, és a spanyol sztár már szettelőnyben volt. A 6:3-as játszma után a másodikban nagy csatát vívtak a felek, egészen a rövidítésig mindenki hozta az adogatásait, majd a tie-breakben 8-7-nél Nadal fogadóként értékesítette meccslabdáját.</p>
      <p>A spanyolok ezzel hatodszor (2000, 2004, 2008, 2009, 2011, 2019) hódították el a trófeát, míg Kanada története első fináléjában alulmaradt.</p>
      <p>A sorozat 119 éves történetében tavaly még hagyományos formában rendezték meg a finálét, akkor a horvátok 3-1-re nyertek Franciaországban. Idén a nemzetközi szövetség (ITF) reformjának értelmében a selejtezőre és a 18 csapatos madridi döntőre redukálódott a Dk-program.</p>
      <p>
        <b>Eredmény:</b>
      </p>
      <p>
        <b>Spanyolország-Kanada 2-0</b>
      </p>
      <ul>
        <li>Rafael Nadal - Denis Shapovalov 6:3, 7:6 (9-7)</li>
        <li>Roberto Bautista Agut - Felix Auger-Aliassime 7:6 (7-3), 6:3</li>
      </ul>
      <related>
        <h4>Kapcsolódók (4)</h4>
        <a href="https://index.hu/sport/tenisz/2019/11/24/davis_kupa_sorsolas_magyar_belga_parharc/"/>
        <a href="https://index.hu/sport/tenisz/2019/11/21/pique_nadal_davis-kupa_madrid/"/>
        <a href="https://index.hu/sport/tenisz/2019/11/19/fucsovics_marton_edzo_jancso_miklos_nagy_zoltan/"/>
        <a href="https://index.hu/sport/tenisz/2019/09/16/davis_kupa_magyarorszag_ukrajna/"/>
      </related>
    </article>
  </body>
</html>