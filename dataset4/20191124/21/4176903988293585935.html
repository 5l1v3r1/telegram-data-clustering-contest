<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/liban-protesti-u-blizini-ambasade-sad-gorele-zastave/"/>
    <meta property="og:site_name" content="Krstarica"/>
    <meta property="article:published_time" content="2019-11-24T21:44:00+00:00"/>
    <meta property="og:title" content="Liban: Protesti u blizini ambasade SAD, gorele zastave"/>
    <meta property="og:description" content="BEJRUT - Nekoliko desetina Libanaca demonstriralo je danas u blizini američke ambasade u Bejrutu protiv, kako su kazali, mešanja SAD u unutrašnja pitanja"/>
  </head>
  <body>
    <article>
      <h1>Liban: Protesti u blizini ambasade SAD, gorele zastave</h1>
      <address><time datetime="2019-11-24T21:44:00+00:00">24 Nov 2019, 21:44</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEJRUT – Nekoliko desetina Libanaca demonstriralo je danas u blizini američke ambasade u Bejrutu protiv, kako su kazali, mešanja SAD u unutrašnja pitanja njihove zemlje.</p>
      <p>Protest je protekao bez incidenta, a oko zgrade američke ambasade, koja se nalazi u severoistočnom delu Bejruta, bile su raspoređene dodatne snage libanske vojske i policij, prenosi AP.</p>
      <p>Agencija Anadolija je javila da su okupljeni uzvikivali:“Smrt Americi“ i „Bejrut je slobodan“, palili američke i izraelske zastave, kao i fotografije bivšeg američkog ambasadora Džefrija Feltmana.</p>
      <p>U Libanu se od 17. oktobra održavaju demonstracije na kojima učesnici protesta zahtevaju da se stane na kraj korupciji i lošem upravljanju zemljom.</p>
      <p>Demonstranti su osudili nedavnu izjavu Feltmana da se „demonstracije i reakcije libanskih lidera i institucija na njih, srećom podudaraju sa američkim interesima“.</p>
      <p>Premijer Libana Saad Hariri podneo je ostavku 29. oktobra, od kada nema napretka ka postizanju dogovora o novoj vladi.</p>
      <p>(Tanjug)</p>
    </article>
  </body>
</html>