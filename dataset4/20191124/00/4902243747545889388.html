<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/a-felhasznalok-vedelmet-szolgalo-uj-funkciot-vezet-be-a-twitter-ilyen-alkalmazas-a-facebookon-mar-letezik"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Új funkciót vezet be Twitter"/>
    <meta property="og:description" content="Az új funkció a felhasználók védelmét szolgálja."/>
  </head>
  <body>
    <article>
      <h1>Új funkciót vezet be Twitter</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Az új funkció a felhasználók védelmét szolgálja.</b>
      </p>
      <p><b>A felhasználók védelmét szolgáló új funkciót vezet be a Twitter</b> - jelentette be Suzanne Xie, a cég termékigazgatója.</p>
      <p>A kaliforniai médiavállalat régóta próbálkozik azzal, hogy gátat vessen a felületein megjelenő gyűlöletkeltő vagy egyszerűen csak bántó bejegyzéseknek, és a most beharangozott új funkció ezt a célt kívánja szolgálni. A felhasználók ugyanis a saját Twitter-oldalukon "kimaszkolhatják" a nem tetsző bejegyzéseket.</p>
      <p><i>"Muszáj mindenkinek biztonságban éreznie magát, ha a Twitteren cseveg, s ennek érdekében változtatnunk kell a platformunkon zajló beszélgetések módjain" </i>- magyarázta a blogján Suzanne Xie.</p>
      <p><b>Az új alkalmazás lehetővé teszi a felhasználóknak, hogy a saját bejegyzéseikre érkező, nem tetsző válaszokat elrejtsék.</b> Suzanne Xie szerint ezzel irányíthatják a fiókjukon zajló beszélgetéseket. A nemkívánatos bejegyzéseket azonban "csak" elrejtik, és nem kitörlik, mégpedig annak érdekében, hogy a felhasználó bármikor visszatérhessen rájuk, és követhesse a témában megjelent új bejegyzéseket. A Twitter vezető tisztségviselője azt mondta, hogy ezzel a cenzúrát akarják megakadályozni.</p>
      <p><b>Ilyen alkalmazás a másik nagy közösségi portálon, a Facebookon már létezik.</b><br/>Suzanne Xie arról nem írt, hogy az új funkció mikor lesz elérhető a Twitteren.</p>
    </article>
  </body>
</html>