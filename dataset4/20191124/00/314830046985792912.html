<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939384/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D9%81%D8%B2%D8%A7%DB%8C%D8%B4-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D8%B1%D8%A7%DB%8C-%D8%B4%D9%87%D8%B1%E2%80%8C%D9%87%D8%A7%DB%8C-%D8%B5%D9%86%D8%B9%D8%AA%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="پیش بینی افزایش آلودگی هوا برای شهر‌های صنعتی"/>
    <meta property="og:description" content="مدیرکل پیش بینی و هشدار سریع سازمان هواشناسی ضمن اشاره به افزایش غلظت آلاینده‌های جوی در شهر‌های صنعتی و پرجمعیت کشور تا روز چهارشنبه (۶ آذر ماه) از افزایش نسبی دما در برخی مناطق کشور خبر داد."/>
  </head>
  <body>
    <article>
      <h1>پیش بینی افزایش آلودگی هوا برای شهر‌های صنعتی</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>مدیرکل پیش بینی و هشدار سریع سازمان هواشناسی ضمن اشاره به افزایش غلظت آلاینده‌های جوی در شهر‌های صنعتی و پرجمعیت کشور تا روز چهارشنبه (۶ آذر ماه) از افزایش نسبی دما در برخی مناطق کشور خبر داد.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095047_989.jpg"/>
      </figure>
      <p>مدیرکل پیش بینی و هشدار سریع سازمان هواشناسی ضمن اشاره به افزایش غلظت آلاینده‌های جوی در شهر‌های صنعتی و پرجمعیت کشور تا روز چهارشنبه (۶ آذر ماه) از افزایش نسبی دما در برخی مناطق کشور خبر داد.</p>
      <p>به گزارش «تابناک»، صادق ضیائیان در گفتگو با ایسنا، با بیان اینکه بر اساس تحلیل آخرین نقشه‌های هواشناسی و خروجی مدل‌ها امروز (۳ آذر) در استان گیلان ارتفاعات البرز مرکزی و ارتفاعات شمال شرق بارش پراکنده و خفیف پیش بینی می‌شود، اظهار کرد: از اواخر وقت امروز و طی فردا (۴ آذر) در برخی نقاط استان‌های ایلام، لرستان، خوزستان، چهارمحال و بختیاری، کهگیلویه و بویراحمد، بخش‌هایی از اصفهان و شمال خلیج فارس بارش پراکنده باران همراه با رعد و برق و در ارتفاعات این استان‌ها بارش پراکنده برف پیش بینی می‌شود.</p>
      <p>مدیرکل پیش بینی و هشدار سریع سازمان هواشناسی ادامه داد: تا روز چهارشنبه (۶ آذر) به سبب پایداری جو در شهر‌های صنعتی و پر جمعیت با افزایش غلظت آلاینده‌ها و کاهش کیفیت هوا مواجه خواهیم بود.</p>
      <p>به گفته ضیائیان از بعدازظهر چهارشنبه با ورود سامانه بارشی به کشور در مناطقی از شمال غرب و غرب و روز پنجشنبه (۷ آذر) علاوه بر این مناطق در جنوب غرب و بخش‌هایی از جنوب کشور بارش باران و برف و در مناطق جنوبی رعد و برق و وزش باد شدید موقت پیش بینی می‌شود.</p>
      <p>وی در ادامه تصریح کرد: از فردا دوشنبه (۴ تا ۶ آذر) روند افزایش نسبی دما در سواحل خزر خواهیم داشت.</p>
      <p>مدیرکل پیش بینی و هشدار سریع سازمان هواشناسی در پایان درباره وضعیت جوی تهران طی دو روز آینده نیز گفت: آسمان تهران فردا دوشنبه (۴ آذر ماه) کمی ابری و غبارآلود و در بعد از ظهر افزایش ابر با حداقل دمای یک و حداکثر دمای ۸ درجه سانتیگراد و روز سه شنبه (۵ آذر) نیز صاف و غبارآلود با حداقل دمای ۲ و حداکثر دمای ۹ درجه سانتیگراد پیش بینی می‌شود.</p>
    </article>
  </body>
</html>