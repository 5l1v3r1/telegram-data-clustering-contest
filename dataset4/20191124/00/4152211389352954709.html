<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/594005/%E0%A6%B9%E0%A6%82%E0%A6%95%E0%A6%82%E0%A7%9F%E0%A7%87-%E0%A6%A1%E0%A6%BF%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A6%BF%E0%A6%95%E0%A7%8D%E0%A6%9F-%E0%A6%95%E0%A6%BE%E0%A6%89%E0%A6%A8%E0%A7%8D%E0%A6%B8%E0%A6%BF%E0%A6%B2-%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8-%E0%A6%B8%E0%A7%81%E0%A6%B7%E0%A7%8D%E0%A6%A0%E0%A7%81-%E0%A6%95%E0%A6%B0%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T00:24:00+00:00"/>
    <meta property="og:title" content="হংকংয়ে ডিস্ট্রিক্ট কাউন্সিল নির্বাচন সুষ্ঠু করার আহ্বান গণতন্ত্রপন্থীদের"/>
    <meta property="og:description" content="হংকংয়ে স্থানীয় নির্বাচনে কোনরুপ বাধা সৃষ্টি না করতে জনসাধারণকে আহ্বান জানিয়েছে গণতন্ত্রপন্থী আন্দোলনকারীরা। তাদের আশা পাঁচ মাস ধরে চলা রাজনৈতিক অস্থিরতায় সরকারকে এই নির্বাচনের মাধ্যমে একটি বার্তা দেওয়া হবে। চলমান আন্দোলনের বিক্ষোভকারীরা জেলা পরিষদের এ নির্বাচনকে কীভাবে দেখছে, তা..."/>
  </head>
  <body>
    <article>
      <h1>হংকংয়ে ডিস্ট্রিক্ট কাউন্সিল নির্বাচন সুষ্ঠু করার আহ্বান গণতন্ত্রপন্থীদের</h1>
      <address><time datetime="2019-11-24T00:24:00+00:00">24 Nov 2019, 00:24</time> by <a rel="author">বিদেশ ডেস্ক</a></address>
      <p>
        <b>হংকংয়ে স্থানীয় নির্বাচনে কোনরুপ বাধা সৃষ্টি না করতে জনসাধারণকে আহ্বান জানিয়েছে গণতন্ত্রপন্থী আন্দোলনকারীরা। তাদের আশা পাঁচ মাস ধরে চলা রাজনৈতিক অস্থিরতায় সরকারকে এই নির্বাচনের মাধ্যমে একটি বার্তা দেওয়া হবে। চলমান আন্দোলনের বিক্ষোভকারীরা জেলা পরিষদের এ নির্বাচনকে কীভাবে দেখছে, তা গুরুত্বপূর্ণ হয়ে উঠেছে আন্তর্জাতিক মহলে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/2af59532da74f205866921d00a766c18-5dd9ce5fa23ea.jpg"/>
      </figure>
      <p>কয়েক মাস ধরে চলা সরকারবিরোধী বিক্ষোভের ফলে হংকং-এ অস্থিরতা বিরাজ করছে। তবে চীনা নিয়ন্ত্রণাধীন আধা স্বায়ত্বশাসিত অঞ্চলটিতে বিক্ষোভ শুরু হওয়ার পর থেকে সবচেয়ে বেশি সহিংসতার ঘটনা ঘটেছে সাম্প্রতিক সময়ে। গত কিছুদিন ধরে দফায় দফায় বিক্ষোভকারীদের সঙ্গে পুলিশের সংঘর্ষের ঘটনা ঘটছে। আন্দোলনকারীদের অভিযোগ, বিক্ষোভ দমনে অতিরিক্ত বল প্রয়োগ করছে পুলিশ।</p>
      <p>সরকার জানিয়েছে কোনোরকম সহিংসতা হলে তারা ভোট বাতিল করবেন। নির্বাচনের ৪০০ এরও বেশি কাউন্সিলর নির্বাচিত হবেন। শহরটির ১৮টি ডিস্ট্রিক্টের মোট ৪৫২ আসনে লড়বেন ১ হাজারেরও বেশি প্রার্থী। প্রসঙ্গত, এবারের নির্বাচনে অংশগ্রহণকারী সবাই প্রথমবারের মতো প্রতিদ্বন্দ্বিতা করছেন। রবিবারের এই জেলা পরিষদ নির্বাচনে অংশ নেবেন ৪১ লাখ ভোটার ।  </p>
      <p>চীনবিরোধী বিক্ষোভকারীদের আশাবাদ তারা পরিষদে নিজেদের প্রতিনিধিত্ব বাড়াতে পারবেন। অন্যদিকে চীনপন্থী নেতারাও সবার কাছে ভোট চাইছেন। এখনও এই পরিষদে চীনপন্থী নেতাদের সংখ্যাগরিষ্ঠতা রয়েছে।</p>
      <p>সাধারণ জেলা পরিষদের খুব বেশি ক্ষমতা থাকে না। কিন্তু এবারের নির্বাচন অন্য কারণে গুরুত্বপূর্ণ। জুনে শুরু হওয়া সরকারবিরোধী আন্দোলনের পর এটাই প্রথম নির্বাচন। ফলে একে অগ্নিপরীক্ষা বলে ভাবা হচ্ছে।</p>
      <p>হংকং বাপ্টিস্ট ইউনিভার্সিটির সহযোগী অধ্যাপক কেনেথ জান বলেন, ‘হংকংয়ের জনগণ নির্বাচনকে মত প্রকাশের আরেকটি মাধ্যম হিসেবে দেখছে। আর এছাড়া প্রধান প্রশাসক ক্যারি লামের ব্যাপারটা তো আছেই। হংকংয়ের নির্বাচনি ব্যবস্থা অনুযায়ী ১১৭জন কাউন্সিলর প্রধান প্রশাসক নিয়োগ কমিটিরও সদস্য। </p>
      <footer>/এমএইচ/</footer>
    </article>
  </body>
</html>