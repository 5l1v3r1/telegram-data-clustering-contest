<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774313,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="דוחות עדיקה: צמיחה של 35% בלקוחות הפעילים באתר, זינוק של 140% ברווח הנקי"/>
    <meta property="og:description" content="חברת האופנה שבשליטת קבוצת גולף רשמה ברבעון השלישי של 2019 עלייה של 47% בהכנסות שהסתכמו ב-39 מיליון שקל, הרווח הנקי זינק ל-2.4 מיליון שקל; הכנסות הפעילות הבינ&quot;ל זינקו ל-2.9 מיליון שקל לעומת 253 אלף שקל ברבעון הקודם"/>
  </head>
  <body>
    <article>
      <h1>דוחות עדיקה: צמיחה של 35% בלקוחות הפעילים באתר, זינוק של 140% ברווח הנקי</h1>
      <h2>חברת האופנה שבשליטת קבוצת גולף רשמה ברבעון השלישי של 2019 עלייה של 47% בהכנסות שהסתכמו ב-39 מיליון שקל, הרווח הנקי זינק ל-2.4 מיליון שקל; הכנסות הפעילות הבינ"ל זינקו ל-2.9 מיליון שקל לעומת 253 אלף שקל ברבעון הקודם</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אורנה יפת</a></address>
      <p>חברת האופנה עדיקה שבשליטת קבוצת גולף ובניהול דדי שוורצברג סיכמה הבוקר (א') את הרבעון השלישי של 2019 עם צמיחה בהכנסות וברווח, והראתה תוצאות חיוביות לפעילות הבינלאומית שלה.</p>
      <p>המכירות עלו ב-47% והסתכמו ב-39 מיליון שקל, הודות לעלייה של 35% בלקוחות הפעילים באתר הסחר וצמיחה בפעילות השוטפת גם בחנויות הקמעונאיות.  </p>
      <figure>
        <img src="https://images1.calcalist.co.il/PicServer3/2018/02/28/799248/8_l.jpg"/>
        <figcaption>דדי שוורצברג מנכ"ל עדיקה <br/>צילום: יח"צ</figcaption>
      </figure>
      <p>העלייה בהכנסות השפיעה על שורת הרווח הגולמי שעלה ברבעון ב-45% והסתכם ב-23 מיליון שקל - 58.9% מהמכירות.</p>
      <p>הרחבת הפעילות לחו"ל מתחילה לשאת פירות. הכנסות המגזר הבינלאומי של החברה זינקו ברבעון השלישי של 2019 ל-2.9 מיליון שקל, בהשוואה להכנסות של 253 אלף שקל ברבעון הקודם - השני של 2019. מתחילת השנה עד תום הרבעון השלישי בחודש ספטמבר הסתכמו ההכנסות של הפעילות הבינלאומית ב-3.1 מיליון שקל, והחברה דיווחה שלאחר תקופת הדוח עלו המכירות בעוד מיליון שקל.</p>
      <figure>
        <img src="https://images1.calcalist.co.il/PicServer3/2018/12/31/873707/7_l.jpg"/>
        <figcaption>חנות עדיקה באשדוד <br/>צילום: קמילה סימון</figcaption>
      </figure>
      <p>הוצאות של 2.7 מיליון שקל לשיווק ותמיכה באתר הבינלאומי, פתיחת חנויות פיזיות חדשות והגדלת מצבת כח האדם הגדילו את הוצאות מכירה, הנהלה וכלליות ברבעון ב-49% ל-18.6 מיליון שקל. החברה רשמה הפסד תפעולי של 1.5 מיליון שקל</p>
      <p>בשורה התחתונה סיימה עדיקה את הרבעון השלישי של השנה עם רווח של 2.4 מיליון שקל, זינוק של 140% לעומת מיליון שקל ברבעון המקביל ב-2018.</p>
      <p>בינואר 2019 החלה עדיקה לפעול להרחבת פעילות המסחר המקוון גם לשוק הבינלאומי. בעדיקה הסבירו את הפוטנציאל בכך שניתוחים שביצעה החברה הראו שפרופיל הלקוחה הישראלית דומה לפרופיל הלקוחה בשווקים בחו"ל. בחודש שעבר פתחה החברה חנות פופ אפ בסוהו בניו יורק. ההשקעה בתשתיות לפעילות הבינלאומית והקמת אתר הסחר בארה"ב הכבידו על החברה במחצית הראשונה של השנה ובאו לידי ביטוי בירידה של 87% ברווח הנקי שהציגה החברה לתשעת החודשים הראשונים של השנה.  </p>
    </article>
  </body>
</html>