<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hdmotori.it/aston-martin/articoli/n513133/red-bull-f1-cambio-gomme-gravita-zero-video/"/>
    <meta property="og:site_name" content="www.hdmotori.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Red Bull ti mette le ali (davvero): cambio gomme a gravità zero"/>
    <meta property="og:description" content="Prendete una Red Bull di Formula 1, portatela allo Yuri Gagarin Cosmonaut Training Center di Star City vicino a Mosca e mettetela dentro un aereo quadrigetto Ilyushin II-76 MDK. Motivo? una sfida alla &quot;Red Bull&quot;: fare il cambio gomme in 20 secondi... in assenza di gravità."/>
  </head>
  <body>
    <article>
      <h1>Red Bull ti mette le ali (davvero): cambio gomme a gravità zero</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Stefano Bontempi</a></address>
      <p>Prendete una <b>Red Bull di Formula 1</b>, portatela allo <i>Yuri Gagarin Cosmonaut Training Center</i> di Star City vicino a Mosca e mettetela dentro un aereo quadrigetto <b>Ilyushin II-76 MDK</b>. Motivo? una sfida alla "Red Bull": <b>fare il cambio gomme in 20 secondi... <i>in assenza di gravità</i></b>.</p>
      <p>La stagione del circus volge ormai al termine, con la solita Mercedes piglia-tutto e un sempre più agguerrito Max Verstappen vincitore dell'ultimo GP del Brasile. Che fare dunque per prepararsi al meglio per la stagione 2020, l'ultima pre-rivoluzione prima del nuovo regolamento che entrerà in vigore l'anno successivo (<a href="http://www.hdmotori.it/2019/08/22/formula-1-2021-novita-monoposto-aerodinamica/">guardate le monoposto in galleria del vento per intuire cosa cambierà</a>)? Ecco dunque che il team di meccanici addetti al cambio gomme (e quello di Red Bull è tra i migliori in circolazione) si è imbarcato su questo speciale aereo denominato "<i><b>Vomit Comet</b></i>", impiegato solitamente dagli astronauti dell'agenzia spaziale russa <b>Roscosmos</b> per allenarsi in vista dei viaggi in orbita. E il suo nomignolo fa ben intendere che l'addestramento non sia una passeggiata dal punto di vista fisico...</p>
      <figure>
        <img src="https://hd.tudocdn.net/884534?w=1000&amp;fit=clip"/>
      </figure>
      <p>Ilyushin II-76 MDK: su questo quadrigetto è stata "imbarcata" la Aston Martin Red Bull Racing RB1</p>
      <p>I voli effettuati sono stati in tutto 7, per un totale di circa <b>80 parabole <i>disegnate</i> dal velivolo</b> per fare in modo che, una volta raggiunta l'altitudine di 10.000 metri, <b>l'aereo venga lasciato in caduta libera per simulare l'assenza di gravità</b>. I voli, si diceva, sono stati addirittura 7: questo per motivi "televisivi", visto che con i meccanici e la RB1 del 2005 (la prima Red Bull di F1) è salita a bordo anche una troupe impegnata nelle (difficili) riprese, guidata dal regista <i>Andreas Bruns</i>. Ogni traiettoria parabolica discendente - quella che porta all'assenza di peso - ha avuto una durata di 20-25 secondi, e in quel lasso di tempo era necessario effettuare registrazioni da diverse angolature: non un lavoro semplice, insomma.</p>
      <figure>
        <img src="https://hd.tudocdn.net/884535?w=1000&amp;fit=clip"/>
      </figure>
      <p>Per il cambio gomme è stata scelta la RB1 per diversi motivi: innanzitutto è un modello "<i>più temprato alle sollecitazioni esterne</i>", visto che il telaio viene utilizzato in eventi pubblici e dunque è particolarmente resistente (assale e bracci inclusi). In più, il modello 2005 è più stretto rispetto a quello attuale RB15 di Verstappen e Albon, elemento che ha consentito ai meccanici di avere più spazio a disposizione per il pit stop.</p>
      <p>A parte qualche inconveniente (un meccanico ha sbattuto con il casco contro l'ala anteriore provocando danni), <b>l'esperimento si è concluso con successo</b>. Questo grazie alla bravura del team, tenuto attaccato al pavimento con degli ancoraggi mentre gomme, bulloni, pistole ed RB1 volavano dentro la fusoliera come in un vero balletto.</p>
      <p>A seguire trovate due video: il primo è il risultato finale del cambio gomme - da non perdere - mentre il secondo, altrettanto appassionante, è il "dietro le quinte".</p>
      <figure>
        <iframe src="https://www.youtube.com/embed/IVMICgfzICs" width="660" height="371" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/pQXGbep6S2c" width="660" height="371" data-service="Youtube" scrolling="no"/>
      </figure>
    </article>
  </body>
</html>