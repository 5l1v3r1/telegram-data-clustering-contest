<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200657"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="চীনের হয়ে গুপ্তচরবৃত্তি, সাবেক সিআইএ কর্মকর্তার ১৯ বছর কারাদণ্ড"/>
    <meta property="og:description" content="চীনের হয়ে গুপ্তচরবৃত্তির দায়ে সাবেক এক সিআইএ কর্মকর্তাকে ১৯ বছরের কারাদণ্ড দিয়েছে যুক্তরাষ্ট্রের আদালত। শুক্রবার ভার্জিনিয়া অঙ্গরাজ্যের একটি আদালতে এ রায় দেয়া হয়। গত মে মাসে তিনি তার দোষ স্বীকার করে নিয়েছিলেন। এ খবর দিয়েছে বার্তা সংস্থা রয়টার্স।দণ্ডপ্রাপ্ত ওই সাবেক সিআইএ কর্মকর্তার নাম জেরি চুয়ান সিং লি। ৫৫ বছর বয়সী এই ব্যক্তি ২০০৭ সালে সিআইএ থেকে অবসর নেন। এরপর তিনি চীনের হংকং-এ চলে যান। এর তিন বছর পর ২০১০ সালে তার সঙ্গে যোগাযোগ করেন চীনা গোয়েন্দা সংস্থার দুই কর্মকর্তা। তারা তাকে এক লাখ মার্কিন ডলার প্রস্তাব দেন যার বিনিময়ে তাকে সিআইএর হয়ে কাজ করার সময়কার বিভিন্ন তথ্য প্রদান করতে বলা হয়। একইসঙ্গে আশ্বাস দেয়া হয় পরবর্তী জীবনে সকল নিরাপত্তা দেয়া হবে। ২০১০ থেকে ২০১৩ পর্যন্ত তার অ্যাকাউন্টে হাজার হাজার ডলার পাঠানোর রেকর্ড পেয়েছে যুক্তরাষ্ট্র। রায় দেয়ার সময় বিচারপতি বলেন, জাতীয় প্রতিরক্ষা বিষয়ক তথ্য প্রকাশ না করার শপথ সত্যেও লি তার দেশকে বিক্রির চেষ্টা করেছে। একইসঙ্গে বিদেশি শক্তির হয়ে দেশের বিরুদ্ধে ষড়যন্ত্র করেছে এবং তদন্তকারীদের কাছে বারবার মিথ্যা তথ্য দিয়েছে। ২০১২ সালে তার কাছ থেকে এফবিআই একটি নোট উদ্ধার করে…"/>
  </head>
  <body>
    <article>
      <h1>চীনের হয়ে গুপ্তচরবৃত্তি, সাবেক সিআইএ কর্মকর্তার ১৯ বছর কারাদণ্ড</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মানবজমিন ডেস্ক</a></address>
      <p>চীনের হয়ে গুপ্তচরবৃত্তির দায়ে সাবেক এক সিআইএ কর্মকর্তাকে ১৯ বছরের কারাদণ্ড দিয়েছে যুক্তরাষ্ট্রের আদালত। শুক্রবার ভার্জিনিয়া অঙ্গরাজ্যের একটি আদালতে এ রায় দেয়া হয়। গত মে মাসে তিনি তার দোষ স্বীকার করে নিয়েছিলেন। এ খবর দিয়েছে বার্তা সংস্থা রয়টার্স।</p>
      <p>দণ্ডপ্রাপ্ত ওই সাবেক সিআইএ কর্মকর্তার নাম জেরি চুয়ান সিং লি। ৫৫ বছর বয়সী এই ব্যক্তি ২০০৭ সালে সিআইএ থেকে অবসর নেন। এরপর তিনি চীনের হংকং-এ চলে যান। এর তিন বছর পর ২০১০ সালে তার সঙ্গে যোগাযোগ করেন চীনা গোয়েন্দা সংস্থার দুই কর্মকর্তা। তারা তাকে এক লাখ মার্কিন ডলার প্রস্তাব দেন যার বিনিময়ে তাকে সিআইএর হয়ে কাজ করার সময়কার বিভিন্ন তথ্য প্রদান করতে বলা হয়।</p>
      <p>একইসঙ্গে আশ্বাস দেয়া হয় পরবর্তী জীবনে সকল নিরাপত্তা দেয়া হবে। ২০১০ থেকে ২০১৩ পর্যন্ত তার অ্যাকাউন্টে হাজার হাজার ডলার পাঠানোর রেকর্ড পেয়েছে যুক্তরাষ্ট্র।</p>
      <p>রায় দেয়ার সময় বিচারপতি বলেন, জাতীয় প্রতিরক্ষা বিষয়ক তথ্য প্রকাশ না করার শপথ সত্যেও লি তার দেশকে বিক্রির চেষ্টা করেছে। একইসঙ্গে বিদেশি শক্তির হয়ে দেশের বিরুদ্ধে ষড়যন্ত্র করেছে এবং তদন্তকারীদের কাছে বারবার মিথ্যা তথ্য দিয়েছে। ২০১২ সালে তার কাছ থেকে এফবিআই একটি নোট উদ্ধার করে যেখানে সিআইএর গুরুত্বপূর্ণ এজেন্টদের নাম, কার্যক্রম পরিচালনার স্থান, ফোন নম্বর ও বিভিন্ন বর্ণনা উল্লেখ ছিল। পরে এ বিষয়ে তিনি এফবিআইকে মিথ্যাও বলেন। পরে এ বছরের মে মাসে তার বিরুদ্ধে অভিযোগ প্রমাণিত হয়।</p>
      <p>এই বিভাগের সর্বাধিক পঠিত</p>
    </article>
  </body>
</html>