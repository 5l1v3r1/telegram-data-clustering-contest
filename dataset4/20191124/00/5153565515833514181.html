<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/cerar-o-hrvaskih-ocitkih-o-slovenskem-goljufanju-gre-za-predvolilno-dogajanje-742820"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Cerar o hrvaških očitkih o slovenskem goljufanju: Gre za predvolilno dogajanje"/>
    <meta property="og:description" content="Zunanji minister Miro Cerar se je z oceno, da gre za predvolilno dogajanje, odzval na tvit hrvaške predsednice Kolinde Grabar-Kitarović, ki je po članku Več"/>
  </head>
  <body>
    <article>
      <h1>Cerar o hrvaških očitkih o slovenskem goljufanju: Gre za predvolilno dogajanje</h1>
      <h2>
        <b>Zunanji minister Miro Cerar se je z oceno, da gre za predvolilno dogajanje, odzval na tvit hrvaške predsednice Kolinde Grabar-Kitarović, ki je po članku Večernjega lista o poročilu Knovsa ponovila, da je arbitraža o meji med Slovenijo in Hrvaško mrtva. Cerar je izpostavil, da je arbitraža "dokončna in pravno zavezujoča".</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>"Nič novega v predvolilnem času pri sosedih, vedno ista zavajanja. Arbitraža je dokončna in pravno zavezujoča, izvršiti jo mora tudi Hrvaška. Komentiranje dogodkov iz časa postopka, ki jih je sodišče zavrnilo in nato dokončno razsodilo, nima nobenega smisla," je zapisal minister Cerar na Twitterju.<br/><br/>Pri tem je pripel tvit hrvaške predsednice, ki se je v odzivu na poročanje hrvaškega Večernjega lista, češ da je Slovenija s poročilom Knovsa priznala goljufanje pri postopku arbitraže o meji, med drugim zapisala, da je "arbitraža že zdavnaj mrtva, spor pa je možno rešiti samo dvostransko". Ocenila je, da je Slovenija "končno priznala škandalozna dejanja, ki so pripeljala do propada arbitraže".<br/><br/>Slovensko zunanje ministrstvo je pred tem v odzivu na poročanje Večernjega lista za STA poudarilo, da so bile morebitne napake slovenske strani v postopku arbitraže naslovljene v delni razsodbi. Poročil in ugotovitev parlamentarnih komisij pa MZZ ne komentira.<br/><br/>Arbitražno sodišče je v delni razsodbi razsodilo, da slovenske kršitve postopka z nedovoljenimi pogovori med slovensko agentko in arbitrom, Simono Drenik in Jernejem Sekolcem, niso bile tako hude, da ne bi moglo izdati končne razsodbe. Konec junija 2017 je nato sodišče razsodbo tudi izdalo. Slovenija jo izvaja, Hrvaška pa ne, češ da je bil postopek zaradi omenjenih pogovorov kompromitiran.</p>
      <p>loading...</p>
    </article>
  </body>
</html>