<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939389/%DA%A9%D8%B1%DB%8C%D9%85%DB%8C-%D8%A7%D9%84%D9%85%D9%BE%DB%8C%DA%A9-%D8%AA%D9%88%DA%A9%DB%8C%D9%88-%D8%B1%D8%A7-%D8%A7%D8%B2-%D8%AF%D8%B3%D8%AA-%D9%86%D8%AE%D9%88%D8%A7%D9%87%D9%85-%D8%AF%D8%A7%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="کریمی: المپیک توکیو را از دست نخواهم داد"/>
    <meta property="og:description" content="دارنده مدال‌های نقره و برنز کشتی آزاد جهان گفت: امسال سالِ المپیک است و نمی‌خواهم حضور در این رویداد مهم را از دست بدهم."/>
  </head>
  <body>
    <article>
      <h1>کریمی: المپیک توکیو را از دست نخواهم داد</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>دارنده مدال‌های نقره و برنز کشتی آزاد جهان گفت: امسال سالِ المپیک است و نمی‌خواهم حضور در این رویداد مهم را از دست بدهم.</p>
      <p>به گزارش تابناک ورزشی، علیرضا کریمی درباره حضورش در رقابت‌های لیگ برتر کشتی آزاد گفت: بعد از چند سال مسابقات امسال به صورت رفت و برگشت برگزار شد که باعث بازگشت شور و هیجان به کشتی شده بود؛ از طرفی فرصت خوبی برای کشتی‌گیران جوان به منظور رویارویی با کشتی‌گیران مطرح و عنوان دارد بود تا خودی نشان دهند، همانطور که امیرحسین زارع مقابل قهرمان نامدار جهان و المپیک به برتری رسید.</p>
      <p>وی ادامه داد: این اتفاق می‌تواند انگیزه خوبی برای جوانانی باشد که به دنبال مطرح کردن نام خود مقابل بزرگان کشتی هستند. البته کمی کاستی‌ها هم وجود داشت که نیازمند برنامه‌ریزی بهتری است.</p>
      <p>دارنده مدال‌های نقره و برنز کشتی آزاد جهان درباره تغییر وزنش برای حضور در المپیک عنوان کرد: امسال، سالِ المپیک است و نمی‌خواهم حضور در این رویداد مهم را از دست بدهم. تمام هدف، تلاش و برنامه‌ام این است که با تغییر وزن و حضور در ۹۷ کیلوگرم بتوانم صاحب دوبنده تیم ملی در بازی‌های المپیک ۲۰۲۰ توکیو شوم.</p>
      <p>کریمی در خصوص حضور مدعیان در این وزن و رقابت سخت برای رسیدن به دوبنده تیم ملی گفت: هر قدر تعداد مدعیان بیشتر باشد رقابت برای رسیدن به دوبنده تیم ملی حساس‌تر و فشرده‌تر خواهد شد که باعث می‌شود نفرات بهتری از دلِ این رقابت انتخاب شوند. رقابت با کشتی‌گیران بزرگ را دوست دارم و تلاش می‌کنم بهترین عملکرد را در بین مدعیان داشته باشم.</p>
    </article>
  </body>
</html>