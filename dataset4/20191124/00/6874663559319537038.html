<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774310,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מליסרון נותנת פייט לקניות אונליין, לכניסת אמזון וגם לעזריאלי"/>
    <meta property="og:description" content="חברת הקניונים הציגה שיפור של 4.3% בפדיונות ברבעון השלישי למרות התחרות המקוונת והגעת הענקית העולמית לישראל. שיעור העלייה בפדיונות מתחילת 2019 היה גבוה משל עזריאלי, אך שאר התוצאות של מליסרון בסטגנציה"/>
  </head>
  <body>
    <article>
      <h1>מליסרון נותנת פייט לקניות אונליין, לכניסת אמזון וגם לעזריאלי</h1>
      <h2>חברת הקניונים הציגה שיפור של 4.3% בפדיונות ברבעון השלישי למרות התחרות המקוונת והגעת הענקית העולמית לישראל. שיעור העלייה בפדיונות מתחילת 2019 היה גבוה משל עזריאלי, אך שאר התוצאות של מליסרון בסטגנציה</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אורי גלאור</a></address>
      <p>חברת הנדל"ן המניב <a href="https://www.calcalist.co.il/stocks/home/0,7340,L-3959-323014,00.html?quote=%D7%9E%D7%9C%D7%99%D7%A1%D7%A8%D7%95%D7%9F">מליסרון</a>, בשליטת עופר השקעות (58.1%) של ליאורה עופר, מסכמת את הרבעון השלישי בעלייה נאה של 4.3% בפדיונות הקניונים, למרות התחרות הגוברת של המסחר המקוון וכניסת אמזון לישראל בספטמבר. את תשעת החודשים הראשונים מסכמת מליסרון עם שיפור של 2.8% בפדיונות. בין הקניונים של הקבוצה בלט קניון רמת אביב, שהציג עלייה של 5.6% בפדיונות מתחילת 2019.</p>
      <p>מדובר בנקודת מפנה חיובית עבור מליסרון, שהתקשתה להציג שיפור בפדיונות ב־2017 וב־2018, שבכל אחת מהן עמדה הצמיחה על 0.3%. השיפור מתחילת השנה אף גבוה מעט מזה של המתחרה עזריאלי, שהציגה עלייה של 2.6% בפדיונות באותה תקופה. בעבר הצליחו שתי החברות להציג צמיחה בפדיונות בסדרי גודל של 5%.</p>
      <p>
        <b>"שיפוץ ניכר בחנויות בקניון רמת אביב"</b>
      </p>
      <p>"השיפור בפדיונות נבע, להערכתנו, משורת מהלכים שביצענו בחלק מהנכסים", נמסר ממליסרון, "שהבולטים בהם היו שיפוץ ניכר ברבות מהחנויות בקניון רמת אביב, וחנויות חדשות ושינויי תמהיל בקניון עופר פתח תקווה. בקניונים השכונתיים, שאנו מאמינים בהם מאוד, מתבצע תהליך עקבי של התאמת התמהיל לדרישות ולצורכי הקהל. ברמה הענפית יש רשתות אופנה גדולות שמפגינות שיפורים מרשימים מאוד בפדיונות, בהן גם רשתות בינלאומיות. תחום אופנת הספורט התחזק מאוד השנה, ונרשמה גם התחזקות בולטת בתחומי האופטיקה והקמעונאות הכללית. גם רשתות המזון ותחום המזון המהיר והמסעדות נהנו מעלייה בביקושים, וכך גם בבתי הקולנוע. מגמות אלה ממחישות את המגמה שאנו עדים לה בשנה־שנתיים האחרונות, של התגברות דרישת הקהל לחוויות נוספות מעבר לחוויית הקניות עצמה".</p>
      <figure>
        <img src="https://images1.calcalist.co.il/PicServer3/2019/11/23/949371/12.jpg"/>
      </figure>
      <p>
        <b>שחיקה מ־2016 במגמת הצמיחה</b>
      </p>
      <p>בניגוד לקרן האור החיובית בתחום הפדיונות, רשמו התוצאות התפעוליות של מליסרון צמיחה מזערית בלבד. ה־NOI (דמי השכירות המתואמים) מנכסים זהים הציג קיפאון ברבעון המדווח, ובתשעת החודשים מתחילת השנה צמח ב־0.6% בלבד. הצמיחה של נתון זה נשחקת בעקביות משנת 2016, שבה עמד ה־NOI מנכסים זהים על 3%. בשנת 2017 נתון הצמיחה כבר ירד ל־2.3%, ובשנה שעברה הוא צמח ב־1.7% בלבד.</p>
      <p>נתון נוסף שקצב הצמיחה שלו ירד באופן משמעותי השנה הוא ה־FFO הריאלי (רווח נקי בניכוי הפחתות חד־פעמיות), שצמח מתחילת השנה ב־2.9%. זאת לעומת צמיחה של 10.4% ב־2016, וצמיחה של 9.6% ושל 8.6% בהתאמה בשנים 2017 ו־2018. זאת בעיקר הודות להורדת עלויות המימון באמצעות מיחזורי חוב בריביות נמוכות יותר מעלות החוב הקודמת, שתרמו להקטנת סעיף הוצאות המימון וסייעו לשיפור ב־FFO. מליסרון מציינת כי, להערכתה, ה־FFO צפוי לגדול בשנתיים הקרובות ב־115 מיליון שקל.</p>
      <p>ה־NOI המיוחס לבעלי המניות צמח ב־0.4% בלבד והסתכם ב־274 מיליון שקל לעומת 273 מיליון שקל ברבעון המקביל. גם את תשעת החודשים מסכמת מליסרון עם עלייה זניחה של 0.4% בלבד ב־NOI, ש הסתכם ב־823 מיליון שקל. ה־FFO הריאלי צמח ברבעון השלישי ב־2.3% והסתכם ב־180 מיליון שקל, בעיקר על רגע החיסכון בעלויות המימון. ה־FFO מתחילת השנה הסתכם ב־536 מיליון שקל לעומת 521 מיליון שקל בתקופה המקבילה.</p>
      <p>ביולי האחרון החליט המנכ"ל הוותיק של מליסרון, אבי לוי, לפרוש מתפקידו, לאחר שלא הצליח להגיע לסיכומים בנוגע להסכם ההעסקה החדש שלו. לוי ביקש הלוואה לצורך רכישת 5% ממניות החברה, אך בקשתו סורבה. הוא כיהן כמנכ"ל מליסרון מאז 2011. אופיר שריד, סמנכ"ל הכספים של החברה, מונה בתחילת אוקטובר למנכ"ל במקומו של לוי, כך שלמעשה זהו הדו"ח הכספי הראשון ששריד חתום עליו כמנכ"ל החברה, אך התוצאות הכספיות המדווחות חלו בתקופת כהונתו של לוי.</p>
      <figure>
        <img src="https://images1.calcalist.co.il/PicServer2/20122005/218355/CAL0050202_l.jpg"/>
        <figcaption>קניון רמת אביב <br/>צילום: עמית שעל</figcaption>
      </figure>
    </article>
  </body>
</html>