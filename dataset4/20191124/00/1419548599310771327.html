<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/cq344x"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ஃபட்நாவிஸ் அரசுக்கான பெரும்பான்மையை இன்றே நிரூபிக்க ஆளுநருக்கு உத்தரவிட கோரிய வழக்கு - இன்று விசாரிக்கிறது உச்சநீதிமன்றம்....."/>
    <meta property="og:description" content="ஃபட்நாவிஸ் அரசுக்கான பெரும்பான்மையை இன்றே நிரூபிக்க ஆளுநருக்கு உத்தரவிட கோரிய வழக்கு - இன்று விசாரிக்கிறது உச்சநீதிமன்றம்....."/>
  </head>
  <body>
    <article>
      <h1>ஃபட்நாவிஸ் அரசுக்கான பெரும்பான்மையை இன்றே நிரூபிக்க ஆளுநருக்கு உத்தரவிட கோரிய வழக்கு - இன்று விசாரிக்கிறது உச்சநீதிமன்றம்.....</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">nandhakumar</a></address>
      <p>
        <b>மகாராஷ்டிர முதலமைச்சராக தேவேந்திர பட்னாவிசும் துணை முதலமைச்சராக அஜித் பவாரும் பதவியேற்றதற்கு எதிராகவும், சட்டப்பேரவையில் இன்றே நம்பிக்கை வாக்கெடுப்பு நடத்த உத்தரவிடக் கோரியும், காங்கிரஸ், தேசியவாத காங்கிரஸ், சிவசேனா கட்சிகள் தாக்கல் செய்த மனு மீது, உச்சநீதிமன்றத்தில் காலை 11.30 மணிக்கு விசாரணை நடைபெறவுள்ளது. </b>
      </p>
      <p>மகாராஷ்டிராவில் ஆட்சி அமைக்க வருமாறு, பாஜகவிற்கு இரவோடு இரவாக ஆளுநர் கோஷ்யாரி அழைப்பு விடுத்ததற்கு எதிராக, காங்கிரஸ், தேசியவாத காங்கிரஸ், சிவசேனா கட்சிகள் இணைந்து, நேற்றிரவு உச்சநீதிமன்றத்தை நாடின. அக்கட்சிகளின் சார்பில் தாக்கல் செய்யப்பட்டுள்ள மனுவில், பெரும்பான்மையில்லாத பாரதிய ஜனதாவை ஆட்சி அமைக்க ஆளுநர் அழைப்பு விடுத்தது தன்னிச்சையான முடிவு என்றும், இது வஞ்சகமானது என்றும் குற்றஞ்சாட்டியுள்ளன.</p>
      <p>சட்டப்பேரவையில் இன்றே நம்பிக்கை வாக்கெடுப்பு நடத்த உத்தரவிட வேண்டும் எனவும் மனுவில், அக்கட்சிகள் கோரியுள்ளன. இந்த மனு மீது இன்று காலை 11.30 மணிக்கு விசாரணை நடைபெறவுள்ளது. நீதிபதிகள் என்.வி.ரமணா, அசோக் பூஷண், சஞ்சீவ் கண்ணா ஆகியோர் அடங்கிய அமர்வு மனுவை விசாரிக்கிறது.</p>
      <p>இதனிடையே, தேசியவாத காங்கிரஸ் கட்சியின் சட்டமன்ற தலைவர் பொறுப்பிலிருந்து அஜித் பவார் நீக்கப்பட்டுள்ளதாக அக்கட்சி தலைமை அறிவித்துள்ளது. அஜித் பவாருக்கு மாற்றாக, Jayant Patil  புதிய தலைவராக தேர்ந்தெடுக்கப்பட்டுள்ளார். பாஜகவுக்கு ஆதரவு அளிப்பது அஜித் பவாரின் தனிப்பட்ட முடிவு எனவும், அவரின் முடிவை, தானோ, தனது கட்சியோ ஆதரிக்கவில்லை எனவும் சரத்பவார் கூறியுள்ளார்.</p>
      <p>கட்சி விரோதமாக செயல்பட்டதால், தேசியவாத காங்கிரஸ் சட்டமன்ற குழுத் தலைவர் பதவியிலிருந்து அஜித் பவார் நீக்கப்பட்டுள்ளதாகவும் அவர் தெரிவித்தார். வரும் 30 ஆம் தேதியுடன் தேவேந்திர பட்னாவிஸ் ஆட்சி கவிழும் எனவும் சரத்பவார் குறிப்பிட்டார். தேசியவாத காங்கிரஸ் எம்எல்ஏக்களில் 5 பேர் தவிர, எஞ்சிய எம்எல்ஏக்கள் அனைவரும் மும்பையில் உள்ள ஹோட்டல் ஒன்றில் தங்க வைக்கப்பட்டுள்ளனர். <br/> </p>
    </article>
  </body>
</html>