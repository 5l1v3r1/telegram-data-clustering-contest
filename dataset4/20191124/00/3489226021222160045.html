<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/notopoyloy-oa-yperaspistoyme-thn-oessalonikh-apo-politikes-poy-thn-kathhlwnoyn-sth-mizeria"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Νοτοπούλου: Θα υπερασπιστούμε την Θεσσαλονίκη από πολιτικές που την καθηλώνουν στη μιζέρια"/>
    <meta property="og:description" content="Η δημοτική παράταξη «Θεσσαλονίκη Μαζί» θα «υπερασπιστεί» την πόλη και την τοπική αυτοδιοίκηση από πολιτικές, που επιδιώκουν να τις βλάψουν και να τις καθηλώσουν, σημείωσε η επικεφαλής της παράταξης και βουλευτής του ΣΥΡΙΖΑ Κατερίνα Νοτοπούλου, κατά τη διάρκεια της τοποθέτηση της στη διαδικασία θεσμικής συγκρότησης της παράταξης και έγκρισης του καταστατικού της, στην αίθουσα του δημοτικού συμβουλίου Θεσσαλονίκης."/>
  </head>
  <body>
    <article>
      <h1>Νοτοπούλου: Θα υπερασπιστούμε την Θεσσαλονίκη από πολιτικές που την καθηλώνουν στη μιζέρια</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Η δημοτική παράταξη «Θεσσαλονίκη Μαζί» θα «υπερασπιστεί» την πόλη και την τοπική αυτοδιοίκηση από πολιτικές, που επιδιώκουν να τις βλάψουν και να τις καθηλώσουν, σημείωσε η επικεφαλής της παράταξης και βουλευτής του ΣΥΡΙΖΑ Κατερίνα Νοτοπούλου, κατά τη διάρκεια της τοποθέτηση της στη διαδικασία θεσμικής συγκρότησης της παράταξης και έγκρισης του καταστατικού της, στην αίθουσα του δημοτικού συμβουλίου Θεσσαλονίκης.</h4>
      <p>«Είμαστε εδώ για να υπερασπιστούμε την πόλη. Την πόλη που δέχεται επίθεση από τοπικές, φοβικές πολιτικές, που την ξαναγυρνούν και την καθηλώνουν ξανά στη μιζέρια. Σήμερα, όμως, η πόλη δέχεται επίθεση και από κεντρικές σκανδαλώδεις πολιτικές που επιδειχτικά συνεχίζουν να αγνοούν τον κρίσιμο ρόλο που θα μπορούσε να διαδραματίσει η Θεσσαλονίκη στα Βαλκάνια και στη ΝΑ Ευρώπη» είπε η κ. Νοτοπούλου και συνέχισε: «Θα υπερασπιστούμε ταυτόχρονα και την τοπική αυτοδιοίκηση, στο σύνολο της, γιατί σήμερα δέχεται επίθεση. Από την κυβέρνηση της δεξιάς, που επιχειρεί να ανασυστήσει ένα κομματικό κράτος. Κάθε νόμος που φέρνει είναι και μία ευθεία επίθεση στην τοπική αυτοδιοίκηση. Είναι αποφασισμένοι να διαλύσουν την τοπική αυτοδιοίκηση και εμείς όμως είμαστε αποφασισμένοι να την υπερασπιστούμε».</p>
      <p>Η κ. Νοτοπούλου άσκησε κριτική και στο δήμαρχο Κωνσταντίνο Ζέρβα, λέγοντας ότι αποδείχθηκε ότι «ο βασιλιάς είναι γυμνός» απέναντι στα προβλήματα της πόλης και των πολιτών. Εξέφρασε την αντίθεση της σε πολιτικές που στοχεύουν, όπως είπε, στην αποδυνάμωση των δημόσιων υπηρεσιών και αγαθών, ενώ ανέπτυξε και τις θέσεις της παράταξης για μια σειρά από θέματα, για το μετρό, το πράσινο, την καθαριότητα, κ.α. «Είναι μια σημαντική μέρα, σήμερα, γιατί η παράταξη μας αποκτά θεσμική υπόσταση. Είμαστε έτοιμοι να αναλαμβάνουμε να σηκώσουμε μια ιστορική ευθύνη, να συγκροτήσουμε τη μεγάλη προοδευτική παράταξη, που εκφράζει το σύνολο του προοδευτικού δημοκρατικού κόσμου» δήλωσε, προσερχόμενη στην αίθουσα, η κ. Νοτοπούλου και πρόσθεσε: «Τώρα που η φούσκα του προοδευτικού δημάρχου έχει ήδη ξεφουσκώσει από τις πρώτες μέρες, η δική μας ευθύνη είναι να οργανώσουμε τους πολίτες της Θεσσαλονίκης, να υπερασπιστούμε στην πράξη την εμπιστοσύνη που μας έδειξαν, τεκμηριωμένα, με προγραμματικές θέσεις, με δημιουργική αντιπολίτευση, με δημοκρατικές διαδικασίες στα όργανα μας».</p>
      <p>Η κ. Νοτοπούλου τόνισε ότι η παράταξη «Θεσσαλονίκη Μαζί» απευθύνεται «σε κάθε προοδευτικό πολίτη», σε όλους τους πολίτες, «που απαιτούν λύσεις στα καθημερινά τους ζητήματα» και «θέλουν δημοκρατία, εξωστρέφεια, ανάπτυξη στην πόλη, στους πολίτες που θέλουν να γίνει η πόλη κόμβος καινοτομίας και ανάπτυξης, ο οποίος να χωρά και να κρατά τους νέους ανθρώπους». Η επικεφαλής της παράταξης «Θεσσαλονίκη Μαζί» δεν παρέλειψε να ευχαριστήσει τους πρώην επικεφαλής της «Ανοιχτής Πόλης» τον Τάσο Κουράκη, τον Τριαντάφυλλο Μηταφίδη και τη Ρία Καλφακάκου και τον συντονιστή της Θέμη Χαρίση.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>