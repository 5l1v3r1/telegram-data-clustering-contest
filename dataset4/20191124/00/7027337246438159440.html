<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699994/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%B9%D9%82%DB%8C%D8%AF%D8%AA%DB%8C-%D8%B3%DB%8C%D8%A7%D8%B3%DB%8C-%D8%A8%D8%B1%D8%AE%DB%8C-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D9%84%D8%A8%D8%A7%D8%B3-%D9%85%D8%AA%D8%AD%D8%AF%D8%A7%D9%84%D8%B4%DA%A9%D9%84-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رئیس سازمان عقیدتی سیاسی: برخی از آشوبگران لباس متحدالشکل داشتند"/>
    <meta property="og:description" content="رئیس سازمان عقیدتی سیاسی نیروی انتظامی ‌با بیان اینکه در آشوب‌های اخیر اشرار با برنامه‌ریزی قبلی سازمان‌دهی شده بودند گفت: ارتباط آن‌ها با حکام مرتجع یکی از کشورهای منطقه، سرویس‌های جاسوسی غرب، سلطنت‌طلبان و منافقان کاملاً مشهود است."/>
  </head>
  <body>
    <article>
      <h1>رئیس سازمان عقیدتی سیاسی: برخی از آشوبگران لباس متحدالشکل داشتند</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040235_437.jpg"/>
      </figure>
      <p>رئیس سازمان عقیدتی سیاسی نیروی انتظامی ‌با بیان اینکه در آشوب‌های اخیر اشرار با برنامه‌ریزی قبلی سازمان‌دهی شده بودند گفت: ارتباط آن‌ها با حکام مرتجع یکی از کشورهای منطقه، سرویس‌های جاسوسی غرب، سلطنت‌طلبان و منافقان کاملاً مشهود است.</p>
      <p>به گزارش تسنیم، حجت‌الاسلام سید علیرضا ادیانی رئیس سازمان عقیدتی سیاسی ناجا در دیدار با آیت‌الله سبحانی مرجع تقلید شیعیان ضمن ابلاغ سلام سردار اشتری به معظم‌له، به حوادث و اتفاقات اخیر کشور اشاره کرد و اظهار داشت: یکی از راهبردهای دشمنان در آستانه انتخابات ایجاد ناامنی است.</p>
      <p>وی افزود: دشمن در این شرایط می‌خواست اعتراضات اقتصادی را به معضل اجتماعی و امنیتی تبدیل کند که به لطف خدا و تدبیر حکیمانه مقام معظم رهبری(مدظله‌العالی) این توطئه نیز خنثی شد.</p>
      <p>رئیس سازمان عقیدتی سیاسی نیروی انتظامی با نقل‌قول از فرمانده ناجا، بیان کرد: سردار اشتری امنیت مردم را خط قرمز پلیس دانسته و فرمایشات مقام معظم رهبری (مدظله‌العالی) را فصل الخطاب می‌دانند.</p>
      <p>ادیانی با بیان اینکه از آغاز برخورد با آشوبگران حتی یک نفر از مأموران نیروی انتظامی نسبت به این موضوع تردید نداشت، افزود: امروز کارکنان به سطحی از بصیرت رسیده‌اند که در این مواقع تردید به خودشان راه نمی‌دهند.</p>
      <p>وی با بیان اینکه در آشوب‌های اخیر اشرار با برنامه‌ریزی قبلی سازمان‌دهی شده بودند تصریح کرد: در بررسی‌های صورت گرفته ارتباط آن‌ها با حکام مرتجع یکی از کشورهای منطقه، سرویس‌های جاسوسی غرب، سلطنت‌طلبان و منافقان کاملاً مشهود است.</p>
      <p>رئیس سازمان عقیدتی سیاسی نیروی انتظامی با اشاره به اینکه در این آشوب سازمان‌یافته افرادی مشخص در نقطه‌ای اغتشاش و پس از ایراد خسارت به محل دیگری می‌رفتند، گفت: حتی برخی از آشوبگران لباس متحدالشکل داشتند.</p>
      <p>ادیانی عنوان کرد: نیروی انتظامی در این حادثه برگ زرین دیگری بر افتخارات خود افزود و در این جنگ امنیتی پیروز از میدان بیرون آمد.</p>
      <p>وی با تقدیر از بصیرت مردم و جدا کردن صف خود از آشوبگران و همکاری با نیروهای امنیتی و انتظامی خاطرنشان کرد: علی‌رغم مشکلات اقتصادی، مردم دین خود را به‌نظام و کشور ادا کردند و من این اطمینان را می‌دهم که فرزندان این ملت نیز در نیروهای مسلح برای حفظ امنیت آن‌ها تا پای جان ایستادگی و از حقوق ملت دفاع خواهند کرد.</p>
    </article>
  </body>
</html>