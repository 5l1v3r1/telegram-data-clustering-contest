<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140834/%D9%86%D8%AA%DB%8C%D8%AC%D9%87-%D8%B1%D8%A7%DB%8C%D8%B2%D9%86%DB%8C-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D8%A8%D8%A7%D9%86%DA%A9-%D9%87%D8%A7-%D8%A7%D8%B2-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%B9%D9%84%D8%AA-%DA%A9%D9%86%D8%AF%DB%8C-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D9%87%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="نتیجه رایزنی افزایش سرمایه بانک ها از تجدید ارزیابی + علت کندی عرضه اولیه ها"/>
    <meta property="og:description" content="معاون نظارت بر بورس ها و ناشران سازمان بورس درباره رایزنی با بانک مرکزی برای افزایش سرمایه بانک ها از تجدید ارزیابی، امکان پذیری طرح راه اندازی بورس مسکن و علت کندی روند عرضه های اولیه توضیحاتی ارائه کرد."/>
  </head>
  <body>
    <article>
      <h1>نتیجه رایزنی افزایش سرمایه بانک ها از تجدید ارزیابی + علت کندی عرضه اولیه ها</h1>
      <h2>معاون سازمان بورس به بورس پرس خبر داد:</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>معاون نظارت بر بورس ها و ناشران سازمان بورس درباره رایزنی با بانک مرکزی برای افزایش سرمایه بانک ها از تجدید ارزیابی، امکان پذیری طرح راه اندازی بورس مسکن و علت کندی روند عرضه های اولیه توضیحاتی ارائه کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، حسن امیری درخصوص نتیجه رایزنی با بانک مرکزی برای افزایش سرمایه بانک ها از محل تجدید ارزیابی دارایی ها به بورس پرس گفت: نقطه نظرات سازمان بورس به بانک مرکزی منتقل و مقرر شد این موضوع یک بار دیگر توسط این نهاد ناظر بررسی شود. به همین دلیل بخشنامه ای تاکنون صادر نشده است.</p>
      <p>وی افزود: اینکه چه بخش از نکات مطرح شده در این بخشنامه ملاک قرار گیرد به نزدیک شدن نقطه نظرات دو طرف برمی گردد. اما پیشنهاد داده شده اگر نیاز باشد جلسه ای مشترک گذاشته و به راهکاری منتج شود که هم نفع بازار سرمایه در آن دیده و هم دغدغه های بانک مرکزی در نظر گرفته شود.</p>
      <p>این مقام مسئول باتوجه به طرح راه اندازی بورس مسکن توسط نمایندگان مجلس درخصوص امکان پذیری ایجاد آن از نظر سازمان بورس گفت: هفته گذشته با معاون مسکن و شهرسازی وزیر راه جلسه ای در ارتباط با همین موضوع برگزار و اعلام شد می توان از ظرفیت های بورس کالا در این راستا بهره برد. بر این اساس کارگروه مشترکی تعریف و سه نفر از طرف وزارت راه و سه نماینده هم از طرف سازمان بورس تعیین شدند تا کلیات موضوعات مرتبط با این حوزه از جمله طرح راه اندازی بورس مسکن مطرح شود.</p>
      <p>امیری درپاسخ به علت کندی روند عرضه های اولیه به بورس پرس گفت: جلسات هیات پذیرش فرابورس تقریبا هر هفته برگزار می شود و در هر جلسه یک یا دو شرکت مورد بررسی قرار می گیرند. ضمن اینکه کار آماده سازی شرکت ها زمانبر بوده و به فعال بودن گروه مالی آنها در ارائه اطلاعات برمی گردد که در این صورت طبیعتا عرضه ها با سرعت بیشتری اتفاق می افتد. در بورس تهران هم جلسات هیات پذیرش بطور منظم برگزار می شود.</p>
      <p>وی درخصوص اینکه گفته می شود علاوه بر آمادگی شرکت ها، بازار هم باید شرایط عرضه اولیه را دارا باشد آیا بازار در شرایط فعلی آمادگی ورود شرکت های جدید را دارد؟ گفت: همیشه باید شرکت ها را  آماده داشته باشیم تا به موقع بتوانیم عرضه اولیه را اعلام کنیم. مشکل تا مرحله آماده سازی است و اکنون شرکت دست به نقدی نداریم که گفته شود به دلیل شرایط بازار عرضه نمی شود.</p>
      <p>معاون نظارت بر بورس ها و ناشران سازمان بورس ادامه داد: بازار اکنون مقداری نوسان دارد و در حال اصلاح است کمااینکه در این موقعیت هم شرایط عرضه اولیه وجود دارد و سهم های کوچک فرابورسی به عموم ارائه و با استقبال روبرو می شود.یکی از رسالت های سازمان بورس در بازار سرمایه افزایش عمق بازار، افزایش توسعه، تعداد شرکت ها و تنوع صنایع است بنابراین یکی از موضوعاتی که بر روی آن تمرکز زیادی صورت می گیرد بحث عرضه های اولیه است.</p>
      <p>امیری در خصوص مشکلات سامانه معاملات هم گفت: خرید سامانه معاملات که شامل سیستم های بسیار متنوعی و با پیچیدگی زیاد است به راحتی انجام نمی شود. اگر امروز سامانه ای باشد که بتوان آن را خریداری کرد؛ طراحی، تبدیل و به روز رسانی آن براساس شرایط ایران زمانبر است بنابراین کار سهل و ممتنعی محسوب می شود.</p>
      <p>انتهای پیام</p>
    </article>
  </body>
</html>