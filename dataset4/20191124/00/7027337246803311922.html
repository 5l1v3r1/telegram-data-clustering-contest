<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699838/%D8%B3%D9%81%D8%B1-%D8%A8%D9%87-%D9%81%D8%B6%D8%A7-%DA%86%D9%82%D8%AF%D8%B1-%D8%A2%D8%A8-%D9%85%DB%8C%E2%80%8C%D8%AE%D9%88%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="سفر به فضا چقدر آب می‌خورد؟"/>
    <meta property="og:description" content="مسافران این کمپانی نباید حتما تمام استانداردهای فیزیکی و سلامت فضانواردان ناسا را داشته باشند، با این حال آزمایشات پزشکی روی مسافران این کمپانی انجام خواهد شد تا از بی‌خطر بودن این سفر برای آن‌ها اطمینان حاصل شود."/>
  </head>
  <body>
    <article>
      <h1>سفر به فضا چقدر آب می‌خورد؟</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>مسافران این کمپانی نباید حتما تمام استانداردهای فیزیکی و سلامت فضانواردان ناسا را داشته باشند، با این حال آزمایشات پزشکی روی مسافران این کمپانی انجام خواهد شد تا از بی‌خطر بودن این سفر برای آن‌ها اطمینان حاصل شود.</b>
      </p>
      <figure>
        <img src="https://cdn.asriran.com/files/fa/news/1398/9/3/1039991_248.jpg"/>
      </figure>
      <p>شاید زمانی سفر به فضا تنها به عنوان روشی منحصرا برای تحقیقات علمی یا راهکاری برای پیشرفت در عرصه علم تلقی می‌شد، اما چندی است کمپانی‌های متفاوتی سفر به فضا را نیز به فهرست سفرهای تفریحی اضافه کردند.</p>
      <p>به گزارش ایسنا، در «بالتیمور» واقع در ایالت «مریلند» 600 فضانورد از 60 کشور مختلف جهان برای نخستین سفرشان به فضا آموزش می‌بینند، اما این افراد فضانوردان حرفه‌ای نیستند بلکه بخشی از نخستین گروه گردشگرانی هستند که برای تجربه جدیدترین نوع سفر گردشگری یعنی سفر به فضا به کمپانی «ویرجین گلکتیک» (Virgin Galactic) پول پرداخت می‌کنند.</p>
      <p>«ویرجین گلکتیک» که به یک میلیارد بریتانیایی و مدیر سابق فیسبوک تعلق دارد، کمپانی پیشتاز در عرصه گردشگری فضایی شناخته می‌شود. این کمپانی می‌خواهد سفر به فضا را در آینده نزدیک به یک تجارت پرسود تبدیل کند. در حال حاضر هر مسافر قیمت سرسام‌آور 250 هزار دلار آمریکا را برای یک سفر 90 دقیقه‌ای به این کمپانی پرداخت می‌کند. این سفر به گردشگران فضایی این امکان را می‌دهد تا «جاذبه صفر» را تجربه کنند و کره زمین را از فضا ببینند. مسافران این کمپانی نباید حتما تمام استانداردهای فیزیکی و سلامت فضانواردان ناسا را داشته باشند، با این حال آزمایشات پزشکی روی مسافران این کمپانی انجام خواهد شد تا از بی‌خطر بودن این سفر برای آن‌ها اطمینان حاصل شود.</p>
      <p>تقریبا 60 سال قبل بود که «یوری گاگارین» فضانورد روسیه‌ای به نخستین فردی تبدیل شد که به فضا سفر کرده است. امروزه یک رقابت دیگر برای سفر به فضا شکل‌گرفته است، اما این‌بار این رقابت بین کمپانی‌های خصوصی که می‌خواهند به عرصه «گردشگری فضایی» قدم بگذارند، به وجود آمده است.</p>
      <p>کمپانی ‌ «بلو اوریجینز» که توسط «جف بیزوس» مدیرعامل «آمازون» تاسیس شده است نیز نخستین سفر فضایی خود برای گردشگران را از سال آینده آغاز خواهد کرد. سفر کردن با این کمپانی هم برای هر مسافر صدها شاید هم هزاران دلار آب می‌خورد.</p>
      <p>یکی از کارشناسان گردشگری معتقد است: این قدم‌های کوچک برای فعالیت در عرصه گردشگری فضایی می‌تواند روی دیگر حوزه‌های این صنعت تاثیر بگذارد و در حال حاضر نیز بسیاری از کشورها در تلاش هستند تا خود را به قطب سفرهای فضایی تبدیل کنند.</p>
      <p>«ماریانا سیگالا» که یک کارشناس در حوزه گردشگری است، بیان کرد: «فرستادن افراد به فضا نیازمند زیرسازی‌های بسیار تخصصی، رژیم غذایی ویژه، آموزش و لباس‌های فضایی مناسب است. کارشناسان و متخصصان بسیار متفاوتی در عرصه گردشگری فضایی وجود دارند و به طبع ارتقای گردشگری فضایی می‌تواند فرصت‌های شغلی و اقتصادی بسیاری را ایجاد کند. این تورهای گردشگری فضایی در نهایت می‌توانند بدنه تحقیقی را شکل بدهند که نتایج آن می تواند به زندگی بشر در دیگر کره‌ها منجر شود.»</p>
      <p>به عقیده «سیگلا»، در حال حاضر رویای سفر به فضا، تنها برای افرادی با سرمایه‌های کلان امکان پذیر است، اما هرچه که تعداد این دست سفرها افزایش پیدا کند و دنیای تکنولوژی شاهد پیشرفت‌های بیشتری باشد، تعداد سفرهای فضایی نیز بسیار بیشتر خواهد شد.</p>
    </article>
  </body>
</html>