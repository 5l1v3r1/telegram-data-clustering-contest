<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/11/1839523/Ako-sa-smetiar-stal-milionarom--Necakane-bohatstvo-mu-prinieslo-prostitutky--drogy-a-tvrdy-pad"/>
    <meta property="og:site_name" content="Topky.sk"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ako sa smetiar stal milionárom: Nečakané bohatstvo mu prinieslo prostitútky, drogy a tvrdý pád"/>
    <meta property="og:description" content="LONDÝN – V roku 2002 bol Angličan Mickey Carroll (vtedy 19) smetiarom a žil jednoduchý život pracujúceho človeka. Nemal ani vlastný bankový účet. Krátko nato sa stal milionárom. Jeho šťastná hviezda vyletela ako raketa, zažiarila... a zhasla."/>
  </head>
  <body>
    <article>
      <h1>Ako sa smetiar stal milionárom: Nečakané bohatstvo mu prinieslo prostitútky, drogy a tvrdý pád</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <h3>Ako sa smetiar stal milionárom: Nečakané bohatstvo mu prinieslo prostitútky, drogy a tvrdý pád</h3>
      <p>
        <i>LONDÝN – V roku 2002 bol Angličan Mickey Carroll (vtedy 19) smetiarom a žil jednoduchý život pracujúceho človeka. Nemal ani vlastný bankový účet. Krátko nato sa stal milionárom. Jeho šťastná hviezda vyletela ako raketa, zažiarila... a zhasla.</i>
      </p>
      <figure>
        <img src="https://img.topky.sk/big/2520917.png/milionar-kokain-prostitutky-zreb.jpg"/>
      </figure>
      <p>Len jednu libru (v tom čase 1,50 eura) stál podľa britského denníka <a href="https://www.dailymail.co.uk/news/article-7691931/Lotto-lout-Michael-Carroll-reveals-working-10-hour-coalman.html">Mirror</a> žreb, ktorý si kúpil smetiar na polovičný úväzok a polosirota Mickey Carroll v Staffhame v novembri 2002. Rozbil jackpot a vyhral takmer desať miliónov libier, vtedy 15 miliónov eur. <a href="https://www.topky.sk/gl/626653/2520917/Ako-sa-smetiar-stal-milionarom--Necakane-bohatstvo-mu-prinieslo-prostitutky--drogy-a-tvrdy-pad"/> Zdroj: FB/L. Y. L.</p>
      <figure>
        <iframe src="https://www.youtube.com/embed/IaZe7S5HGDA" width="454" height="315" data-service="Youtube" scrolling="no"/>
      </figure>
      <p>Jednoduchý chlapec z východného Anglicka si zrazu mohol kúpiť všetko – a hneď to urobil: domy, autá, drogy, ženy, nevhodných priateľov. <i><b>„Ráno som stiahol tri linky kokaínu a vypil som pol fľaše vodky. Potom som vstal,“ </b></i>spomína Carroll v rozhovore pre  britský denník.  </p>
      <figure>
        <img src="https://img.topky.sk/big/2520919.png/milionar-kokain-prostitutky-zreb.jpg"/>
      </figure>
      <p>Pozýval priateľov na drahé dovolenky, išiel s nimi do bordelu, platil všetko a za všetkých. Manželstvo s láskou zo školy Sandrou sa mu rozpadlo. Carroll tvrdí, že mal sex so 4-tisíc prostitútkami. Kúpil si vidiecky dom, zničil ho. Na mol opitý strieľal prakom do okien a rozbíjal ich. Pobil sa. Dostal sa do basy. V roku 2013 boli peniaze konečne preč. Tri mesiace spával v útulku pre bezdomovcov a pracoval na bitúnku. <a href="https://www.topky.sk/gl/626653/2520919/Ako-sa-smetiar-stal-milionarom--Necakane-bohatstvo-mu-prinieslo-prostitutky--drogy-a-tvrdy-pad"/> Zdroj: FB/L. Y. L.</p>
      <p>Dnes žije v prenajatom byte v istom malom škótskom meste a pracuje ako obchodník s uhlím desať hodín denne sedem dní v týždni. Nie je z toho nešťastný. <b><i>„Som rád, že som stále nažive,“ </i></b>hovorí Carroll. <b><i>„Nič zlé sa vlastne nestalo. Prežil som najlepších desať rokov svojho života – len za jednu libru.“ </i></b></p>
      <p><b><i>​</i></b>Lotto vraj hrá už iba málokedy.</p>
    </article>
  </body>
</html>