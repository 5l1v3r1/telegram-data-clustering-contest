<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/breve-sintesi-della-giornata-mia-e-di-tre-quarti-dei-conterranei--213577.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Breve sintesi della giornata (mia e di tre quarti dei conterranei)"/>
    <meta property="og:description" content="Si sorride per non piangere. Il territorio produttivo è in ginocchio. Savona è isolata dalla Val Bormida. I lavoratori non possono raggiungere le fabbriche. Le scorte non possono viaggiare e i prodotti non possono arrivare.  Il porto subirà un ulteriore colpo. I ragazzi non raggiungono le scuole. I familiari i propri parenti. Nessuno gli ospedali. I paesi sono tutti isolati. Un disastro."/>
  </head>
  <body>
    <article>
      <h1>Breve sintesi della giornata (mia e di tre quarti dei conterranei)</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Alessandro Berta*</a></address>
      <figure>
        <img src="https://www.primocanale.it/immagininews/thumbs/213577-420x236.jpg"/>
      </figure>
      <p><b>Si sorride per non piangere. Il territorio produttivo è in ginocchio.</b> Savona è isolata dalla Val Bormida. I lavoratori non possono raggiungere le fabbriche. Le scorte non possono viaggiare e i prodotti non possono arrivare.  Il porto subirà un ulteriore colpo. I ragazzi non raggiungono le scuole. I familiari i propri parenti. Nessuno gli ospedali. I paesi sono tutti isolati. Un disastro.</p>
      <p><b>C</b><b>hi si oppone e si è opposto a infrastrutture nuove,</b> alternative alle poche inadeguate e ormai vecchie e che andavano progettate e fatte per tempo spero non si trovi in una situazione del genere. Ma gli altri ci si trovano. Chi ha demolito il ruolo delle Amministrazioni Provinciali in nome di ridicoli e pressoché inesistenti risparmi e di colpi alla “kasta” deve vergognarsi.</p>
      <p>Delrio per primo. Un uomo che ha causato più danni della grandine: tra codice appalti, riforma dei porti e riforma delle province.</p>
      <p>I<b>nseguire l’antipolitica ci e vi ha condannato per sempre.</b> Chi ritiene che non ci siano problemi da gestire con il clima, invece, dovrebbe andare a nascondersi in mezzo ai terrapiattisti. Da domani, ho la sensazione che, la “modalità pragmatica e riflessiva”, che mi ha sempre accompagnato nel gestire le relazioni con chi ha la responsabilità di fare le scelte per il Paese, vacillerà, non poco.</p>
      <p>Per ora un grazie a tutti gli amministratori, tecnici, volontari, forze dell’ordine, vigili del fuoco, uomini del soccorso, tutti compresi chi non cito, alle istituzioni intese come uomini e donne dello Stato che non si sono risparmiati un secondo.</p>
      <p>*Alessandro Berta  Direttore Unione Industriali della Provincia di Savona</p>
    </article>
  </body>
</html>