<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/pozabili-na-pravico-do-postenega-sojenja-na-neobstojec-pregon-storilcev-povojnih-pobojev-742832"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Tako je Miro Cerar pozabil na pravico do poštenega sojenja, na neobstoječ pregon storilcev povojnih pobojev..."/>
    <meta property="og:description" content="Dr. Jernej Letnar Černič: »Dejanske težave pri uresničevanju človekovih pravic in temeljnih svoboščin v slovenski družbi so veliko globje, večplastne"/>
  </head>
  <body>
    <article>
      <h1>Tako je Miro Cerar pozabil na pravico do poštenega sojenja, na neobstoječ pregon storilcev povojnih pobojev...</h1>
      <h2>
        <b>Dr. Jernej Letnar Černič: »Dejanske težave pri uresničevanju človekovih pravic in temeljnih svoboščin v slovenski družbi so veliko globje, večplastne in bolj pluralne, kot jih je v Ženevi želela predstaviti aktualna izvršna oblast.«</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Ivan Puc</a></address>
      <p>Delegacija pod vodstvom zunanjega ministra Mira Cerarja je prejšnji torek pred Svetom OZN v Ženevi predstavila poročilo o stanju človekovih pravic v Sloveniji. Izredni profesor za pravo človekovih pravic in ustavno pravo na Katoliškem inštitutu dr. Jernej Letnar Černič ugotavlja, da je bila »predstavitev žal nepopolna, enostranska in neobjektivna, saj se je osredotočila le na del težav pri uresničevanju človekovih pravic v slovenski družbi, kot so denimo med drugim pravice romske skupnosti, pravice otrok, prepoved sovražnega govora in varstvo dostojanstva prosilcev za mednarodno zaščito.« </p>
      <p>Izboljšanje varstva človekovih pravic na teh področjih je po njegovih besedah zagotovo pomembno, a slovenska država je v svoji predstavitvi zanemarila tudi izjemno velike težave pri uresničevanju pravice poštenega sojenja pred slovenskimi sodišči, nespoštovanje odločb ustavnega sodišča, neobstoječ pregon storilcev povojnih pobojev in pomanjkljivo pravico žrtev do groba; nepluralnost slovenskega medijskega prostora; sistematično kršenje svoboščin, kot sta svoboda izražanja, zbiranje in vere; poskusi oblastnega pregona borcev za človekove pravice in izjemna neenakost med slovenskimi regijami pri uresničevanju ekonomskih in socialnih pravic. </p>
      <blockquote>Jernej Letnar Černič:Dejanske težave pri uresničevanju človekovih pravic in temeljnih svoboščin v slovenski družbi so veliko globje, večplastne in bolj pluralne, kot jih je v Ženevi želela predstaviti aktualna izvršna oblast.</blockquote>
      <p>Jernej Letnar Černič je zato predstavitev in predhodno nacionalno poročilo o stanju človekovih pravic v slovenski družbi označil kot še enega izmed poskusov ustvarjanja vzporedne resničnosti. »Dejanske težave pri uresničevanju človekovih pravic in temeljnih svoboščin v slovenski družbi so veliko globje, večplastne in bolj pluralne, kot jih je v Ženevi želela predstaviti aktualna izvršna oblast. V slovenski družbi moramo vse kršitve človekovih pravic in temeljnih svoboščin ter ranljive skupine prebivalstva obravnavati enako, objektivno in pluralno, saj lahko le tako uresničimo individualno in kolektivno dimenzijo človekovega dostojanstva,« je za Reporter komentiral Jernej Letnar Černič. </p>
      <figure>
        <img src="https://cdn.kme.si/public/images-cache/750xX/2017/10/22/defb9c4ffa11431698fe574ac8c1286c/5dda2e1401d7f/defb9c4ffa11431698fe574ac8c1286c.jpeg"/>
      </figure>
      <p>loading...</p>
    </article>
  </body>
</html>