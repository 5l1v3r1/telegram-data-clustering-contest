<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774383,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="&quot;להרחיב את המדרכות&quot;: עיכוב באישור תוכנית מגדל הספירלה של עזריאלי"/>
    <meta property="og:description" content="חוות דעת של משרד התחבורה ומינהל התכנון קובעת כי יש לשפר את הנגישות של הולכי הרגל בפרויקט, שבנייתו כבר החלה. בעזריאלי דוחים את הטענות"/>
  </head>
  <body>
    <article>
      <h1>"להרחיב את המדרכות": עיכוב באישור תוכנית מגדל הספירלה של עזריאלי</h1>
      <h2>חוות דעת של משרד התחבורה ומינהל התכנון קובעת כי יש לשפר את הנגישות של הולכי הרגל בפרויקט, שבנייתו כבר החלה. בעזריאלי דוחים את הטענות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שלומית צור</a></address>
      <p>דיון שהתקיים ביום רביעי האחרון בוועדה המקומית לתכנון ובנייה בתל אביב, חושף מחלוקת בשאלה האם התוכנית שיזמה קבוצת עזריאלי להקמת מגדל עזריאלי הרביעי, (מגדל הספירלה"), הצפוי להתנשא ל-90 קומות, ייתן מענה הולם בתרומתו למרחב הציבורי ולאתגרי התחבורה בסביבה. זאת, בשל מיקומו בצומת המרכזית שבין נתיבי איילון, גבעת התחמושת, ציר בגין, ורחוב נח מוזס.</p>
      <p>התוכנית להקמת המגדל, לרבות זכויות הבנייה וגובה הקומות, כבר אושרה, ואף התקבל היתר חפירה ודיפון לפרויקט - והעבודות בו כבר מתבצעות בשטח, אלא שקבוצת עזריאלי נדרשת לאשר תוכנית עיצוב לפרויקט בוועדה המקומית. ערב הדיון בוועדה המקומית, התקבלה שם חוות דעת שניסחו במשרד התחבורה ובמחוז תל אביב במינהל התכנון, לפיה יש לערוך בחינה מחודשת של תוכנית העיצוב של הפרויקט לאור מיקומו המרכזי.</p>
      <p>בעוד חוות דעת גרסה כי יש לבצע שיפורים בפתרונות המוצעים על ידי עזריאלי, בקבוצה עומדים על כך שתוכנית העיצוב נותנת מענה לכלל ההיבטים בתוכנית, וטוענים כי יש לאשר אותה ללא עיכובים. לאחר הצגת העמדות המנוגדות, הוחלט כי הדיון בתוכנית העיצוב של הפרויקט יידחה.</p>
      <p>השאלות שעולות לגבי חשיבות התכנון של המרחבי הציבורי במתחם נובעות בעיקר מעומסי תחבורה כבדים הצפויים לאפיין את הסביבה על רקע עיכובים בלוחות זמנים למימוש תוכניות תחבורה ממשלתיות כגון מסילות רכבת חדשות בתוואי רכבת ישראל, תחנות רכבת קלה, ותחנות מטרו שכרגע מצויות רק בשלבי תכנון.</p>
      <p>מחוות הדעת שכתבו מתכננת מחוז תל אביב, חווה ארליך, יו"ר הוועדה המחוזית לתכנון ובנייה תל אביב, דניאלה פוסק, בשיתף עם שי קדם, מנהל אגף בכיר תכנון תחבורתי, וכן שני משיח מנהלת תחום תכנון מחוז תל אביב במשרד התחבורה - עולה כי סמוך למרכז עזריאלי צפויים לעבור מיליון אנשים ביום, אשר מתניידים, עובדים וגרים בסביבת "שדרת הקריה" בציר בגין. בין היתר נדרש בחוות הדעת שיפור משמעותי של תכנון המרחב הציבורי באופן שישפר את הנגישות של הולכי הרגל לאורך הפרויקט, וזאת באמצעות הרחבת המדרכות, תוך נימוק כי כבר עתה "גולשים הולכי רכב אל הכביש". בנוסף נדרשת פתיחת מעברי גישה המחברים בין הפרויקט לתחבורה ציבורית, לשעות פעילות התחבורה הציבורית.</p>
      <p>במכתב ששיגר מנכ"ל עזריאלי אייל חנקין ליו"ר הוועדה המקומית לתכנון ובנייה תל אביב דורון ספיר, דוחה הקבוצה את המסקנות של חוות הדעת, וטוענת כי השקיעה משאבים רבים בפיתוח ושיפור המרחב הציבורי בפרויקט, לרבות קביעת שטחים ציבוריים בנויים ויצירת מעברים חדשים להולכי רגל בתוך המרחב הקיים, הרחבת המדרכות בפרויקט כולו והגדלת מספר המעברים הציבוריים במפלסים השונים.</p>
      <figure>
        <img src="https://images1.calcalist.co.il/PicServer3/2018/12/19/870576/0L.jpg"/>
        <figcaption>הדמיה של המגדל <br/>הדמיה: KPF</figcaption>
      </figure>
      <p>"התב"ע שאושרה זה מכבר הגדירה שיפורים משמעותיים במרחב הציבורי בכל היקף המתחם על חשבון קניינה הפרטי של הקבוצה ותפקודו השוטף של המתחם הקיים, המשרת אלפי עסקים ו-22 מיליון איש בשנה", כתב חייקין. "הליך הכנת התב"ע הצריך פשרות וויתורים משמעותיים מצד הקבוצה תוך פגיעה קשה באינטרסים שלה. קבוצת עזריאלי הכירה בחשיבות המתחם לעיר תל אביב ולמטרופולין כולו ומשכך לא חסכה באמצעים תכנוניים והנדסיים והטמיעה את מרבית הדרישות מצד גורמי התכנון השונים על מנת להיטיב עם הולכי הרגל ורוכבי האופניים בכל היקף המתחם".</p>
      <p>לפי חייקין, "מבדיקות שערכנו, רוב רובן של ההמלצות המובאות בחוות הדעת של מתכננת המחוזי ומשרד התחבורה אינן ישימות כלל ועיקר". </p>
      <p>מקבוצת עזריאלי נמסר: "למגדל הספירלה תב"ע תקפה בסמכות ועדה מחוזית שקודמה במשך חמש שנים, ואושרה על ידי כל הוועדות והגורמים הרלוונטיים באפריל 2018. בשנתיים האחרונות, מקדמת קבוצת עזריאלי תוכנית עיצוב, בליווי צמוד ובתיאום מלא עם כלל הגורמים, בהם: צוותי התכנון של עיריית תל אביב, הועדה המחוזית, משרד התחבורה, רכבת ישראל, נת"ע, נתיבי איילון ועוד.יודגש כי בטרם הדיון בוועדה העבירה הקבוצה את כל המסמכים הנוגעים לתוכנית העיצוב, זאת על פי בקשת נציגי מחלקת ההנדסה בעירייה ובהתאם ללו״ז המקובל.החומרים שהעבירה הקבוצה מעידים מעל לכל ספק, כי המגדל וסביבתו תוכננו ועוצבו ללא פשרות, על פי הסטנדרטים הבינלאומיים המחמירים ביותר, וכי התכנית צפויה לשדרג באופן ניכר את המרחב הציבורי באזור, בדגש על תנועת הולכי רגל. מגדל הספירלה צפוי להוות מוקד משיכה ואייקון תל אביבי, לטובת ולרווחת הציבור כולו."  </p>
      <p>מגדל הספירלה, שצפוי לכלול 91 קומות, יוקם בשטח שבו היה בנוי בניין ידיעות אחרונות, במפגש של ציר בגין ורחוב מוזס. מדובר במגדל הגבוה ביותר בישראל שמצוי בהקמה. תמורת המגרש הכולל 8 דונמים, שילמה עזריאלי למשפחת מוזס 374 מיליון שקל בשנת 2013. היקף ההשקעה בפרויקט - 2.5 מיליארד שקל.</p>
      <p>המגדל יכלול 150 אלף מ"ר, בדומה לשטח הכולל של שלושת מגדלי עזריאלי. בניגוד לשלושת המגדלים הראשונים, יכלול מגדל הספירלה גם דירות מגורים בשטח של 27 אלף מ"ר, וכן 65 אלף מ"ר שטחי משרדים, 15 אלף מ"ר מלון, 15 אלף מ"ר שטחי מסחר, וכן 1,150 חניות שיוקמו בחיבור תת קרקעי לחניון הקיים של מרכז עזריאלי. בקומת הקרקע של המגדל יוקם קניון בשטח 13 אלף מ"ר שיחובר לקניון עזריאלי הקיים, והכניסה לתחנת הרכבת הקלה בציר בגין תהייה דרך הקניון.</p>
      <p>את הפרויקט תכנן משרדים האדריכלים KPF בשיתוף עם האדריכל משה צור. </p>
    </article>
  </body>
</html>