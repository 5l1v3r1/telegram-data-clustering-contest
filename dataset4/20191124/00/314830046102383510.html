<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939403/%D8%B3%D8%B1%D8%AF%D8%A7%D8%B1-%D8%A2%D8%A8%D9%86%D9%88%D8%B4-%D8%AF%D8%B4%D9%85%D9%86%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D9%86%D8%B3%D9%84-%DA%A9%D8%B4%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="سردار آبنوش: دشمنان به دنبال نسل کشی ایرانیان هستند"/>
    <meta property="og:description" content="فرمانده عملیات سازمان بسیج مستضعفین صبح یکشنبه در مراسمی که به مناسبت هفته بسیج در سازمان قضایی نیروهای مسلح برگزار شد، طی سخنانی به ارائه‌ی گزارشی از برخی دستاوردهای بسیج و همچنین تحلیل مسائل روز پرداخت"/>
  </head>
  <body>
    <article>
      <h1>سردار آبنوش: دشمنان به دنبال نسل کشی ایرانیان هستند</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>فرمانده عملیات سازمان بسیج مستضعفین صبح یکشنبه در مراسمی که به مناسبت هفته بسیج در سازمان قضایی نیروهای مسلح برگزار شد، طی سخنانی به ارائه‌ی گزارشی از برخی دستاوردهای بسیج و همچنین تحلیل مسائل روز پرداخت</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095074_951.jpg"/>
      </figure>
      <p>فرمانده عملیات سازمان بسیج مستضعفین با تاکید بر اینکه خائنین همیشه بوده اند، گفت: همان‌هایی که امروز بیانیه می‌دهند و زندگی مردم را سازماندهی شده به آتش میکشند و هماهنگ شده با خارج از کشور به عنوان نیروها و پیاده نظام های دشمن در داخل آشوبها را به راه می‌اندازند، پدرانشان نیز صد سال قبل همین کارها را انجام می‌دادند.</p>
      <p>به گزارش ایسنا، سردار سالار آبنوش فرمانده عملیات سازمان بسیج مستضعفین صبح یکشنبه در مراسمی که به مناسبت هفته بسیج در سازمان قضایی نیروهای مسلح برگزار شد، طی سخنانی به ارائه‌ی گزارشی از برخی دستاوردهای بسیج و همچنین تحلیل مسائل روز پرداخت.</p>
      <p>وی از نیروی انتظامی به عنوان یکی از سرمایه های کشور نام برد و با اشاره به برخی اظهارنظرها و حمایت‌ها از اعتراضاتی که بعد از سهمیه بندی بنزین شکل گرفت، اظهار کرد: کارکنان نیروی انتظامی در اوج اقتدار مظلوم هستند؛ هم دشمن آنها را میزند و هم آنها که منافقند، آنها که به شکلی لباس های حق طلبانه، حقوق دانی و اصلاح طلبی پوشیده اند نیروی انتظامی را آماج حملات خود قرار می‌دهند، همچنین یک مشت افرادی که تشخیص حق و باطل را در غبار شبهه گم کرده اند نیز به کارکنان خدوم نیروی انتظامی تعدی می‌کنند؛ این در حالیست که آنها در این چند روز فشار و سختی بسیاری را تحمل کردند، اما برای کشور و نظام ما دستاوردی سرافرازانه آوردند و دشمنان ما را واقعا ناامید کردند؛ دشمنان فکر نمی‌کردند چنین آمادگی، اقتدار و مدیریتی در کشور وجود داشته باشد.</p>
      <p>فرمانده عملیات سازمان بسیج مستضعفین همچنین به اتفاقات روزهای اخیر در کشور اشاره و خاطر نشان کرد:دشمنان با سال‌ها برنامه ریزی و سرمایه گذاری منتظر جرقه ای بودند تا از آن در جهت امیال خود استفاده کنند؛ آنها هرگز به دنبال حمایت از مردم و خلق و ملت نبوده و نیستند؛ این شعار نیست، بلکه هر انسان آزاده ای که از قوه تعقل برخوردار است، این سخن را می‌پذیرد.</p>
      <p>آبنوش افزود: قرارگاهی که دقیقا صد سال پیش به مرکزیت کمپانی هند شرقی تشکیل شد و در آن قرارگاه شوم و منحوس تصمیم گرفته شد که به دلیل اینکه در ایران نفت کشف شده، ایرانیان باید کشته شوند؛ آنها گفتند با این فرهیختگی که در ایرانیان است و سابقه ای که از مقبولیت مرجعیت دارند، اگر ارزش نفت در ایران شکوفا شود و این نفت در دستان خود ایرانیان باشد، این ملت می‌توانند با سرعت مسیر پیشرفت را طی کنند به یک ابر قدرت تبدیل شود و اعتقادات و بینش خود را به جوامع بشری ارائه دهند و لذا منافع ما به خطر می افتند.</p>
      <p>وی با بیان اینکه یک سند خیلی سری بعد از ۲۵ سال تبدیل به سندی سری، بعد از ۲۵ سال دیگر تبدیل به سندی محرمانه و ۲۵ سال بعد تبدیل به سندی عادی می‌شود، اظهار کرد: سندی که آن روز نماینده کمپانی هند شرقی نوشت بعد از صد سال هنوز به کلی سری است و اجازه نشر در اسناد انگلستان را ندارد و فقط پنج سال قبل یک کتاب از خاطرات چند افسر آمریکایی درباره آن با نام قحطی بزرگ در ایران چاپ شد، اما کمتر از ۴۵ روز سریعا از سوی سفارت انگلستان از کتابفروشی های سراسر کشور جمع شد. در آن قرارگاه شوم تصمیم گرفتند که برای این کار ایرانیان باید کشته شوند و بر همین اساس تصمیم به قحطی مصنوعی گرفتند.</p>
      <p>فرمانده عملیات سازمان بسیج مستضعفین اظهار کرد: قبل قحطی جمعیت کشور نزدیک به ۱۹ میلیون نفر بوده اما بعد از قحطی جمعیت ایران به ۸ میلیون نفر می‌رسد‌.</p>
      <p>آبنوش با تاکید بر اینکه دشمنان به دنبال برچیده شدن نسل ایرانیان هستند، گفت: برای افرادی که به این دشمن دلخوش کردند و او را برای مردم بزک می‌کنند چه الفاظی را بکار ببریم که شایسته آنها باشند؛ والله کلماتی نظیر خائن و جاسوس از خباثت این افراد شأن‌شان می‌آید؛ اقدام این افراد خیلی بدتر از خیانت و جاسوسی برای دشمن است. صد سال پیش ما هیچ خطری برای دنیا نبودیم و هیچ برنامه ای برای مقابله با آنها نداشتیم فقط جرم ما این بوده در کشور ما نفت کشف شده؛ به این دلیل آنها ما را مستحق برچیده شدن نسل می‌دانستند. آنها همچنین بعد از پایان قحطی از مردن نصف مردم ایران ناراحت نیستند، بلکه از زنده ماندن نصف دیگر مردم ناراحت هستند.</p>
      <p>وی با بیان اینکه خائنین همیشه بوده اند، خاطر نشان کرد: همان‌هایی که امروز بیانیه می‌دهند و زندگی مردم را سازماندهی شده به آتش می‌کشند و هماهنگ شده با خارج از کشور به عنوان نیروها و پیاده نظام های دشمن در داخل آشوب‌ها را به راه می‌اندازند، پدرانشان نیز صد سال قبل همین کارها را انجام می‌دادند. امروز آن قرارگاه همچنان برقرار است و فقط آدم های آن تغییر کرده اند.</p>
      <p>فرمانده عملیات سازمان بسیج مستضعفین در ادامه تصریح کرد: امروز ما در برابر همه برنامه های آنها ایستاده‌ایم و پارامترهای قدرتی بهتری نسبت به آنها داریم؛ آنها می‌گفتند که ما صاحب فضا و امیر دریا هستیم و ناو و زیر دریایی هوایی در اختیار داریم و همچنین موشک و پهپاد داریم اما امروز در هر کدام از اینها، ما مقابل آنها قوی تر می‌ایستیم و می‌گوییم اگر داشتن ناو و زیر دریایی امیری بر دریا محسوب می‌سود، ما امروز امیر دریاها هستیم و اگر داشتن موشک ها و پهپاد ها و کنترل سلاح های هدایت‌شونده امیری بر آسمان محسوب می‌سپد، ما هم امیر آسمان هستیم و اگر داشتن انرژی هسته ای قدرت است، ما از شما بهتر داریم؛ شما ۱۵۶ سال طول کشید تا با دزدی مغزها از همه جهان هسته ای شوید، ما در ۳۰ سال اول انقلاب با تمام فشارها و تحریم ها کاملا بومی و داخلی هسته ای شدیم. هر پارامتر قدرتی که روزی آنها می‌خواستند دنیا را با آن به قلاب بکشند، امروز ما فاتح آن شده ایم.</p>
      <p>آبنوش با طرح این پرسش که آن روز که جرم ما کشف نفت بود، دشمنان می‌خواستند ما را بکشند، آیا امروز آنها ساکت می‌نشینند؟ گفت: ما به دنبال سیاه نمایی نیستیم اما آنها به هیچ کسی در تاریخ رحم نکردند و غیر از منافع مادی بویی از شرف و انسانیت نبرده‌اند. امروز وحشت دشمنان این است که گفتمان بسیج در دنیا طنین افکن شود؛ امروز مراجعه به سمت بسیج در سطح نخبگان است و این وحشت استکبار را به همراه آورده است. حال ما که صاحب این گفتمان متعالی هستیم و به همه دستاوردهای ابر قدرتی آنها دست پیدا کرده ایم و سابقه استقلال و هوش و ذکاوت و وحدت داریم، دل خوش کردن به این دشمنان چه نامی دارد؟ اگر کوتاه بیاییم و دشمن را مجددا در درون خود راه دهیم و آرام آرام با بزم کردن این خبیثان تفکر را به سمت آنها ببریم چه بر سر ما خواهد آمد؟ آیا آنها به ما رحم خواهد کرد؟ طرفدار ملت و خلق و ایران و ایرانی چه کسی است؟</p>
      <p>وی ادامه داد: والله امروز در رفتار آنهایی که امروز به شکل های مختلف از ایران و ایرانی و حمایت از خلق حرف می‌زنند، خیانت را مشاهده می‌کنیم؛ امروز کسی ایرانی است و ملت را دوست دارد که بسیجی است.</p>
      <p>فرمانده عملیات سازمان بسیج مستضعفین با اشاره به ورود انقلاب اسلامی ایران به ۴۰ سال دوم عمر خود، خاطر نشان کرد: در گام اول علی رغم همه فشارهایی که همه خبر دارند، کارهایی انجام دادیم اما متاسفانه عده ای می‌خواهند این فشارها را از یاد مردم ببرند؛ این درحالیست که ما در روزهای اول انقلاب درگیر جنگ جهانی شدیم؛ جنگ‌های جهانی اول و دوم بین ۵ الی ۶کشور بود اما ما در تبادل اسرا با عراق از ۲۱ کشور اسیر تحویل صدام دادیم. بعد از جنگ و در مراحل بعدی با فتنه های بسیاری مواجه شدیم که ریشه همه آنها در استکبار و صهیونیست ها بود. جنگ‌های نیابتی برای کشتار ملت انحام شد.<br/>آبنوش با بیان اینکه بسیج و بسیجیان بودند که در این سال‌ها بلاگردان شدند و امنیت آفرینی کردند و پدیده نحس داعش و النصره و تفکر تکفیری را از بشر دور و بشر را از خطر این گروه‌ها آگاه کردند، اظهار کرد: در گام اول استقلال خود را حفظ کردیم و قدرت بازدارندگی، دفاع و حفظ امنیت خود را به دنیا ثابت کردیم. در این گام در بعد علم نیز صاحب جایگاهی بالا شدیم و امروز نیازهای اصلی‌مان را خود در داخل کشور تامین می‌کنیم.</p>
      <p>وی همچنین با بیان اینکه دشمن قصد داشت از ابعاد علمی ما را مورد حملات خود قرار دهند، خاطر نشان کرد: دقیقا حدود ۱۲، ۱۳ سال پیش بود که یک‌مرتبه زمزمه ای شنیدیم که گلوله طلایی دشمن قلب کشور را نشانه رفته است؛ با تلاشی که دوستان ما انجام دادند، متوجه شدیم که دشمنان به دنبال طراحی ساز و کار برای تحریم بنزین هستند تا به دلیل اتکای کشور به واردات این محصول، ظرف چند روز کشور با بحران مواجه شود. ما در سپاه و بسیج به عنوان حافظ انقلاب، سراغ دوستان متولی رفتیم و هشدار دادیم؛ بعد از چند وقت که خبری از آنها نشد، مجددا مطالبه بنزین را از آنها مطرح کردیم، اما آنها گفتند به شما چه ارتباطی دارد؛ ما گفتیم که آنها می‌خواهند بنزین را قطع کنند، آیا بنشینیم و نگاه کنیم؟ دیدیم که اصلا کک آن مسئول نمی‌گزد، در این زمان ما ورود پیدا کردیم و فقط ستاره خلیج فارس را که بزرگترین پالایشگاه جهان است را در اوج تحریم ساختیم. بسیاری می‌گفتند نمی‌شود و حتی تا چند ماه قبل از افتتاح برخی می‌گفتند نمی‌شود.</p>
      <p>فرمانده عملیات سازمان بسیج مستضعفین ادامه داد: امروز در سطح دنیا آن گلوله را به قلب ‌شان برگرداندم و امروز نه تنها قلب انقلاب گلوله نخورد بلکه به اولین تولید کننده گاز از بنزین در دنیا تبدیل شده ایم. ما دست هر کسی را که برای اعتلای نظام تلاش می‌کند می‌بوسیم، اما ما در مقابل آنها که می‌تواند اما انجام نمی‌دهند، یا عرضه ندارند و می‌ترسند یا دلشان با آن طرف است کوتاه نمی‌آییم.</p>
    </article>
  </body>
</html>