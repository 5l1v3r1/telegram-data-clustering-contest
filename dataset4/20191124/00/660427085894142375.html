<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/24/tanah-runtuh-di-kenya-ragut-36-nyawa-termasuk-kanak-kanak/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-24T00:43:38+00:00"/>
    <meta property="og:title" content="Tanah runtuh di Kenya ragut 36 nyawa termasuk kanak-kanak"/>
    <meta property="og:description" content="NAIROBI, 27 Rabiulawal 1441H, Ahad – Sekurang-kurangnya 36 orang termasuk tujuh kanak-kanak maut dalam kejadian tanah runtuh yang disebabkan oleh hujan lebat luar biasa di barat laut Kenya, kata pegawai tempatan. Hujan lebat yang bermula pada hari Jumaat di Pokot County Barat itu dilaporkan bertambah buruk semalam, menyebabkan banjir dan tanah runtuh melanda empat jambatan …"/>
  </head>
  <body>
    <article>
      <h1>Tanah runtuh di Kenya ragut 36 nyawa termasuk kanak-kanak</h1>
      <h2>Seluruh Afrika Timur terjejas teruk akibat hujan lebat luar biasa</h2>
      <address><time datetime="2019-11-24T00:43:38+00:00">24 Nov 2019, 00:43</time> by <a rel="author">ainulillia</a></address>
      <figure>
        <img src="https://www.ismaweb.net/wp-content/uploads/2019/11/2A8D1A5C-806C-44AE-B5A8-658CC0F3DD62-750x470.jpeg"/>
      </figure>
      <p><b>NAIROBI, 27 Rabiulawal 1441H, Ahad</b> – Sekurang-kurangnya 36 orang termasuk tujuh kanak-kanak maut dalam kejadian tanah runtuh yang disebabkan oleh hujan lebat luar biasa di barat laut Kenya, kata pegawai tempatan.</p>
      <p>Hujan lebat yang bermula pada hari Jumaat di Pokot County Barat itu dilaporkan bertambah buruk semalam, menyebabkan banjir dan tanah runtuh melanda empat jambatan serta memberi kesan buruk terhadap kampung Muino sehingga tidak dapat dilalui jalan rayanya.</p>
      <p>“Kami dapat mengesahkan bahawa jumlah orang mati adalah 36. Sesetengah orang yang kami dapati hilang pada awalnya telah ditemui mati,” kata Samuel Poghisio, seorang senator dari daerah itu, kepada agensi berita Reuters melalui telefon.</p>
      <p>Beliau berkata, usaha menyelamat sedang berjalan di kawasan itu, di mana lebih dari 500 kenderaan tersekat di jalan yang rosak ekoran tanah runtuh.</p>
      <p>Presiden Kenya, Uhuru Kenyatta dalam satu kenyataan berkata, beliau telah mengerahkan anggota penyelamat dari pelbagai agensi termasuk tentera dan polis untuk cuba menghentikan pertambahan kepada ‘kehilangan nyawa’ lagi.</p>
      <p>Bencana tanah runtuh itu bukan sahaja menjejaskan Kenya tetapi seluruh Afrika Timur sejak beberapa minggu lalu.</p>
      <p>Hujan lebat turut memaksa puluhan ribu penduduk Somalia berpindah, selain menenggelamkan seluruh bandar di Selatan Sudan dan mengakibatkan puluhan penduduk di Habsyah serta Tanzania terkorban akibat banjir kilat dan tanah runtuh. – Agensi</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>