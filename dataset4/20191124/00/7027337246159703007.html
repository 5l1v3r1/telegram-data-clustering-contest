<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699883/%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1-%D9%85%D9%86%D8%B7%D9%82%D9%87-%D8%A7%DB%8C%D8%B1%D8%A7%D9%86-%D8%A7%D8%AD%D8%AA%D9%85%D8%A7%D9%84%D8%A7-%D8%AF%D9%88%D8%A8%D8%A7%D8%B1%D9%87-%D8%AD%D9%85%D9%84%D9%87-%D8%AE%D9%88%D8%A7%D9%87%D8%AF-%DA%A9%D8%B1%D8%AF-%D9%87%DB%8C%DA%86-%D8%A7%D8%AD%D8%AA%D9%85%D8%A7%D9%84%DB%8C-%D8%B1%D8%A7-%D8%AF%D8%B1-%D9%85%D9%88%D8%B1%D8%AF-%D8%A7%DB%8C%D8%B1%D8%A7%D9%86-%D8%A8%D8%B9%DB%8C%D8%AF-%D9%86%D9%85%DB%8C%E2%80%8C%D8%AF%D8%A7%D9%86%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="فرمانده نیروهای آمریکایی در منطقه: ایران احتمالا دوباره حمله خواهد کرد/ هیچ احتمالی را در مورد ایران بعید نمی‌دانم"/>
    <meta property="og:description" content="ژنرال مک کنزی: ایالات متحده در پاسخ به تهدیدات احتمالی ایران، یک ناو هواپیمابر و ده‌ها هزار پوند تجهیزات نظامی را به منطقه خلیج فارس اعزام کرده است."/>
  </head>
  <body>
    <article>
      <h1>فرمانده نیروهای آمریکایی در منطقه: ایران احتمالا دوباره حمله خواهد کرد/ هیچ احتمالی را در مورد ایران بعید نمی‌دانم</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>ژنرال مک کنزی: ایالات متحده در پاسخ به تهدیدات احتمالی ایران، یک ناو هواپیمابر و ده‌ها هزار پوند تجهیزات نظامی را به منطقه خلیج فارس اعزام کرده است.</b>
      </p>
      <p>فرماندهی مرکزی نیروهای آمریکایی در خاورمیانه و شمال آفریقا (سنتکام) مدعی شد با وجود استقرار بیش از 14 هزار نیروی آمریکایی در منطقه از ماه می سال جاری تاکنون، او احتمال می‌دهد ایران بار دیگر دست به حملاتی مشابه <a href="http://www.asriran.com/fa/news/688801"><b>حمله به تاسیسات نفتی آرامکو سعودی</b></a>، بزند.</p>
      <p>به گزارش <a href="http://www.asriran.com/">عصرایران</a>، ژنرال "کنت مک کنزی" فرماندهی مرکزی نیروهای آمریکایی در خاورمیانه و شمال آفریقا (سنتکام) در مصاحبه با نشریه آمریکایی "فارن پالسی" این ادعا را مطرح کرده است.</p>
      <p>او گفته است: پنتاگون از ماه مه سال جاری میلادی (2019) 14هزار سرباز دیگر را به خاورمیانه اعزام كرده است، اما احتمالاً این امر مانع از حمله دوباره ایران نخواهد شد."<br/><br/><b>ژنرال مک کنزی در نشست خبری در پنتاگون پس از عملیات شکار ابوبکر بغدادی رهبر داعش/ 30 اکتبر 2019/عکس:آسوشیتدپرس</b></p>
      <figure>
        <img src="https://cdn.asriran.com/files/fa/news/1398/9/3/1040060_183.jpg"/>
      </figure>
      <p>او در این مصاحبه  مدعی شد: "فکر می‌کنم حمله علیه (تاسیسات نفتی) آرامکو سعودی در ماه سپتامبر نشان دهنده رفتار غیرمسئولانه این کشور (ایران) است... داوری من این است که آنها ممکن است دوباره حمله کنند."</p>
      <p>جمهوری اسلامی ایران بارها هر گونه نقش داشتن در حمله به تاسیسات نفتی آرامکو سعودی را رد کرده است و جنبش انصارالله یمن پس از حمله شهریورماه گذشته به تاسیسات نفتی آرامکو سعودی، مسئولیت این حمله را بر عهده گرفته است.</p>
      <p>با این حال ایالات متحده آمریکا،<a href="http://www.asriran.com/fa/news/694729"><b>عربستان سعودی</b></a> و برخی متحدان غربی و منطقه‌ای آمریکا، جمهوری اسلامی ایران را متهم به طراحی و انجام حمله می‌کنند، ادعایی که تاکنون مدارک و شواهدی درباره صحت آن ارایه نشده است.</p>
      <p> ژنرال مک کنزی همچنین گفت که ایالات متحده در پاسخ به تهدیدات احتمالی ایران، یک ناو هواپیمابر و ده‌ها هزار پوند تجهیزات نظامی را به منطقه خلیج فارس اعزام کرده است.</p>
      <p>او گفت: "من هیچ احتمالی را در مورد (رفتارهای غیرمسئولانه) ایران از ذهن دور نمی‌کنم... وقتی یک کشور این چنین غیرمسئولانه رفتار می‌کند، باید ارزیابی کنید که آنها می‌خواهند در آینده چه کاری انجام ‌دهند."</p>
      <p> </p>
      <p> </p>
    </article>
  </body>
</html>