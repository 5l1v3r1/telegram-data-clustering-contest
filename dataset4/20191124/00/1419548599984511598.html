<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/qfbz7b"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="அதிமுக பொதுக்குழு கூட்டத்தில் 23 தீர்மானங்கள் நிறைவேற்றம்...!"/>
    <meta property="og:description" content="அதிமுக பொதுக்குழு கூட்டத்தில் 23 தீர்மானங்கள் நிறைவேற்றம்...!"/>
  </head>
  <body>
    <article>
      <h1>அதிமுக பொதுக்குழு கூட்டத்தில் 23 தீர்மானங்கள் நிறைவேற்றம்...!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">shanmugapriya</a></address>
      <p>
        <b>நீட் தேர்வில் தமிழகத்திற்கு விலக்கு அளிக்கக் கோருவது உட்பட 23 தீர்மானங்கள் அதிமுக பொதுக்குழுவில் நிறைவேற்றப்பட்டுள்ளன.</b>
      </p>
      <p>அதிமுக செயற்குழு, பொதுக்குழு கூட்டம் சென்னை வானகரத்தில் உள்ள ஸ்ரீவாரு வெங்கடாஜலபதி மண்டபத்தில் நடைபெற்றது. அக்கட்சியின் அவை தலைவர் மதுசூதனன் தலைமையில் பொதுக்குழுக் கூட்டம் நடைபெற்றது. இதில் அக்கட்சியின் ஒருங்கிணைப்பாளரும் துணை முதலமைச்சருமான ஓ.பன்னீர்செல்வமும், இணை ஒருங்கிணைப்பாளரும் முதலமைச்சருமான எடப்பாடி பழனிசாமியும் முன்னிலை வகித்தனர். </p>
      <p>இந்த கூட்டத்தில் மாநில சுயாட்சி மற்றும் இருமொழி கொள்கையில் அதிமுக உறுதியாக இருக்கும் என்பதை வலியுறுத்தியும், நீட் தேர்வில் இருந்து தமிழகத்திற்கு விலக்கு அளிக்குமாறு மத்திய அரசை வலியுறுத்துவது உட்பட 23 தீர்மானங்கள் நிறைவேற்றப்பட்டன. </p>
      <p>மேலும், ஈழத்தமிழர்கள் சம உரிமை பெற்று வாழ வழிவகை செய்ய மத்திய அரசு உரிய நடவடிக்கை எடுக்க வலியுறுத்தியும், சென்னை சென்ட்ரல் ரயில் நிலையத்திற்கு எம்ஜிஆரின் பெயர் சூட்டிய மத்திய அரசுக்கு நன்றி தெரிவித்தும், உள்ளாட்சித் தேர்தலில் அதிமுக மற்றும் கூட்டணி கட்சிகளை வெற்றி பெற செய்ய வேண்டும் என்பது உள்ளிட்ட தீர்மானங்களும் நிறைவேற்றப்பட்டன. </p>
    </article>
  </body>
</html>