<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699925/%D8%AA%D8%A7%D8%B1%DB%8C%DA%A9%E2%80%8C%D8%AF%D8%B1%D9%87-%D9%BE%DB%8C%D8%B3%D8%AA-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A8%D8%A7-%D8%AC%D8%A7%D8%AF%D9%87-%D9%85%D8%AD%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="تاریک‌دره؛ پیست بین‌المللی با جاده محلی"/>
    <meta property="og:description" content="هر اندازه که تاریک‌دره را بهشت گمشده ایران‌زمین و پیست بین‌المللی بنامیم، نبود زیرساخت‌های استاندارد و ایمن همچون جاده دسترسی باعث شده تا کوچکترین پیست بین‌المللی کشور همچنان با مشکل تردد خودروها مواجه باشد."/>
  </head>
  <body>
    <article>
      <h1>تاریک‌دره؛ پیست بین‌المللی با جاده محلی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>هر اندازه که تاریک‌دره را بهشت گمشده ایران‌زمین و پیست بین‌المللی بنامیم، نبود زیرساخت‌های استاندارد و ایمن همچون جاده دسترسی باعث شده تا کوچکترین پیست بین‌المللی کشور همچنان با مشکل تردد خودروها مواجه باشد.</p>
      <p>به گزارش ایرنا، پیست اسکی تاریک دره همدان از معدود پیست های بین المللی کشور به شمار می رود که حتی برخی ها زمان استفاده از آن را بهتر از پیست های مطرح تهران و البرز ارزیابی می کنند.</p>
      <figure>
        <img src="https://cdn.asriran.com/files/fa/news/1398/9/3/1040123_836.jpg"/>
      </figure>
      <p>این پیست در دهه ۸۰ طی بازدید ناظران فدراسیون جهانی اسکی در فهرست پیست های بین المللی کشورمان قرار گرفت.</p>
      <p>پیست اسکی تاریک دره با یک هزار و ۶۰۰ متر طول قابلیت برگزاری مسابقات اسکی روی چمن و برف را در تمام فصول سال دارد و تله ‌سی‌یژ این مجموعه با ۱۰۰ صندلی و یک هزار و ۶۰۰ متر طول خط فعال شده و با راه‌اندازی این دستگاه وسعت پیست به ۵۰ هکتار رسیده است.</p>
      <p>نزدیکی تهران به همدان و قرار گرفتن موقعیت جغرافیایی پیست تاریک دره در نزدیک ترین مسیر تردد تا مرکز شهر همدان باعث شده تا اسکی بازان شرایط آن را ایده آل بدانند.</p>
      <p>اما با وجود برخورداری از این امتیازها، مسیر منتهی به پیست تاریک دره جاده ای محلی است و این امر به دغدغه ای برای اسکی بازان جهت بهره برداری از پیست تبدیل شده است.</p>
      <p>سالهاست که همزمان با فصل بارش برف در همدان به ویژه در دامنه های الوند و در مسیر گنج نامه، ابتکار همیشگی راهداران مسدود کردن مسیر پیست تاریک دره است.</p>
      <p>همان پیست بین المللی که حتی رئیس فدراسیون اسکی نیز موقعیت راهبردی آن را در کشور بی نظیر می داند اما مسیرش را همچنان محلی و فاقد ایمنی و استاندارد قلمداد می کند که امروزه به یک معضل بزرگ تبدیل شده است.</p>
      <p>جاده پر پیچ و خم این پیست از میان کوه و دره، مسیری هر چند با جاذبه طبیعی و نمایی زیبا از طبیعت بکر کوهستان به تصویر می کشد، اما خطر در هر قدم کمین می کند.</p>
      <p>این مسیر هر چند در دوره های مختلف با بیل میکانیکی و در حد چند متر، خاک برداری و عریضه سازی شده است اما همچنان استانداردها و ایمنی لازم را ندارد.</p>
      <p>در این سال ها نیز مسئولان اجرایی و اهل فن نتوانسته اند چاره ای به جز مسدود کردن فصلی جاده پیست، اقدام نو و کارگشایی انجام دهند.</p>
      <p>این در حالیست که محور توسعه استان گردشگری نامیده شده و این پیست بین المللی می تواند ظرفیتی بالقوه در رونق صنعت گردشگری به ویژه در حوزه زمستانی و ورزشی همدان تبدیل شود.</p>
      <p>این پیست علاوه بر زیرساخت های لازم برای انجام اسکی، با داشتن امکاناتی نظیر رستوران، کمپ اقامت، تله سی یژ، طبیعت رودخانه و فضای سبز و سایر امکانات تفریحی، قابلیت های متنوع را برای استفاده گردشگران مهیا ساخته است.</p>
      <p>اگرچه هنوز به آن اندازه که نیاز به راه اندازی پیست اسکی هست، برف در این پیست بارش نداشته، اما مسدود شدن جاده پیست گواه فصلی دیگر به تعطیلی آن می دهد.</p>
      <p>تاریک دره نیاز به چاره اندیشی مسئولان برای پیاده کردن طرح های اصولی در راستای ایجاد راه امن و استاندارد در جهت استفاده عموم دارد.</p>
      <p>پیست تاریک دره با ۱۰ کیلومتر فاصله از مرکز شهر همدان به عنوان نزدیک ترین پیست اسکی در کشور به شمار می رود اما همچنان جاده محلی را در مقابل خود می بیند.</p>
      <p>انتظار می رود مسئولان اجرایی استان راه حل مناسبی برای گشایش همیشگی این مسیر گردشگری پیدا کنند و اجازه ندهند یکی از مهمترین ظرفیت های طبیعی همدان این چنین پنهان بماند.</p>
      <p>رئیس هیات اسکی همدان در این باره گفت: پیست تاریک دره برای فعالیت اسکی بازان هنوز بازگشایی نشده و منتظر بارش برف به مقدار لازم و استاندار هستیم.</p>
      <p>مهدی کرمی افزود: با راه اندازی این پیست محدودیت در استفاده اسکی بازان نداریم و عموم مردم می توانند با تجهیزات از آن استفاده کنند.</p>
      <p>وی پیرامون وضعیت بسته شدن جاده پیست گفت: این اقدام در اختیار نیروهای راهداری است و در زمینه مسدود شدن یا بازگشایی مسیر تصمیم گیرنده نیستیم.</p>
      <p>کرمی خواستار چاره اندیشی مسئولان در ایمن سازی این جاده شد و افزود: دغدغه اصلی اسکی بازان و سایر شهروندان طبیعت دوست، بسته شدن این مسیر است.</p>
      <p>این روزها بهشت پنهان ایران زمین مشتاقانه در انتظار گردشگران و دوستداران طبیعت است تا همچنان حیات خود را تداوم ببخشد.</p>
      <p>پیست تاریک دره در ۱۰ کیلومتری مرکز شهر همدان واقع شده است و هفته گذشته همزمان با ریزش برف، توسط عوامل راهداری مسدود شد تا گلایه مردم را به دنبال داشته باشد.</p>
    </article>
  </body>
</html>