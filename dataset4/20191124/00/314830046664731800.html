<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939375/%D8%A2%D9%86%DA%86%D9%87-%D9%86%D8%AD%D9%88%D9%87-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%D9%85%D9%88%D8%B1%D8%AF-%D8%B3%DB%8C%D8%A7%D8%B3%D8%AA-%D8%AF%D8%A7%D8%AE%D9%84%DB%8C-%D8%A7%DB%8C%D8%B1%D8%A7%D9%86-%D9%85%DB%8C%E2%80%8C%DA%AF%D9%88%DB%8C%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="آنچه نحوه برخورد با اعتراضات اخیر در مورد سیاست داخلی ایران می‌گوید"/>
    <meta property="og:description" content="طی بیش از یک هفته گذشته و از زمان شروع اعتراضات به افزایش قیمت بنزین که در نهایت به اغتشاش در چندین شهر و استان ایران تبدیل شد، رسانه‌های خارجی دیدگاه‌های متفاوتی از موضوع اعتراضات و اغتشاشات در داخل ایران داشته اند. نشریه لس آنجلس تایمز امروز در تحلیلی از نحوه برخورد نیرو‌های امنیتی با اعتراضات و اغتشاشات، نکته‌ای در خصوص تحولات سیاست داخلی کشور بیان کرده است."/>
  </head>
  <body>
    <article>
      <h1>آنچه نحوه برخورد با اعتراضات اخیر در مورد سیاست داخلی ایران می‌گوید</h1>
      <h2>نگاه لس آنجلس تایمز به ناآرامی‌های اخیر؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>طی بیش از یک هفته گذشته و از زمان شروع اعتراضات به افزایش قیمت بنزین که در نهایت به اغتشاش در چندین شهر و استان ایران تبدیل شد، رسانه‌های خارجی دیدگاه‌های متفاوتی از موضوع اعتراضات و اغتشاشات در داخل ایران داشته اند. نشریه لس آنجلس تایمز امروز در تحلیلی از نحوه برخورد نیرو‌های امنیتی با اعتراضات و اغتشاشات، نکته‌ای در خصوص تحولات سیاست داخلی کشور بیان کرده است.</i>
      </p>
      <p>طی بیش از یک هفته گذشته و از زمان شروع اعتراضات به افزایش قیمت بنزین که در نهایت به اغتشاش در چندین شهر و استان ایران تبدیل شد، رسانه‌های خارجی دیدگاه‌های متفاوتی از موضوع اعتراضات و اغتشاشات در داخل ایران داشته اند. نشریه لس آنجلس تایمز امروز در تحلیلی از نحوه برخورد نیرو‌های امنیتی با اعتراضات و اغتشاشات، نکته‌ای در خصوص تحولات سیاست داخلی کشور بیان کرده است.</p>
      <p>به گزارش «تابناک»؛ هرچند بسیاری از رسانه های خارجی و به ویژه آمریکایی طی بیش از یک هفته گذشته از زاویه حمایتی از اغتشاشات و اعتراضات داخلی در ایران، به موضوع ناآرامی های اخیر کشور پرداخته بودند، امروز لس آنجلس تایمز دیدگاهی متفاوت را برای نگاه به این اعتراضات انتخاب کرده است.</p>
      <figure>
        <img src="https://cdn.tabnak.ir/files/fa/news/1398/9/3/1095040_189.jpg"/>
      </figure>
      <p>این نشریه در مطلب تحلیلی خود به نحوه برخورد نیرو‌های امنیتی با این ناآرامی‌ها و آنچه این مسأله در مورد تحولات سیاست داخلی ایران بیان می کند، پرداخته است.</p>
      <p>در ابتدای این مطلب آمده است: از وقتی که هزاران ایرانی در سراسر کشور بیش از یک هفته پیش برای اعتراض به افزایش بنزین به میزان ۵۰ درصد، به خیابان‌ها ریختند، نیرو‌های امنیتی به سرعت دست به کار شدند... .</p>
      <p>تحلیلگران می‌گویند، واکنش سخت دولت منعکس کننده وحدت روزافزون در بین نخبگان سیاسی ایران است و نشان می‌دهد که دولت رئیس جمهور حسن روحانی ـ که تا چندی پیش، دولتی نسبتاً معتدل خوانده می‌شد ـ به طور قابل توجهی به سمت راست حرکت کرده و به طور فزاینده‌ای با رهبران جناح تندرو همسو می‌شود.</p>
      <p>لس آنجلس تایمز در ادامه و با نیم نگاهی به اقدامات دولت ترامپ برای فشار به ایران می گوید: به گفته تحلیلگران، این تغییر، نشانه‌ای از این است که اعتدالیون و اصلاح طلبان ایرانی به دنبال خروج رئیس جمهور ترامپ در سال گذشته از توافق هسته‌ای چندجانبه ۲۰۱۵ با ایران و اعمال مجدد تحریم‌های اقتصادی، نفوذ خود را در میان اقشار جامعه از دست داده اند.</p>
      <p>در همین راستا، رضا اکبری، تحلیلگر این مطلب و عضو مؤسسه جنگ و صلح واشنگتن به لس آنجلس تایمز بیان کرده: ایران به ویژه هنگامی که یک تهدید خارجی را احساس می‌کند، به نیرو‌های امنیتی متکی است و به انسجام داخلی احتیاج دارد... به نظر می‌رسد در سال ۲۰۱۷ (سال ۹۶) شکاف بزرگی بین قوه مجریه، قوه قضاییه و قوه مقننه در ایران در مورد نحوه برخورد با اعتراضات وجود داشت، اما اکنون ظاهرا این شکاف در مورد نحوه برخورد با اعتراضات یا دیگر وجود ندارد یا بسیار جزئی است.</p>
      <p>به گفته این تحلیلگر، شدت برخورد با ناآرامی‌های اخیر در ایران می تواند نشانه‌ای از افزایش سطح انسجام در میان تصمیم سازان سیاسی ایران باشد.</p>
      <p>لس آنجلس تایمز در ادامه مطلب خود بیان کرده که به گفته تحلیلگران واکنش روحانی از نظر سیاسی مصلحت آمیز است، زیرا این امر منزوی ساختن و به حاشیه راندن دولت او از سمت اصولگرایان را سخت‌تر می کند. از نگاه این نشریه، این امر نیز در پی خروج ترامپ از برجام و توافق هسته‌ای با ایران است.</p>
      <p>به گفته این مطلب: روز چهارشنبه، روحانی اعتراضات را مورد اشاره قرار داد و کسانی را که به خیابان‌ها ریخته اند، «گروه کوچکی از سربازان دشمن» خواند. در حالی که وقتی دو سال پیش از این اعتراضات در ایران بروز کرد، روحانی در یک سخنرانی تلویزیونی، حق مردم را برای تظاهرات در خیابان‌ها به رسمیت شناخت.</p>
      <p>لس آنجلس تایمز توافق کلی نظام بر سر افزایش قیمت بنزین را نیز از جمله دلایل دیگری می داند که اکنون تصمیم سازان سیاسی در ایران از انسجام و همسویی بیشتری برخوردارند و در نهایت این امر را زمینه‌ای برای شکست اصلاح طلبان در انتخابات آینده مجلس می داند.</p>
      <p>اکبری به این نشریه گفته که تغییر موضع روحانی به جناح راست، هزینه سیاسی برای کاندیدا‌های اصلاح طلب را افزایش می دهد. به گفته او: اصلاح طلبان بازنده نهایی هستند، و فقط خودشان را برای دفاع از خود دارند. پیش از این هم شرایط برای اصلاح طلبان بد بوده، اما اکنون شرایط آن‌ها وخیم است.</p>
      <p>صرف نظر از میزان اعتبار تحلیل این نشریه در مورد سیاست داخلی ایران، نکته مهم در این مطلب نگاهی است که لس آنجلس تایمز برای بررسی پیامد‌های ناآرامی‌های اخیر در ایران انتخاب کرده و این موضوع نشان می دهد، تغییر چیدمان سیاست داخلی ایران به ویژه در آینده و دو انتخابات پیش روی، نکته مورد تمرکز فضای بین الملل در رابطه با سیاست داخلی ایران خواهد بود.</p>
    </article>
  </body>
</html>