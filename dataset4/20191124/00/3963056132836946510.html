<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/civitavecchia/a_tali_e_quali_il_civitavecchiese_claudio_sacco_imita_marco_masini_e_poi_duetta_con_lui-4883751.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="A &quot;Tali e quali&quot; il civitavecchiese Claudio Sacco imita Marco Masini e poi duetta con lui"/>
    <meta property="og:description" content="Buona la prima per Claudio Sacco, artista civitavecchiese che al suo debutto in tv, venerdì sera, ha conquistato un meritato terzo posto, al “Tali e Quali”, versione dedicata ai..."/>
  </head>
  <body>
    <article>
      <h1>A "Tali e quali" il civitavecchiese Claudio Sacco<br/>imita Marco Masini e poi duetta con lui</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Maria Cristina Gazzellini</a></address>
      <p>Buona la prima per Claudio Sacco, artista civitavecchiese che al suo debutto in tv, venerdì sera, ha conquistato un meritato terzo posto, al “Tali e Quali”, versione dedicata ai non vip del più celebre format di Carlo Conti  "Tale e Quale Show".</p>
      <p>Claudio Sacco in arte Voice, era tra i 12 artisti che si sono sfidati nel programma in prima serata su Rai 1, e con la sua imitazione del cantante Marco Masini ha subito affascinato pubblico e giuria, ottenendo un soddisfacente terzo posto anche se secondo le statistiche e il responso dei telespettatori sui social, è stato il preferito delle persone da casa. Durante la serata ha duettato anche con il cantante di Firenze ospite a sorpresa e insieme hanno interpretato (improvvisando al momento al pianoforte) “Disperato” e “Ci vorrebbe il mare”, due cavalli di battaglia di Masini che proprio con “Disperato” vinse la categoria Novità di Sanremo del 1990.</p>
      <p>Una esperienza positiva per il cantante imitatore di Civitavecchia, scoperto per caso lo scorso anno dal talent scout Alessio Fiorucci, che ora confessa che tra i suoi obiettivi ci sarebbe quello di volere partecipare alla versione completa del programma di Rai 1 “Tale e Quale Show”, perchè per la versione di una puntata secca è stato costretto a sacrificare imitazioni di altri cantanti che insieme a Marco Masini sono i suoi cavalli di battaglia. Dovendo però sceglierne uno, ha optato per il cantante toscano.</p>
      <p>.<br/> </p>
      <footer>© RIPRODUZIONE RISERVATA</footer>
    </article>
  </body>
</html>