<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774362,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מיזם הנסיעות בשבת: עוד ערים רוצות להצטרף, אבל לא בטוח שהתקציב הראשוני יספיק"/>
    <meta property="og:description" content="שהם כבר הודיעה על כוונתה להשתתף במיזם, הרצליה ובת-ים בוחנות הצטרפות. בעיריית תל אביב שמרו רזרבה תקציבית, אבל לא ברור אם היא תספיק"/>
  </head>
  <body>
    <article>
      <h1>מיזם הנסיעות בשבת: עוד ערים רוצות להצטרף, אבל לא בטוח שהתקציב הראשוני יספיק</h1>
      <h2>שהם כבר הודיעה על כוונתה להשתתף במיזם, הרצליה ובת-ים בוחנות הצטרפות. בעיריית תל אביב שמרו רזרבה תקציבית, אבל לא ברור אם היא תספיק</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ליאור גוטמן</a></address>
      <p><a href="https://www.calcalist.co.il/local/articles/0,7340,L-3773931,00.html">מיזם הנסיעות החינמי </a>שהושק במטרופולין תל אביב ביום שישי האחרון, בקושי השלים סופ"ש ראשון של פעילות בשטח, והוא כבר עומד בפני בעיית תקציב.</p>
      <p>המגבלה הראשונה היא מספר הערים שיקושרו למערכת ההסעה החינמית: בימים האחרונים התקבלו פניות בעיריית תל אביב לשתף ערים אחרות. העיר שהם מעוניינת להצטרף. ערים אחרות שמבצעות בדיקת ראשוניות הן הרצליה ובת-ים. לגבי חולון וראשון לציון עדיין לא ברור מה כוונתן.</p>
      <p> </p>
      <figure>
        <img src="https://images1.calcalist.co.il/PicServer3/2019/11/23/949312/10_l.jpg"/>
        <figcaption>מיניבוס השבת <br/>צילום: דנה קופל</figcaption>
      </figure>
      <p>בעיריית תל אביב היו שמחים שעוד ערים ישאו בנטל, אולם הבעיה היא שלמרות שרוב המסלול הוא בתוך העיר תל אביב, חלק מהתקצוב מיועד לממן גם את הנסיעה לערים אחרות, כאשר מרחק הנסיעה עלול להגביל הצטרפות חדשה, אלא אם כן העיר שתצטרף תממן את החלק היחסי.</p>
      <p>בעיריית תל אביב שמרו רזרבה תקציבית למיזם אולם הבוקר (א') לא בטוח שהיא תספיק מעבר ל-12.5 מיליון שקל שאושרו לשנה הקרובה, מתוכם כ-9 מיליון שקל רק מקופת עיריית תל אביב. היתר מקופת עיריות שכבר הצטרפו - גבעתיים, רמת השרון וקריית אונו. בעירייה בוחנים את המשמעות מתוך כוונה להרחיב את המיזם ככל שניתן.</p>
      <figure>
        <img src="https://images1.calcalist.co.il/PicServer3/2019/11/23/949310/9_l.jpg"/>
        <figcaption>רון חולדאי נסע בקו השבת <br/>צילום: כפיר סיון</figcaption>
      </figure>
      <p>המגבלה השנייה היא הביקוש שנרשם לשירות כבר בסופ"ש הראשון להפעלתו. בעירייה טוענים שמספר הנוסעים הכללי היה יותר מ-10,000 איש בכ-650 נסיעות. בחלק מהמקרים הביקוש היה גבוה ולא כולם הצליחו לעלות למיניבוס, ובחלק מהמקומות האפליקציות השונות עוד לא סונכרנו עם תדירות הנסיעה.</p>
      <p>לעיריית תל אביב יש סעיף בחוזה עם המפעיל לפיו ביקוש גבוה יחייב אותו לשדרג את המיניבוסים לאוטובוסים, אולם אלו לא יכולים לנוע בכל הרחובות, ובחלק מהשעות הם יעמדו בפקק כמו שאר המכוניות. הפתרון המסתמן הוא תגבור הנסיעות  וצמצום התדירות (כל חצי שעה) בשעות אחרות של היום ובחלק מששת הקווים.</p>
    </article>
  </body>
</html>