<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699957/%D8%A8%D8%A7%D8%B2%D8%AF%D8%A7%D8%B4%D8%AA-%D8%AA%D8%B9%D8%AF%D8%A7%D8%AF%DB%8C-%D8%A8%D9%87-%D8%A7%D8%AA%D9%87%D8%A7%D9%85-%D9%81%D8%B3%D8%A7%D8%AF-%D9%85%D8%A7%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="بازداشت تعدادی به اتهام فساد مالی"/>
    <meta property="og:description" content=" رییس کل دادگستری گلستان از شناسایی و دستگیری اعضای یک شبکه گسترده پولشویی در این استان خبر داد و گفت: اعضای این باند ۹ نفره در قالب یک شبکه گسترده در گلستان، سمنان و تهران اقدام به کلاهبرداری و پولشویی می‌کردند که با تلاش اداره اطلاعات استان گلستان دستگیر شدند."/>
  </head>
  <body>
    <article>
      <h1>بازداشت تعدادی به اتهام فساد مالی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040176_726.jpg"/>
      </figure>
      <p> رییس کل دادگستری گلستان از شناسایی و دستگیری اعضای یک شبکه گسترده پولشویی در این استان خبر داد و گفت: اعضای این باند ۹ نفره در قالب یک شبکه گسترده در گلستان، سمنان و تهران اقدام به کلاهبرداری و پولشویی می‌کردند که با تلاش اداره اطلاعات استان گلستان دستگیر شدند.</p>
      <p>به گزارش روز یکشنبه روابط عمومی دادگستری گلستان، هادی هاشمیان اظهار داشت: این افراد پرونده‌های صوری دریافت تسهیلات کلان با سود کم در شبکه بانکی تشکیل می‌دادند و سپس این وام‌های صوری را با سود ۳۰ درصد سپرده گذاری کرده و در حالی‌که پولی سپرده گذاری نکرده بودند میلیاردها تومان سود دریافت می کردند.</p>
      <p>به گفته وی ۳۰۰ نفر ذیل این شبکه فعالیت می‌کردند که ۹ سرشاخه اصلی آن دستگیر شده‌ و احتمال افزایش تعداد دستگیری‌ها نیز وجود دارد.</p>
      <p>رییس کل دادگستری گلستان ادامه داد: یکی دیگر از شگردهای پولشویی این افراد، ارزش گذاری غیرواقعی واحدهای تولیدی و فروش آن به موسسات مالی بود که از این راه نیز میلیاردها تومان به جیب ‌زدند.</p>
      <p>به گفته هاشمیان بخشی از اقدامات پولشویی این افراد در قالب ۴۰ شرکت خدماتی و تولیدی انجام می‌شد.</p>
      <p>رییس کل دادگستری گلستان افزود: بررسی‌های اولیه نشان می‌دهد این افراد حدود ۱۰ میلیارد ریال پولشویی کردند که با ادامه تحقیقات و حسابرسی ها، احتمال افزایش این رقم وجود دارد.</p>
      <p>وی گفت: تاکنون از این افراد، ۳۰۰ سند مربوط به ماشین‌های سنگین به ارزش بیش از ۲۰۰ میلیارد ریال کشف و ضبط شد.</p>
      <p>هاشمیان با اشاره به اینکه متهمان این پرونده اموال خود را به نام دیگران سند می‌زدند و از آنان وکالتنامه و اقرارنامه می‌گرفتند، گفت: با تلاش‌های انجام شده علاوه بر این خودروها تاکنون ۳۰ کیلوگرم شمش طلا و صدها ملک مسکونی، تجاری و کشاورزی و سهام در داخل و خارج کشور از این افراد کشف و شناسایی شد.</p>
    </article>
  </body>
</html>