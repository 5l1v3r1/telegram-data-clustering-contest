<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/24014342/Supreme-Court-case-against-Maharastra-Governor--Hearing.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="மராட்டிய கவர்னருக்கு எதிராக சுப்ரீம் கோர்ட்டில் வழக்கு - இன்று விசாரணை"/>
    <meta property="og:description" content="மராட்டிய கவர்னருக்கு எதிராக சுப்ரீம் கோர்ட்டில் சிவசேனா உள்ளிட்ட 3 கட்சிகள் வழக்கு தொடர்ந்தன. இந்த வழக்கு உடனடியாக இன்று விசாரணைக்கு வருகிறது."/>
  </head>
  <body>
    <article>
      <h1>மராட்டிய கவர்னருக்கு எதிராக சுப்ரீம் கோர்ட்டில் வழக்கு - இன்று விசாரணை</h1>
      <h2>மராட்டிய கவர்னருக்கு எதிராக சுப்ரீம் கோர்ட்டில் சிவசேனா உள்ளிட்ட 3 கட்சிகள் வழக்கு தொடர்ந்தன. இந்த வழக்கு உடனடியாக இன்று விசாரணைக்கு வருகிறது.</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>புதுடெல்லி, <br/><br/>மராட்டிய மாநிலத்தில் அதிரடி அரசியல் திருப்பமாக நேற்று காலை மும்பை கவர்னர் மாளிகையில் நடந்த பதவி ஏற்பு நிகழ்ச்சியில் முதல்- மந்திரியாக தேவேந்திர பட்னாவிசும், துணை முதல்-மந்திரியாக தேசியவாத காங்கிரஸ் சட்டசபை கட்சி தலைவர் அஜித் பவாரும் பதவி ஏற்றனர்.</p>
      <p>இதையடுத்து சிவசேனா, தேசியவாத காங்கிரஸ், காங்கிரஸ் கட்சிகள் இணைந்து சுப்ரீம் கோர்ட்டில் மராட்டிய கவர்னரின் நடவடிக்கைக்கு எதிராக ‘ரிட்’ வழக்கு ஒன்றை தொடுத்தன. இந்த வழக்கில் கூறி இருப்பதாவது:-<br/><br/>மராட்டிய கவர்னர் பாரபட்சமாக நடந்து கொண்டுள்ளார். கவர்னர் மாளிகையை அவர் கேலிக்கூத்தாக்கி விட்டார். 22-ந் தேதி இரவுக்கும், 23-ந் தேதி காலைக்கும் இடையேயான கவர்னரின் நடவடிக்கைகளால், 23-ந் தேதி பதவி ஏற்பு நிகழ்ச்சி நடந்துள்ளது. மத்தியில் ஆட்சி அதிகாரத்தில் உள்ள அரசியல் கட்சியின் தூண்டுதலின்பேரில் கவர்னர் செயல்பட்டுள்ளார்.<br/><br/>தேவேந்திர பட்னாவிஸ் ஆட்சி அமைக்க எப்படி, என்ன விதமாக உரிமை கோரினர் என்பது பொதுவெளியில் இல்லை. தேவேந்திர பட்னாவிசுக்கு பதவிப்பிரமாணம் செய்து வைத்ததில் கவர்னர் தன்னிச்சையாக செயல்பட்டுள்ளார். இவ்வாறு வழக்கில் கூறப்பட்டுள்ளது.<br/><br/>இந்த வழக்கு அவசர வழக்காக இன்று (ஞாயிற்றுக்கிழமை) காலை 11.30 மணிக்கு விசாரணைக்கு வருகிறது. இந்த தகவலை மனுதாரர் தரப்பு வக்கீல் சுனில் பெர்னாண்டஸ் தெரிவித்தார்.</p>
    </article>
  </body>
</html>