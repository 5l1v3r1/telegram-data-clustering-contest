<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774398,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="אלי לוי מתמנה למנכ&quot;ל משותף בבית ההשקעות מור לצד אביו"/>
    <meta property="og:description" content="מור השקעות רושמת רווח נקי של כ-4.5 מיליון שקל ברבעון השלישי של השנה - ירידה של כ-55% ביחס לרבעון המקביל אשתקד. בית ההשקעות יחלק דיבידנד בהיקף של כ-5.16 מיליון שקל"/>
  </head>
  <body>
    <article>
      <h1>אלי לוי מתמנה למנכ"ל משותף בבית ההשקעות מור לצד אביו</h1>
      <h2>מור השקעות רושמת רווח נקי של כ-4.5 מיליון שקל ברבעון השלישי של השנה - ירידה של כ-55% ביחס לרבעון המקביל אשתקד. בית ההשקעות יחלק דיבידנד בהיקף של כ-5.16 מיליון שקל</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">רחלי בינדמן</a></address>
      <p><a href="https://www.calcalist.co.il/stocks/home/0,7340,L-3959-1141464,00.html?quote=%D7%9E%D7%95%D7%A8%20%D7%94%D7%A9%D7%A7%D7%A2%D7%95%D7%AA">מור השקעות</a>רושמת רווח נקי של כ-4.5 מיליון שקל ברבעון השלישי של השנה ורווח נקי של 18.3 מיליון שקל בשלושת הרבעונים הראשונים של השנה, וזאת בהתאם לתחזית שסיפקה לשנת 2019. מדובר בירידה של כ-32.3% ביחס לרבעון הקודם וירידה של כ-55% ביחס לרבעון המקביל אשתקד.</p>
      <p>ברקע הוצאות גדולות בגין כניסה לפעילויות חדשות ותשלום בגין הסכמות לסיום העסקתו של מנכ"ל חברת הגמל שרכשה מור - דב סיני. את סיני החליף אייל שלייפר.</p>
      <p>היקף הנכסים המנוהלים על ידי מור השקעות עלה מתחילת השנה בכ-24.2% (כ-4.8 מיליארד שקל) והיא מנהלת נכון ל-14 בנובמבר 2019 נכסים בהיקף של כ-24.5 מיליארד שקל, מתוכם כחצי מיליארד שקל בחיסכון ארוך טווח.</p>
      <figure>
        <img src="https://images1.calcalist.co.il/PicServer2/20122005/595718/15_l.jpg"/>
        <figcaption>אלי לוי <br/>צילום: עמית שעל</figcaption>
      </figure>
      <p>בית ההשקעות יחלק דיבידנד בהיקף של כ-5.16 מיליון שקל, אשר יתווספו ל-87.15 מיליון שקל שחולקו מאז שהונפק ביולי 2017. מיום ההנפקה חילקה מור השקעות דיבידנד בהתאם למדיניות חלוקת דיבידנד של לכל הפחות 80% מיתרת הרווחים הראויים לחלוקה.</p>
      <p>עם פרסום הדוחות דיווחה החברה כי אלי לוי, מנכ"ל מור קרנות נאמנות, מונה למנכ"ל משותף במור השקעות, לצדו של יוסי לוי, מייסד החברה.</p>
      <figure>
        <img src="https://images1.calcalist.co.il/PicServer3/2019/06/25/915897/3L.jpg"/>
        <figcaption>יוסי לוי מנכ"ל מור בית השקעות <br/>צילום: בועז צרפתי</figcaption>
      </figure>
      <p>בדו״ח הדירקטוריון של מור נכתב כי במהלך השנה השקיעה החברה משאבים ניהוליים וכספיים אשר באים לידי ביטוי בדוחות הרבעון, וזאת במטרה להוסיף מוקדי צמיחה ורווח נוספים, בהם גם פעילויות שתלויות פחות בתנודות שוק ההון.</p>
      <p>להערכת החברה, היקף ההשקעה צפוי לקטון החל משנת 2020, והיא מעריכה כי ההשקעות שבוצעו יביאו לגידול משמעותי בהיקף הנכסים המנוהלים בתחום החיסכון ארוך טווח ולשיפור בתוצאות הפעילויות הנוספות, החל משנה הבאה. כמו כן, תוצאות הרבעון כוללות הוצאות חריגות בגין הסכמות בדבר סיום כהונתו של מנכ"ל מור גמל היוצא, דב סיני בסך כולל של כ-2.4 מיליון שקל. החברה הותירה את תחזיותיה לשנת 2019 ללא שינוי.</p>
    </article>
  </body>
</html>