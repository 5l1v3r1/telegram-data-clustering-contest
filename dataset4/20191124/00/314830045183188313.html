<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939336/%D9%85%D8%AD%D9%85%D9%88%D8%AF-%D8%B9%D8%A8%D8%A7%D8%B3-%D8%B8%D9%84%D9%85-%D8%A2%D9%85%D8%B1%DB%8C%DA%A9%D8%A7-%D9%BE%D8%A7%DB%8C%D8%AF%D8%A7%D8%B1-%D9%86%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="محمود عباس: ظلم آمریکا پایدار نخواهد بود"/>
    <meta property="og:description" content="امضای تومار از سوی ۱۳۵ نماینده کنگره آمریکا، نشانی آشکار بر مخالفت آن‌ها با اظهارات پمپئو درباره شهرک سازی‌های رژیم صهیونیستی و نقض قوانین بین‌المللی است."/>
  </head>
  <body>
    <article>
      <h1>محمود عباس: ظلم آمریکا پایدار نخواهد بود</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>امضای تومار از سوی ۱۳۵ نماینده کنگره آمریکا، نشانی آشکار بر مخالفت آن‌ها با اظهارات پمپئو درباره شهرک سازی‌های رژیم صهیونیستی و نقض قوانین بین‌المللی است.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1094999_727.jpg"/>
      </figure>
      <p>«محمود عباس» رئیس تشکیلات خودگردان فلسطین شنبه شب در خصوص اظهارات اخیر «مایک پمپئو» وزیر خارجه امریکا درباره شهرک سازی‌های رژیم صهیونیستی، گفت: ظلم آمریکا پایدار نخواهد بود.</p>
      <p>به گزارش «تابناک» به نقل از ایرنا از خبرگزاری رسمی فلسطین (وفا)، عباس افزود: امضای تومار از سوی ۱۳۵ نماینده کنگره آمریکا، نشانی آشکار بر مخالفت آن‌ها با اظهارات پمپئو درباره شهرک سازی‌های رژیم صهیونیستی و نقض قوانین بین‌المللی است.</p>
      <p>وی گفت: حق با ماست و هرگز تصمیمات دولت آمریکا را نمی‌پذیریم؛ همان طور که تصمیمات پیشین آن‌ها را نپذیرفتیم.</p>
      <p>رئیس تشکیلات خودگردان فلسطین اضافه کرد؛ ما آماده اجرای فوری هر گونه تصمیم و قطعنامه‌ای از سوی شورای امنیت درباره مسأله فلسطین با هدف حل این مسأله هستیم.</p>
      <p>عباس همچنین تأکید کرد که قدس، پایتخت ابدی فلسطین است که در سال ۱۹۶۷ اشغال شد و همه توافق های پیشین با طرف اسرائیلی بر اشغالی بودن خاک قدس تأکید دارد.</p>
      <p>«مایک پمپئو» وزیر خارجه آمریکا دوشنبه‌ گذشته اعلام کرده بود که دولت ترامپ «پس از مطالعه دقیق مباحث حقوقی همه طرف‌ها» اعلام می‌کند که شهرک‌سازی رژیم صهیونیستی در کرانه باختری با قوانین بین‌المللی ناسازگار نیست.</p>
      <p>پمپئو تصریح کرد: بیانیه‌های دولتی ایالات متحده درباره فعالیت‌های شهرک‌سازی در کرانه باختری در دهه‌های گذشته ناهماهنگ بوده است.</p>
      <p>در زمان حاضر ۴۰۰ هزار شهرک‌نشین در کرانه باختری و ۲۰۰ هزار شهرک‌نشین نیز در قدس شرقی زندگی می‌کنند که بر اساس قوانین بین‌المللی، اسکان این افراد در مناطق مذکور غیرقانونی است.</p>
      <p>قطعنامه ۱۲۳۴ شورای امنیت نیز که ۲۳ دسامبر ۲۰۱۶ به تصویب رسید، تأکید می‌کند؛ رژیم صهیونیستی باید فوراً به شهرک‌سازی خود در اراضی اشغالی فلسطین پایان دهد.</p>
    </article>
  </body>
</html>