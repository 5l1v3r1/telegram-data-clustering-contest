<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699831/%D8%A7%D8%AA%D8%AD%D8%A7%D8%AF%DB%8C%D9%87-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%86%D9%87%D8%A7%D8%AF%D9%87%E2%80%8C%D9%87%D8%A7%DB%8C-%D8%AF%D8%A7%D9%85-%D9%88-%D8%B7%DB%8C%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="اتحادیه: کاهش قیمت نهاده‌های دام و طیور"/>
    <meta property="og:description" content="دبیر اتحادیه واردکنندگان نهاده‌های دام و طیور ایران از کاهش قیمت این محصولات خبر داد."/>
  </head>
  <body>
    <article>
      <h1>اتحادیه: کاهش قیمت نهاده‌های دام و طیور</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039955_557.jpg"/>
      </figure>
      <p>دبیر اتحادیه واردکنندگان نهاده‌های دام و طیور ایران از کاهش قیمت این محصولات خبر داد.</p>
      <p>کورش سیامک در گفت‌وگو با ایسنا، اظهار کرد: میزان واردات نهاده‌های دام و طیور توسط بخش خصوصی که در خلال سالهای اخیر بیشترین سهم را در تامین نهاده‌های مذکور ایفا کرده است، با وجود مشکلات مختلف در طول سال جاری حتی از سنوات قبل چشمگیرتر بوده است.</p>
      <p>وی افزود: روند تحویل این نهاده‌ها در ماه‌های گذشته ادامه داشته و امروز تعداد قابل توجهی از محمولات ذرت دامی، کنجاله سویا و جو خریداری شده توسط بخش خصوصی از بنادر آمریکای جنوبی و دریای سیاه به سوی بنادر کشور در خلیج فارس فرستاده شده‌اند. در کنار آن به شکل دائمی، واگن‌های حامل نهاده از قفقاز مقادیر ذرت و جوی خریداری شده را در مبادی ورودی مختلف از سرخس تا مرز آستارا به کشور وارد می‌کنند.</p>
      <p>دبیر اتحادیه واردکنندگان نهاده‌های دام و طیور ایران با بیان کاهش قیمت این نهاده‌ها در برخی نقاط کشور، بیان کرد: فراوانی نهاده‌های دام و طیور در اقصی نقاط کشور و انباشتگی قابل توجه ذخایر استراتژیک شرکت‌های دولتی و شبه دولتی موجب وفور عرضه شده که در نتیجه آن قیمت برخی از نهاده‌ها رو به کاهش نیز گذاشته است.</p>
      <p>سیامک خاطرنشان کرد: با توجه به اهتمام جدی وزارت صنعت، معدن و تجارت (صمت) و بانک مرکزی به تامین ارز مورد نیاز واردکنندگان، همچنین انتظار می‌رود تحقق این امر موجب آزادسازی حجم قابل توجه دیگری از محمولات وارداتی و ورود آنها به چرخه مصرف شود؛ از این رو نه تنها افزایش قیمت در حوزه نهاده‌های دام و طیور نخواهیم داشت بلکه احتمال کاهش قیمت نیز دور از انتظار نیست.</p>
    </article>
  </body>
</html>