<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/afganistanda-bazi-gruplar-oylarin-yeniden-sayilmasini-engelliyor/1653907"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Afganistan'da bazı gruplar oyların yeniden sayılmasını engelliyor"/>
    <meta property="og:description" content="Afganistan Bağımsız Seçim Komisyonu, Afganistan genelinde 7 vilayette bazı adayları destekleyen grupların oyların yeniden sayılmasını engellediğini bildirdi."/>
  </head>
  <body>
    <article>
      <h1>Afganistan'da bazı gruplar oyların yeniden sayılmasını engelliyor</h1>
      <h2>Afganistan Bağımsız Seçim Komisyonu, Afganistan genelinde 7 vilayette bazı adayları destekleyen grupların oyların yeniden sayılmasını engellediğini bildirdi.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Sayed Khodaberdi Sadat  </a></address>
      <h4>Kabil</h4>
      <p>Seçim Komisyonu Başkanı Hava Alem Nuristani, basın mensuplarına yaptığı açıklamada, şu ana kadar 24 vilayette oyların yeniden sayıldığını, 3 vilayette de oy sayımının devam ettiğini söyledi.</p>
      <p>Bazı adayları destekleyen grupların protesto eylemleri sonucu 7 vilayette oyların yeniden sayılmasının engellendiğini ifade eden Nuristani, bu nedenle seçim sonuçlarının zamanında açıklanamayabileceğini belirtti.</p>
      <p>Nuristani, seçim komisyonunun bağımsız bir kurum olduğunu ve hiçbir adayı desteklemediğini kaydetti.</p>
      <p>Hileli oyların asla geçerli sayılmayacağına dikkati çeken Nuristani, bu konuda şikayeti olan adayların, Seçim Şikayet Komisyonuna başvuruda bulunabileceğinin altını çizdi.</p>
      <p>Öte yandan Afganistan cumhurbaşkanı adayları Abdullah Abdullah, Rahmatullah Nabil, Hakim Tursan, Gülbeddin Hikmetyar oyların yeniden sayılmasına karşı çıkıyor.</p>
      <h3>Taliban'ın devrilmesinin ardından 4'üncü seçim</h3>
      <p>Taliban'ın 2001'de devrilmesinin ardından 4'üncü kez cumhurbaşkanı seçimi yapılan ülkede, Taliban'ın tehditlerine karşı olağanüstü güvenlik önlemleri alınmıştı. 14 cumhurbaşkanı adayının yarıştığı seçimde, 9 milyon 600 bin seçmenden 2 milyon 695 bini oy kullanmıştı.</p>
      <p>Ülkede 2014'te düzenlenen cumhurbaşkanlığı seçimlerine katılım yüzde 50'nin üzerindeydi.</p>
      <related>
        <a href="https://www.aa.com.tr/tr/dunya/afganistanda-bazi-gruplar-oylarin-yeniden-sayilmasini-engelliyor/1653907"/>
        <a href="https://www.aa.com.tr/tr/dunya/trump-katar-emiri-ile-talibanin-serbest-biraktigi-rehineleri-gorustu/1653244"/>
        <a href="https://www.aa.com.tr/tr/politika/mhp-genel-baskani-bahceli-secimler-zamaninda-yapilmalidir/1653060"/>
        <a href="https://www.aa.com.tr/tr/dunya/sri-lanka-cumhurbaskani-kardesini-gecici-basbakan-olarak-atadi/1652478"/>
        <a href="https://www.aa.com.tr/tr/dunya/-israil-tarihinde-ilk-kez-hukumeti-kurma-gorevi-meclise-verildi-/1651991"/>
        <a href="https://www.aa.com.tr/tr/dunya/israilde-bir-yil-icinde-3-kez-secim-kapida/1651671"/>
      </related>
    </article>
  </body>
</html>