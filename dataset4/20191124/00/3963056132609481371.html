<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/salute/medicina/artrite_diabete_cura_insieme_terapia_per_due-4883918.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Artrite e diabete si curano insieme, arriva la “terapia per due”"/>
    <meta property="og:description" content="Sono circa 400.000 gli italiani che soffrono di artrite reumatoide, di questi quasi 55.000 devono fare i conti anche con il diabete di tipo 2. A favore di questi pazienti, arriva ora una svolta per..."/>
  </head>
  <body>
    <article>
      <h1>Artrite e diabete si curano insieme, arriva la “terapia per due”</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Sono circa 400.000 gli italiani che soffrono di artrite reumatoide, di questi quasi 55.000 devono fare i conti anche con il diabete di tipo 2. A favore di questi pazienti, arriva ora una svolta per semplificare la terapia con "una cura per due". Artrite reumatoide e diabete, infatti, si possono curare insieme, perchè un farmaco contro l'artrite ha dimostrato di abbassare anche la glicemia. Lo dimostra uno studio italiano pubblicato sulla rivista Plos Medicine e condotto su pazienti con artrite reumatoide e diabete di tipo 2. Basta dunque un farmaco che 'spegne' la molecola interleuchina-1 per migliorare i sintomi dell'artrite e ridurre al tempo stesso la glicemia, diminuendo del 42% la quota di pazienti con gli zuccheri fuori controllo, e con un effetto positivo 'doppio' che semplifica la cura. I risultati sono stati tanto positivi da aver portato all'interruzione anticipata della sperimentazione.</p>
      <p>Le due malattie condividono alcuni meccanismi molecolari e questo potrebbe spiegare l'efficacia della cura unica: al momento della prescrizione terapeutica, optare per un inibitore di interluchina-1 fra i farmaci disponibili per il trattamento dell'artrite reumatoide potrebbe perciò, affermano gli esperti, essere di grande aiuto nelle tante persone che soffrono anche di diabete di tipo 2.</p>
      <p>«L'artrite reumatoide è una patologia infiammatoria cronica autoimmune che si associa spesso ad altre malattie come problemi cardiovascolari, infezioni, tumori, disturbi polmonari e neuropsichiatrici - spiega Roberto Giacomelli, direttore della Divisione di Reumatologia del Dipartimento di Biotecnologie e Scienze Cliniche Applicate dell'Università de L'Aquila e coordinatore dello Studio -. Il diabete di tipo 2 è una delle patologie associate più frequenti: avere l'artrite reumatoide infatti raddoppia il rischio di ammalarsi di diabete. Le stime internazionali infatti - conclude l'esperto - ipotizzano che la glicemia alta riguardi dal 15 al 50% dei pazienti con artrite reumatoide».    </p>
      <footer>Ultimo aggiornamento: 25 Novembre, 20:45<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/salute/ricerca/diabete_frattura_vertebrale_oggi_ultime_notizie-4880144.html"/>
        <a href="https://www.ilmessaggero.it/salute/ricerca/invecchiamento_precoce_malattia_sammy_basso_progeria-4870443.html"/>
      </related>
    </article>
  </body>
</html>