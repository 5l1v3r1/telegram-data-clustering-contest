<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/kolumbijski-predsednik-zaradi-protestov-v-bogoti-uvedel-policijsko-uro-742824"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Kolumbijski predsednik zaradi protestov v Bogoti uvedel policijsko uro"/>
    <meta property="og:description" content="Kolumbijski predsednik Ivan Duque je v petek zvečer v prestolnici Bogota zaradi nadaljevanja protestov proti njegovi konservativni vladi uvedel policijsko uro."/>
  </head>
  <body>
    <article>
      <h1>Kolumbijski predsednik zaradi protestov v Bogoti uvedel policijsko uro</h1>
      <h2>
        <b>Kolumbijski predsednik Ivan Duque je v petek zvečer v prestolnici Bogota zaradi nadaljevanja protestov proti njegovi konservativni vladi uvedel policijsko uro. Protesti so se začeli v četrtek z množičnim pohodom po ulicah prestolnice in splošno stavko.</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>Duque je sporočil, da uvaja policijsko uro, da bi omejil spopade med protestniki in policijo. Ta je sicer v petek več tisoč protestnikov pregnala z glavnega Trga Bolivar s solzivcem in pendreki.<br/><br/>V četrtek se je protivladnih protestov in splošne stavke po državi udeležilo 250.000 ljudi in šele proti koncu je prišlo do spopadov s policijo. V noči na petek so v nasilju umrle tri osebe.<br/><br/>Duque je ob najavi policijske ure prav tako naznanil, da bo v prizadevanjih za zmanjšanje napetosti prihodnji teden odprl nacionalni dialog.<br/><br/>V televizijskem nagovoru je povedal, da bo dialog potekal na regionalni ravni in da bo vključeval vse družbene in politične skupine. Doseči želi okrepitev in reformo socialne politike in zmanjšanje socialnih razlik preko zbiranja predlogov za srednje- in dolgoročne rešitve ukoreninjenih težav, kot sta neenakost in korupcija.<br/><br/>Duque je bil lani izvoljen zaradi obljube, da bo spremenil zgodovinski mirovni sporazum iz leta 2016 med vlado in levičarskimi gverilci. Priljubljenost njegove vlade, ki velja za ključno zaveznico ZDA, od takrat upada. Država se sooča s težavami, ker gosti 1,4 milijona beguncev iz sosednje Venezuele, kjer že več let vlada huda gospodarska kriza, propada mirovnega dogovora z Revolucionarnimi oboroženimi silami Kolumbije (Farc) iz leta 2016 ter vedno večjega prekupčevanja z mamili.</p>
      <p>loading...</p>
    </article>
  </body>
</html>