<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/sport/2019/11/labdarugas-labdarugo-nb-i-a-13-fordulo-zaromerkozesenek-eredmenye"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Labdarúgó NB I - A 13. forduló zárómérkőzésének eredménye"/>
    <meta property="og:description" content="Labdarúgás"/>
  </head>
  <body>
    <article>
      <h1>Labdarúgó NB I - A 13. forduló zárómérkőzésének eredménye</h1>
      <h2>Labdarúgás</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Ferencvárosi TC-Zalaegerszegi TE mérkőzés.</b>
      </p>
      <p>
        <b>A címvédő Ferencváros állt a tabella élére a labdarúgó OTP Bank Ligában, miután a 13. forduló zárómérkőzésén otthon 3-2-re legyőzte az újonc Zalaegerszeget vasárnap.</b>
      </p>
      <h3>OTP Bank Liga, 13. forduló:<br/>Ferencvárosi TC-Zalaegerszegi TE 3-2 (3-1)</h3>
      <p>Groupama Aréna, 9123 néző, v.: Bognár<br/>gólszerző: Boli (6.), Nguen (15.), Isael (45.), illetve Radó (18.), Bobál G. (60.)<br/>sárga lap: illetve Devecseri (13.)<br/><b>Ferencváros:</b><br/>Dibusz - Lovrencsics, Blazic, Frimpong, Civic - Haratin, Ihnatenko - Isael, Nguen (Skvarka, 76.), Varga R. (Botka, 89.) - Boli (Szihnyevics, 85.)<br/><br/><b>Zalaegerszeg:</b><br/>Demjén - Bolla, Bobál D., Devecseri, Bedi - Kocsis G. - Stieber, Mitrovic, Holodjuk (Ikoba, 50.), Radó (Babati, 70.) - Bobál G. (Grumic, 83.)</p>
      <p>Bár a vendégek bátor mezőnyjátékkal nyitottak, a Ferencváros első labdájából gólt érő támadást vezetett, a 15. percben pedig már úgy volt kétgólos az előnye, hogy közben Isael egy büntetőt a kapufára rúgott. Ilyen kezdés után sem zuhant össze a ZTE, amely a 18. percben Radó találatával szépített. A fizikai párharcoktól és szabálytalanságoktól mentes, közepes színvonalú, mégis szórakoztató folytatásban egy szöglet után Nguen fejelt a kapufára. Ettől eltekintve viszont a kapuk sokáig nem forogtak veszélyben, majd a szünet előtti percben Isael szép egyéni megmozdulás végén növelte a hazaiak előnyét.</p>
      <p>A második félidő elején Ikoba érkezésével kétcsatáros felállásra váltott a ZTE, amely Bobál Gergely találatával a 60. percben váratlanul csökkenteni tudta a különbséget. Ez fokozta a mérkőzés iramát, amíg azonban a hazaiaknak csak lehetőségük volt, a vendégeknek helyzeteik is: előbb Stieber lövését Dibusz védte, majd Babati fejesét a léc. A hajrában - amelyet mindkét fél részéről kimaradt ziccer vezetett fel - a hazaiak megelégedtek azzal, hogy a lefújásig megőrizték az előnyüket.</p>
      <p>A zöld-fehérek az újabb győzelemmel a bajnokságban pályaválasztóként már 43 veretlenül megvívott találkozónál tartanak.<br/>A tabellán a Ferencváros - amely csütörtökön Európa-liga-csoportmérkőzésen a Groupama Arénában fogadja az Espanyolt - úgy vezet két ponttal a Mezőkövesd és hárommal a MOL Fehérvár FC előtt, hogy egy mérkőzéssel kevesebbet játszott a második és harmadik helyen álló riválisainál.</p>
    </article>
  </body>
</html>