<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939440/%D8%B1%D8%A6%DB%8C%D8%B3-%D8%AE%D8%A7%D9%86%D9%87-%D8%A7%D8%AD%D8%B2%D8%A7%D8%A8-%D8%AF%D8%B1-%D9%82%D8%B6%DB%8C%D9%87-%D8%A8%D9%86%D8%B2%DB%8C%D9%86-%D8%A8%D8%A7-%D9%86%D8%AE%D8%A8%DA%AF%D8%A7%D9%86-%D9%85%D8%B4%D9%88%D8%B1%D8%AA-%D9%86%D8%B4%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="رئیس خانه احزاب: در قضیه بنزین با نخبگان مشورت نشد"/>
    <meta property="og:description" content="روح الامینی با انتقاد از بی‌توجهی و عدم تعامل دولت با احزاب گفت: در قضیه اصلاح قیمت بنزین بی‌تدبیری صورت گرفت و با نخبگان نیز مشورت نشد."/>
  </head>
  <body>
    <article>
      <h1>رئیس خانه احزاب: در قضیه بنزین با نخبگان مشورت نشد</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>روح الامینی با انتقاد از بی‌توجهی و عدم تعامل دولت با احزاب گفت: در قضیه اصلاح قیمت بنزین بی‌تدبیری صورت گرفت و با نخبگان نیز مشورت نشد.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095163_539.jpg"/>
      </figure>
      <p>رئیس خانه احزاب کشور با انتقاد از بی‌توجهی و عدم تعامل دولت با احزاب گفت: در قضیه اصلاح قیمت بنزین بی‌تدبیری صورت گرفت و با نخبگان نیز مشورت نشد.</p>
      <p>به گزارش «تابناک» به نقل از مهر، عبدالحسین روح الامینی امروز شنبه در همایش تحزب و توسعه لرستان در سخنانی با اشاره به اینکه مشکلی که در جریانات حزبی، سیاسی، اردوگاه ها، فراکسیون ها و ... داریم این است که ساز و کارها و گروهی را ایجاد می کنیم و سپس آن را رها می کنیم، اظهار داشت: فعالیت برخی از با سابقه ترین حزب های ما در کشور به طول عمر انقلاب اسلامی هم نمی رسند و این در حالیست که باید ده ها سال بگذرد تا به نتایج مدنظر برسیم.</p>
      <p>
        <b>انتقاد از عدم طرح مشکلات لرستان از سوی احزاب</b>
      </p>
      <p>وی در ادامه با انتقاد از عدم طرح مطالبات و مشکلات لرستان از سوی احزاب در این همایش، افزود: من متاسف هستم که در این جلسه، جز دو تا سه نکته از مجموع یک ساعت و نیم جلسه، برنامه ای به لحاظ تغییر مسائل استان با عدد و رقم مانند بیکاری و ... ارائه نشد و همچنین راه علاج و رفع مشکلات نیز مطرح نشد.</p>
      <p>رئیس خانه احزاب کشور با تاکید بر اینکه ما می توانیم هزاران بحث را داشته باشیم، اما اگر مسائل را تبیین نکنیم و علاج جویانه برنامه ندهیم به نتیجه نخواهیم رسید، گفت: باید رتبه لرستان به طور مثال در حوزه بیکاری اعلام شود و بررسی شود که علت چیست؟ دارایی ها و ظرفیت های لرستان چیست؟</p>
      <p>روح الامینی، بیان داشت: اگر تعامل و همکاری ها تداوم داشته باشد می توانیم به نقاطی که ترسیم می کنیم برسیم.</p>
      <p>
        <b>اعتراض احزاب کشور به روند افزایش قیمت بنزین</b>
      </p>
      <p>وی با اشاره به اینکه دولت ها می آیند و می روند اما احزاب و جریانات سیاسی ماندگار تر هستند، گرچه همین دوستان هم از شانه ما احزاب بالا رفته اند و وقتی می روند فراموش می کنند، گفت: اصلاح گرا و اصولگرا و هر عنوانی که روی خود می گذارند، ندارد، بالاخره همین دوستانی که الان کلید دار این دولت هستند را می شناسم و تیمی که در راس قرار گرفته اند، قطعا نباید پشت سر خود را رها کنند، مجلس و دولت جابجا می شود و این جابجایی ها طبیعی است اما باید این امر را تذکر بدهم.</p>
      <p>رئیس خانه احزاب کشور در ادامه با بیان اینکه بعد از این حوادث مرتبط با اصلاح قیمت بنزین در جلسه شورای مرکزی احزاب و وزارت کشور در رابطه با بی تدبیری ها، عدم تعامل با نخبگان، عدم اقناع آنها و مشورت با آنها در این حوزه همه انتقاد داشتند، گفت: این حوزه حق دولت و تصمیم ملی است، اما آیا نمی شد که به تدریج باشد؟ آیا نمی شد که مردم و نخبگان را آماده کرد؟ در قصه قبلی بحث یارانه ها ماه ها در افکار عمومی و تخصصی بحث شد و آمادگی لازم ایجاد شد.</p>
      <p>
        <b>خانه احزاب قرار نیست که کار سیاسی کند</b>
      </p>
      <p>روح الامینی در ادامه با اشاره به برخی اظهار نظرات احزاب لرستان در این همایش، عنوان کرد: ما گرفتار مشکلی در سالیان اخیر شده ایم و علت و علل مشکلات ما نیز همین است و آن هم عدم تطابق شعار با عمل است، ما از مسائل انقلاب، ارزش ها و اصول قانون اساسی هر چقدر فاصله بگیریم به همان نسبت مصیبت پیدا می کنیم.</p>
      <p>وی، گفت: هر چه دستاورد داریم از فرهنگ شهادت است، از بسیجی و بسیجی عمل کردن است، اینها هم به شعار نیست بلکه به عمل ما است، عمل ما می تواند این کشور را ارتقا بدهد.</p>
      <p>رئیس خانه احزاب کشور با بیان اینکه در جریان سیلاب نیز تعامل و همکاری همه موجب شد که به مردم ارائه خدمات صورت گیرد، در بازسازی هم باید همین روند طی شود، گفت: جریان اجرایی، سیاسی و نخبگی تداوم ندارد و به بحث توسعه کشور مقید نیستیم.</p>
      <p>روح الامینی با تاکید بر اینکه خانه احزاب قرار نیست که کار سیاسی کند بلکه مجموعه ای صنفی است و حتما باید روی مشترکات کار کند، بین داشت: هر حزب، فعال سیاسی، جریان و جبهه سیاسی موضع گیری می کند، لیست می دهد که این امر سر جای خودش است، اما در خانه احزاب روی مشترکات کار می شود.</p>
      <p>
        <b>انتقاد از بی‌توجهی دولت به احزاب</b>
      </p>
      <p>وی با تاکید بر رقابت در عین رفاقت در بین احزاب و فعالن سیاسی، تصریح کرد: در مسائل ملی، منافع ملی، وحدت ملی و توسعه باید این امر تحقق پیدا کند.</p>
      <p>رئیس خانه احزاب کشور بر ضرورت کادر سازی از سوی احزاب و گروه های سیاسی تاکید کرد.</p>
      <p>روح الامینی در ادامه با اشاره به نگاه دولت به احزاب، گفت: با رئیس جمهور شخصا چند جلسه صحبت کردم، در مراسم افطاری امسال نیز با ایشان صحبت کردم و گفتم که شش سال است که به خانه احزاب وقت برای ملاقات نداده اید، چطور می خواهید جایگاه احزاب را تقویت کنید و در بزنگاه ها و بعد از حادثه می گویید که کمک کنید؟</p>
      <p>وی با بیان اینکه رفتار رئیس دولت، وزرا، استانداران و ... با احزاب مساوی با نقش و جایگاه احزاب است، هر چه کم شود احزاب هم دیگر سراغ کسی نمی روند، افزود: ما انتخابات داریم و در ادامه به لوازم آن هم نیاز داریم که یکی از لوازم آن تحزب و جایگاه نهادهای مدنی است.</p>
    </article>
  </body>
</html>