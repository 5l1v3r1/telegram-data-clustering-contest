<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/xong-kong-diadilotis-pou-travmatistike-apo-astinomika-pira-kali-tous-simpatriotes-tou-na-psifisoun-iper-tis-dimokratias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T00:47:00+00:00"/>
    <meta property="og:title" content="Χονγκ Κονγκ: Διαδηλωτής που τραυματίστηκε από αστυνομικά πυρά καλεί τους συμπατριώτες του να ψηφίσουν υπέρ της «δημοκρατίας»"/>
    <meta property="og:description" content="Ένας 21χρονος φοιτητής από το Χονγκ Κονγκ, ο οποίος τραυματίστηκε από αστυνομικά πυρά κατά τη διάρκεια των διαδηλώσεων, κάλεσε το Σάββατο τους συμπατριώτες του να σπεύσουν μαζικά σήμερα Κυριακή στις κάλπες και να ψηφίσουν για να «αποκτήσουν περισσότερη δημοκρατία»."/>
  </head>
  <body>
    <article>
      <h1>Χονγκ Κονγκ: Διαδηλωτής που τραυματίστηκε από αστυνομικά πυρά καλεί τους συμπατριώτες του να ψηφίσουν υπέρ της «δημοκρατίας»</h1>
      <address>
        <time datetime="2019-11-24T00:47:00+00:00">24 Nov 2019, 00:47</time>
      </address>
      <p>Ένας 21χρονος φοιτητής από το Χονγκ Κονγκ, ο οποίος τραυματίστηκε από αστυνομικά πυρά κατά τη διάρκεια των διαδηλώσεων, κάλεσε το Σάββατο τους συμπατριώτες του να σπεύσουν μαζικά σήμερα Κυριακή στις κάλπες και να ψηφίσουν για να «αποκτήσουν περισσότερη δημοκρατία».</p>
      <p>Τα εκλογικά τμήματα θα ανοίξουν το πρωί της Κυριακής στην ημιαυτόνομη περιοχή με πληθυσμό 7,5 εκατομμύρια κατοίκους. Οι εκλογές, αν και περιφερειακές, θα επιτρέψουν εντούτοις να αξιολογηθεί η δημοτικότητα της φιλοκινεζικής κυβέρνησης, που εμφανίζεται άκαμπτη μπροστά στις κινητοποιήσεις.</p>
      <p>«Ελπίζω οι κάτοικοι του Χονγκ Κονγκ να ψηφίσουν προκειμένου να αποκτήσουν μεγαλύτερη δημοκρατία με ειρηνικό τρόπο» δήλωσε σε δημοσιογράφους ο Τσόου Πακ-κουάν, έχοντας το πρόσωπό του καλυμμένο και ντυμένος στα μαύρα, όπως συνηθίζουν να κάνουν οι διαδηλωτές.</p>
      <p>Ο ίδιος τραυματίστηκε πριν από δύο εβδομάδες. Βρίσκεται μεταξύ των τριών προσώπων που χτυπήθηκαν από σφαίρες μετά την έναρξη των κινητοποιήσεων και είναι ο πρώτος που μίλησε δημοσίως.</p>
      <p>Ο Τσόου Πακ-κουάν πήρε εξιτήριο από το νοσοκομείο την Τετάρτη μετά την αφαίρεση ενός νεφρού του και τμήματος του ήπατος εξαιτίας των τραυμάτων του.</p>
      <p>«Κάθε ψήφος μετράει» τόνισε.</p>
      <p>Ο 21χρονος τραυματίστηκε στην κοιλιακή χώρα την 11η Νοεμβρίου, όταν διαδηλωτές έκλεισαν δρόμους στο Χονγκ Κονγκ, Το βίντεο μεταδόθηκε ζωντανά μέσω Facebook.</p>
    </article>
  </body>
</html>