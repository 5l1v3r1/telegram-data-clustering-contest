<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/85f0e2e0691308d7/anii-cainesti-reprezinta-un-mit-iar-cainii-de-doi-ani-sunt-animale-de-varsta-mijlocie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Anii câineşti reprezintă un mit, iar câinii de doi ani sunt animale de vârstă mijlocie"/>
    <meta property="og:description" content="Teoria potrivit căreia un"/>
  </head>
  <body>
    <article>
      <h1>Anii câineşti reprezintă un mit, iar câinii de doi ani sunt animale de vârstă mijlocie</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jurnal.md</a></address>
      <p>
        <b>Teoria potrivit căreia un "an câinesc" reprezintă echivalentul a şapte ani umani este un mit, potrivit unui studiu realizat de o echipă de cercetători de la Universitatea California din Los Angeles, informează Agerpres.</b>
      </p>
      <p>De asemenea, cercetătorii americani afirmă că exemplarele canine de doi ani sunt deja animale de vârstă mijlocie, deşi câinii au tendinţa de a îmbătrâni mai încet decât oamenii în a doua jumătate a vieţii lor.</p>
      <p>Atunci când ajung la vârsta de trei ani, câinii s-ar apropia de fapt de echivalentul unei persoane care are 50 de ani, potrivit acestui studiu.</p>
      <p>Pentru a analiza modul în care câinii îmbătrânesc, cercetătorii americani au studiat metilarea ADN-ului în cadrul unui grup de 104 de câini din rasa labrador, cu vârste cuprinse între patru săptămâni şi 16 ani.</p>
      <p>ADN-ul conţine markeri care se modifică de-a lungul timpului odată cu maturizarea celulelor, fapt care le-a permis oamenilor de ştiinţă să identifice vârstele biologice ale animalelor.</p>
      <p>După ce au analizat rezultatele oferite de aceste teste realizate pe câini, cercetătorii le-au comparat cu cele provenite dintr-un studiu realizat pe 300 de oameni.</p>
      <p>La vârsta de doi ani, ADN-ul câinilor labrador era echivalent cu cel al oamenilor aflaţi în jurul vârstei de 40 de ani, nu în jurul vârstei de 14 ani, aşa cum sugera până acum o formulă tradiţională de calcul a "anilor câineşti".</p>
      <p>Totuşi, procesul de îmbătrânire încetineşte după acea vârstă în cazul câinilor, iar experţii americani au descoperit că exemplarele de labrador în vârstă de 10 ani aveau o vârstă biologică echivalentă cu aceea a unui om de 68 de ani.</p>
      <p>Această descoperire consolidează o formulă mai veche de calcul a vârstelor câinilor, dezvoltată pe baza presupunerii că majoritatea exemplarelor canine trăiesc în general până la vârsta de 10 ani, în timp ce oamenii trăiesc în general până în jurul vârstei de 70 de ani.</p>
      <p>"Speranţa de viaţă estimată a câinilor din specia labrador retriever, 12 ani, este astfel transpusă în mod corect în speranţa generală de viaţă a oamenilor, 70 de ani", au declarat autorii studiului.</p>
      <p>În schimb, în cazul puilor de câini, cercetătorii au observat că există similarităţi între aceste patrupede şi oameni, deoarece metilarea ADN-ului exemplarelor în vârstă de opt săptămâni s-a dovedit a fi comparabilă cu procesul similar înregistrat în cazul bebeluşilor umani în vârstă de nouă luni.</p>
    </article>
  </body>
</html>