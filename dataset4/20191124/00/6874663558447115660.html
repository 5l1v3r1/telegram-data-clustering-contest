<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774324,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="קופיקס מציגה: ירידה במכירות בתי הקפה וצמיחה במרכולים"/>
    <meta property="og:description" content="רשת בתי הקפה רושמת בדוחות סך הכנסות שעומד על 70.9 מילון שקלים - דומה לרבעון המקביל אשתקד; הרווח הגולמי עלה ב-15% ל-21.3 מיליון שקל והרווח התפעולי עלה מהפסד של 1.8 מילון שקל לרווח של 975 אלף שקל"/>
  </head>
  <body>
    <article>
      <h1>קופיקס מציגה: ירידה במכירות בתי הקפה וצמיחה במרכולים</h1>
      <h2>רשת בתי הקפה רושמת בדוחות סך הכנסות שעומד על 70.9 מילון שקלים - דומה לרבעון המקביל אשתקד; הרווח הגולמי עלה ב-15% ל-21.3 מיליון שקל והרווח התפעולי עלה מהפסד של 1.8 מילון שקל לרווח של 975 אלף שקל</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">נורית קדוש</a></address>
      <p><a href="https://www.calcalist.co.il/stocks/home/0,7340,L-3959-389015,00.html?quote=%D7%A7%D7%95%D7%A4%D7%99%D7%A7%D7%A1%20%D7%92%D7%A8%D7%95%D7%A4">קופיקס</a> חותמת את הרבעון השלישי השנה עם קפאון בהכנסות לצד עלייה ברווח הגולמי ומעבר מהפסד לרווח תפעולי: את הרבעון חתמה רשת בתי הקפה עם הפסד נקי של 650 אלף שקל.</p>
      <p>מכירות בתי הקפה המשיכו להכביד על החברה ורשמו ירידה של 12% ל-15.5 מיליון שקל לעומת 17.6 מיליון שקל בתקופה המקבילה אשתקד.</p>
      <p>מכירות המרכולים צמחו ב-4.5% והסתכמו ב-51.3 מיליון שקל וסייעו לבלום ירידה במכירות החברה שהסתכמו ב-70.9 מיליון שקל בדומה לרבעון השלישי אשתקד.</p>
      <p>בזכות שיפור תנאי הסחר מהספקים והשוואתם למחירי הקניה של רשת רמי לוי, עלה הרווח הגולמי ברבעון ב-15% ל-21.3 מיליון שקל. בעקבות העלייה ברווח הגולמי בתקופה בה המכירות לא עלו, זינקה הרווחיות הגולמית ל-30% מהמכירות לעומת 26% בתקופה המקבילה אשתקד.</p>
      <figure>
        <img src="https://images1.calcalist.co.il/PicServer3/2018/11/19/862089/1NL.jpg"/>
        <figcaption>רמי לוי על רקע סניף קופיקס <br/>צילום: אוהד צויגנברג, יחצ קופיקס</figcaption>
      </figure>
      <p>החברה שחתמה את הרבעון השלישי אשתקד בהפסד תפעולי של 1.8 מיליון שקל, הציגה ברבעון החולף רווח תפעולי של 975 אלף שקל. החברה נערכת להמשך הסבת סניפי סופר קופיקס למותג רמי לוי בשכונה. בעקבות קבלת <a href="https://www.calcalist.co.il/markets/articles/0,7340,L-3774131,00.html">אישור רשות התחרות לרכישת ארבע חנויות רשת שוויצריה הקטנה</a>, תמזג הרשת את הסניפים האלו לתוך הפעילות הקיימת.</p>
      <p>בכדי לחזק את זרוע בתי הקפה, פועלת החברה לצמצום הוצאות ההפצה והלוגיסטיקה וקידום שיפוץ הסניפים. החברה בוחנת כיצד לשלב בבתי הקפה קונספט שירות עצמי שיביא להתייעלות בהוצאות כוח אדם.</p>
    </article>
  </body>
</html>