<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/hpa-to-polemiko-naytiko-agnoei-tis-parembaseis-toy-ntonalnt-tramp-gia-katadromea"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ΗΠΑ: Το πολεμικό ναυτικό αγνοεί τις παρεμβάσεις του Ντόναλντ Τραμπ για καταδρομέα"/>
    <meta property="og:description" content="Το αμερικανικό πολεμικό ναυτικό αποφάσισε να αγνοήσει τις παρεμβάσεις του προέδρου Ντόναλντ Τραμπ και να συνεχίσει τη διαδικασία για την απόταξη από την επίλεκτη ομάδα καταδρομένων Navy Seals ενός υπαξιωματικού που κατηγορείται για εγκλήματα πολέμου."/>
  </head>
  <body>
    <article>
      <h1>ΗΠΑ: Το πολεμικό ναυτικό αγνοεί τις παρεμβάσεις του Ντόναλντ Τραμπ για καταδρομέα</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Το αμερικανικό πολεμικό ναυτικό αποφάσισε να αγνοήσει τις παρεμβάσεις του προέδρου Ντόναλντ Τραμπ και να συνεχίσει τη διαδικασία για την απόταξη από την επίλεκτη ομάδα καταδρομένων Navy Seals ενός υπαξιωματικού που κατηγορείται για εγκλήματα πολέμου.</h4>
      <p>Η εξέταση από το συμβούλιο των αξιωματικών της υπόθεσης του Έντουαρντ Γκάλαχερ και τριών άλλων Navy Seals «θα συνεχισθεί», δήλωσε στο Γαλλικό Πρακτορείο ανώτατο στέλεχος του Πενταγώνου, που δεν θέλησε να κατονομασθεί.</p>
      <p>Την Τετάρτη, το αμερικανικό πολεμικό ναυτικό ανακοίνωσε την έναρξη εσωτερικής διαδικασίας για να αποφασισθεί εάν θα παραμείνει στο σώμα ο Γκάλαχερ. Την Πέμπτη ο Τραμπ παρενέβη υπέρ του καταδρομέα με μήνυμα στο Twitter, τονίζοντας πως δεν πρέπει «να του αφαιρεθεί η ‘τρίαινα’» (σύμβολο των Seals).</p>
      <p>Την υπόθεση του καταδρομέα, που τον Ιούλιο απηλλάγη για την κατηγορία της δολοφονίας ενός εφήβου αιχμαλώτου στο Ιράκ το 2017 και την απόπειρα δολοφονίας άλλων δύο πολιτών με τυφέκιο ακριβείας, είχε ακολουθήσει, τασσόμενο υπέρ του, το τηλεοπτικό δίκτυο Fox, που παρακολουθεί ευλαβικά ο Τραμπ.</p>
      <p>Ο Γκάλαχερ είχε παραδεχθεί την ενοχή του για την φωτογραφία που έβγαλε δίπλα στη σορό του εφήβου μαζί με άλλους συναδέλφους του, η φύση της οποίας «θα μπορούσε να διακυβεύσει τη φήμη των ενόπλων δυνάμεων», σύμφωνα με το κατηγορητήριο. Ο Γκάλαχερ υποβιβάσθηκε κατά έναν βαθμό, πειθαρχική ποινή που μειώνει τον μισθό και τη σύνταξή του.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>