<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/test-audi-a4-allroad-zaostreno-na-technologie-4594"/>
    <meta property="og:site_name" content="fDrive.cz"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Audi A4 allroad"/>
    <meta property="og:description" content="Audi A4 dostalo přepracovaný interiér, v němž najdeme nový systém infotainmentu Na palubní desce najdete jeden displej infotainmentu a před volantem Virtual Cockpit Novinkou je pozdější dokupování určitých funkcí infotainmentu Všechny motorizace mají mild-hybridní pohon"/>
  </head>
  <body>
    <article>
      <h1>Audi A4 allroad</h1>
      <h2>Zaostřeno na technologie</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Patrik Svatoš</a></address>
      <ul>
        <li>
          <b>Audi A4 dostalo přepracovaný interiér, v němž najdeme nový systém infotainmentu</b>
        </li>
        <li>
          <b>Na palubní desce najdete jeden displej infotainmentu a před volantem Virtual Cockpit</b>
        </li>
        <li>
          <b>Novinkou je pozdější dokupování určitých funkcí infotainmentu</b>
        </li>
        <li>
          <b>Všechny motorizace mají mild-hybridní pohon</b>
        </li>
      </ul>
      <p>Dva měsíce zpátky jsme se byli podívat na všechny <a href="https://fdrive.cz/clanky/seznamili-jsme-se-s-rodinkou-audi-a4-avant-v-sedem-laku-si-nas-ziskal-3743">novinky z rodiny Audi A4</a>. Tedy Audi S4, Audi A4 a samozřejmě také Audi A4 allroad. A právě allroad v šedém laku si naše sympatie získal nejvíce ze všech vystavených modelů. Těšili jsme se také na přepracovaný infotainment a celkově na to, jaké dojmy z Audi A4 budeme mít. Na test jsme si tedy vybrali právě Audi A4 allroad, a to dokonce ve stejném laku, jako byl na prezentaci.</p>
      <slideshow>
        <figure>
          <img src="https://cdn.24net.cz/5/obrazek/audi-a4-allroad-32005"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32006"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32007"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32008"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32009"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32010"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32011"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32012"/>
        </figure>
      </slideshow>
      <p>Vyšší podvozek, decentní oplastování a podobě jako sourozenci z rodiny Audi A4, tak i nová grafika LED světlometů a lehce přepracovaný interiér. Přepracovaná je i maska chladiče singleframe a k dispozici je 12 různých barev exteriéru. Charakteristického designu exteriéru je mimo jiné dosaženo i barevně zvýrazněnými lemy blatníků, které svým odstínem ladí s předním a zadním nárazníkem i s vnějšími prahy. Tyto prvky jsou lakovány v matně šedém odstínu s výraznou texturou, ale na přání jsou k dispozici také v metalickém provedení nebo v barvě karoserie. Kola jsou u této varianty o 12 milimetrů větší než u základního modelu, což znamená širší rozchod vpředu i vzadu.</p>
      <p>Podvozek dostal několik úprav, aby Audi A4 allroad opravdu zvládalo nějaký ten terén, ačkoli větší část majitelů s vozem podle mě pojede maximálně tak na chalupu. I tam se však standardně dodávaný pohon všech kol může hodit. Ačkoli posledních pár let na určitých místech v České republice sněhová nadílka nebyla moc bohatá, tak kdo ví, jak to dopadne letos. Světlá výška podvozku je o 35 milimetrů vyšší, což se může občas hodit.</p>
      <p>Spousta změn se odehrála pod kapotou. V nabídce je 8 motorizací, přičemž některé z nich pracují s 12V soustavou, ostatní pak sází na dobře známý mild-hybridní pohon v kombinaci se 48V soustavou. Nám dělal společnost dvoulitrový naftový motor, který spadá do první kategorie. Výkon činil 190 koní a 400 Nm a osobně si moc nedokážu představit, že budete vozit rodinu na výlety a sáhnete po slabší motorizaci. Audi má v nabídce ten stejný motor s výkonem 163, popřípadě 136 koní, a to opravdu není mnoho. Ostatně Audi A4 není malé auto a myslím, že 190 koní je nutný základ, pokud chcete občas někoho bezpečně předjet a v případě plného auta mít ještě nějakou výkonovou rezervu. Pokud by to bylo jen možné, osobně bych však šel do třílitrového motoru. Nejenže dostanete minimálně 231 koní, ale pod kapotou budete mít šestiválec a v útrobách 48V soustavu. Ale chápu, že peníze jsou až na prvním místě. A že Audi A4 umí z vašeho účtu vysát pěkných pár peněz i s dvoulitrem pod kapotou si povíme později.</p>
      <blockquote>Právě Virtual Cockpit k Audi patří stejně neodmyslitelně jako Leoš Mareš k Evropě 2.</blockquote>
      <p>Jednoduchý, minimalistický, skvěle zpracovaný a s širokou možností individualizace. Pokud hádáte, že mluvím o interiéru, tak máte pravdu. Audi A4 však nemá stejný interiér, jaký můžete znát například z <a href="https://fdrive.cz/clanky/test-audi-a8-zaostreno-na-technologie-2243">Audi A8</a>, Audi A6 nebo faceliftu <a href="https://fdrive.cz/clanky/test-audi-q7-a-a7-prvni-dojmy-z-plug-in-hybridnich-modelu-4350">Audi Q7</a>. Zapomeňte na dva dotykové displeje pod sebou. Ty jsou určené pouze dražším modelům, které startují právě od řady Audi A6. Řešení, které používá Audi A4, je však elegantní a dle mého názoru i praktičtější. Audi A4 má jediný displej o velikosti 10,1 palce a postrádá haptickou odezvu. Ten je však umístěný výše a vy nemusíte tolik sklápět oči, když se na něj díváte. Zatímco modely od Audi A6 výše fungují tak, že pokud chcete něco napsat, tak se vám klávesnice zobrazí na spodním displeji, zde se samozřejmě klávesnice zobrazuje na jednom místě. Za jízdy je trošku komplikovanější se na písmena trefit, protože ruku nemáte o co opřít, ale jde jen o zvyk. Nový je i čipset, který má mít rychlejší reakce. Apple CarPlay nebo Android Auto můžete v Audi A4 využívat také, popřípadě lze dát přednost hlasové asistence. Samozřejmě nechybí ani Virtual Cockpit před volantem. Právě Virtual Cockpit k Audi patří stejně neodmyslitelně jako Leoš Mareš k Evropě 2.</p>
      <slideshow>
        <figure>
          <img src="https://cdn.24net.cz/5/obrazek/audi-a4-allroad-32013"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32014"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32015"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32016"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32017"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32018"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32019"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32039"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32040"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32041"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32042"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32043"/>
        </figure>
      </slideshow>
      <p>Novinkou je funkce, kdy si budete moci jednotlivé funkce infotainmentu dokupovat později. Audi A4 bude mít určité funkce pouze uzamčené a ve chvíli, kdy je budete chtít používat, tak si je koupíte. Objednáte si tak auto, na jeden měsíc si vyzkoušíte funkce infotainmentu MMI Plus, digitálního rádia DAB+ nebo Apple CarPlay a jakmile se vám zalíbí, můžete si je zakoupit. Podobně to bude mít i <a href="https://fdrive.cz/katalog/volkswagen-id3">Volkswagen ID.3</a>.</p>
      <p>Pod displejem pak máte pár hardwarových tlačítek a na středovém tunelu samozřejmě držáky na nápoje volič automatické převodovky. Pod loketní opěrkou je k dispozici i bezdrátové nabíjení chytrého telefonu. Celý interiér je velmi dobře zpracovaný, sedadla jsou pohodlná a pozici za volantem si najdete rychle. Problém s místem jsem neměl ani na zadních sedadlech, ale samozřejmě tolik prostoru jako v Audi A6 nečekejte. Zavazadelník má 495 litrů, popřípadě 1 495 litrů po sklopení zadních sedadel.</p>
      <slideshow>
        <figure>
          <img src="https://cdn.24net.cz/5/obrazek/audi-a4-allroad-32044"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32045"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32046"/>
        </figure>
        <figure>
          <img src="https://cdn.24net.cz/5/obrazek/audi-a4-allroad-32047"/>
        </figure>
      </slideshow>
      <p>Jak už jsem se zmiňoval výše, právě dvoulitrový naftový motor s výkonem 190 koní mi přijde jako dobrý základ. Záleží, jaký jste řidič, ale pokud se rádi svezete, nebo budete vozit rodinu a klasické české nákupy v zavazadelníku, tak se motoru už nebude tolik chtít. Tedy pokud půjdete do slabší verze. Výhodou je, že se nemusíte moc hlídat a spotřeba je na příjemné úrovni. Po více jak 450 kilometrech, z toho více jak 200 kilometrů bylo na dálnici, nám palubní počítač hlásil spotřebu 6,4 litru. Když se budete snažit, půjde to i za méně. Na nemalý kombík s vyšší světlou výškou a pohonem všech kol to není špatné.</p>
      <p>Jedním slovem pohodář. Právě toto slovo Audi A4 allroad vystihuje zdaleka nejvíce. V interiéru se budete cítit příjemně, cestovat budete pohodlně i s nízkou spotřebou. Až sem bylo prakticky vše dobré. Do té doby, než si otevřete konfigurátor. Námi testované verze měla příplatkovou výbavu za půl milionu korun. K dispozici tak bylo například panoramatické okno (41 500 Kč), 18palcová litá kola (30 600 Kč), asistenční paket Tour (46 900 Kč), Matrix LED světlomety (45 300 Kč) a tak dále. Celkem se cena vyšplhala na více jak 1,7 milionu korun. Cena Audi A6 Avant startuje na 1,4 milionech korun a Audi A4 allroad na 1,2 milionech korun. Ve finále záleží, zda si raději koupíte větší auto se slabší výbavou, nebo naopak dáte přednost menšímu vozu „v plné palbě“. Cena Audi A4 allroad však není zrovna malá, a to především poté, co v konfigurátoru zaškrtnete pár příplatkových položek.</p>
      <related>
        <a href="https://fdrive.cz/clanky/test-audi-q7-a-a7-prvni-dojmy-z-plug-in-hybridnich-modelu-4350"/>
      </related>
    </article>
  </body>
</html>