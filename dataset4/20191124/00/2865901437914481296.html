<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/ragbisti-vecitih-u-akciji-stop-nasilju-nad-zenama/343340"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ragbisti večitih u akciji “Stop nasilju nad ženama”"/>
    <meta property="og:description" content="Partizan je inače slavio sa 35:10"/>
  </head>
  <body>
    <article>
      <h1>Ragbisti večitih u akciji “Stop nasilju nad ženama”</h1>
      <h2>Partizan je inače slavio sa 35:10</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Ragbisti Partizana i Crvene zvezde priključili su se akciji protiv nasilja nad ženama i na današnjoj utakmici finala Kupa Srbije na teren su izašli u majicama "Stop nasilju nad ženama".  Iz tabora Zvezde i Partizana kažu da u sportu, baš kao i u svim ostalim sferama života, ne treba da postoji mesto za diskriminaciju ili bilo kakvu vrstu nasilja ali da, nažalost, živimo u vremenima kada se ova načela često krše, što dovodi do strašnih situaciju u kojima su najčešće žrtve žene.<br/>"<b>Ragbi je sport koji ceni vrednosti poput integriteta, solidarnosti i poštovanja prema svim učesnicima. Na ovaj način želeli bismo da zajednički ukažemo na rastući problem u našem okruženju i želeli bismo da zajedničkim naporima budemo jedan od činilaca koji će doprineti rešenju ovog problema. Zato danas šaljemo jasnu i glasnu poruku da na nasilje nad ženama ne smemo i nećemo zatvarati oči!</b>", navodi se u zajedničkoj izjavi dva kluba.</p>
      <slideshow>
        <figure>
          <img src="https://mozzartsport.com/cache/images/d/d/a/1/7/dda1710bff06e3e645131cc9ca20be7774030074.jpg"/>
        </figure>
        <figure>
          <img src="https://mozzartsport.com/cache/images/7/3/b/5/c/73b5c27ce3c2663cfb7864df151bed66c19ce029.jpg"/>
        </figure>
      </slideshow>
      <p>Potpredsednice Vlade Srbije <b>Zorana Mihajlović</b>, koja je takođe i na čelu Koordinacionog tela za rodnu ravnopravnost, zahvalila je ragbistima Crvene zvezde i Partizana što su, kako kaže,  prepoznali značaj akcije i priključili se borbi za lepše, nenasilno društvo.<br/>“<b>Nasilje nad ženama je ogroman društveni problem koji prevazilazi institucije i zakone. Ako znamo da je gotovo svaka druga žena u Srbiji doživela neki vid nasilja, bilo da je to psihičko, fizičko ili ekonomsko nasilje, ili seksualno zlostavljanje i uznemiravanje, ne možemo da govorimo o efikasnoj borbi protiv ovog problema ako se ne uključimo svi</b>", rekla je <b>Mihajlovićeva</b>.</p>
      <p><b>Koviljka Lončar</b>, direktorka kompanije MOZZART podsetila je da 70 odsto zaposlenih u ovoj kompaniji čine žene, a da je 40 odsto njih u "top menadžmentu", te da je borba za rodnu ravnopravnost i bolji položaj žena proistekla iz dugogodišnjeg društveno odgovornog rada kompanije.<br/>"<b>Nasilje je problem sa kojim se svi društveni akteri moraju boriti. Saradnju sa Koordinacionim telom za rodnu ravnopravnost započeli smo nedavno, na košarkaškom derbiju i srećna sam što su nas i najbolji ragbisti Srbije podržali</b>", rekla je <b>Lončarova</b>.</p>
      <p>Beogradski ragbi klub Crvena zvezda i Ragbi klub Partizan, pružili su podršku zajedničkoj kampanji Koordinacionog tela za rodnu ravnopravnost, na čijem je čelu potpredsednica Vlade <b>Zorana Mihajlović</b>, i kompanije MOZZART.</p>
      <p>Da pomenemo i da je Partizan savladao Crvenu zvezdu sa 35:10.</p>
      <figure>
        <img src="https://mozzartsport.com/upload/CKEditor/24.11.2019/4.jpg"/>
      </figure>
    </article>
  </body>
</html>