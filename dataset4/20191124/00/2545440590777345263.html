<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/tel-avivdeki-gosteride-netanyahunun-istifasi-istendi-/1653864"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Tel Aviv'deki gösteride Netanyahu'nun istifası istendi"/>
    <meta property="og:description" content="İsrail'in başkenti Tel Aviv'de düzenlenen gösteride, 3 ayrı yolsuzluk dosyası nedeniyle hakkında dava açılmasına karar verilen Başbakan Netanyahu'ya görevinden istifa etmesi çağrısı yapıldı."/>
  </head>
  <body>
    <article>
      <h1>Tel Aviv'deki gösteride Netanyahu'nun istifası istendi</h1>
      <h2>İsrail'in başkenti Tel Aviv'de düzenlenen gösteride, 3 ayrı yolsuzluk dosyası nedeniyle hakkında dava açılmasına karar verilen Başbakan Netanyahu'ya görevinden istifa etmesi çağrısı yapıldı.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Mustafa Deveci  </a></address>
      <h4>Tel Aviv</h4>
      <p>İsrail'deki muhalefet partilerinden Demokratik Birlik İttifakı tarafından Habima Meydanı'nda düzenlenen gösteriye <b>Başbakan Binyamin Netanyahu</b> karşıtı yüzlerce kişi katıldı. </p>
      <ul>
        <li><u><b><a href="https://www.aa.com.tr/tr/dunya/israil-bassavcisi-netanyahu-hakkinda-3-ayri-dosyadan-dava-acilmasina-karar-verdi/1652205">İsrail Başsavcısı, Netanyahu hakkında 3 ayrı dosyadan dava açılmasına karar verdi</a></b></u> </li>
        <li>
          <u>
            <b>
              <a href="https://www.aa.com.tr/tr/dunya/israil-basbakani-netanyahuyu-zorlu-bir-surec-bekliyor/1652303">İsrail Başbakanı Netanyahu'yu zorlu bir süreç bekliyor</a>
            </b>
          </u>
        </li>
        <li>
          <u>
            <b>
              <a href="https://www.aa.com.tr/tr/dunya/israillilerin-yarisindan-fazlasi-netanyahunun-istifasini-istiyor-/1653224">İsraillilerin yarısından fazlası Netanyahu'nun istifasını istiyor</a>
            </b>
          </u>
        </li>
      </ul>
      <p>Netanyahu'nun fotoğrafının bulunduğu "Suç başbakanı yazılı" pankartlar taşıyan göstericiler, sık sık "Bibi (Netanyahu) eve git", "Netanyahu istifa" sloganları attı.</p>
      <p>Tel Aviv'deki gösteri, Netanyahu hakkında dava açılmasına karar verilmesinin ardından düzenlenen ilk büyük gösteri oldu.</p>
      <figure>
        <img src="https://www.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fnetanyahu.jpg"/>
      </figure>
      <h3>"Netanyahu siyaset sahnesinden silinecek ve hapse girecek"</h3>
      <p>Göstericilerden İşhai Hadaş, AA muhabirine yaptığı açıklamada, Netanyahu'nun, 3 ayrı yolsuzluk dosyası nedeniyle hakkında dava açılmasına karar verilmesine rağmen İsraillilerin kendisini başbakan olarak görmek istediğine inandığını ve bunun saçma olduğunu söyledi.</p>
      <p>Çok kısa zaman içinde Netanyahu'nun siyaset sahnesinden silineceğini ve yeteri kadar hapiste kalacağını umduğunu dile getiren Hadaş, "Netanyahu dönemi bittikten sonra umarım onun uzun yıllardır bize verdiği zararı onarmaya başlarız." dedi.</p>
      <p>İsrail Başsavcısı Avichai Mandelblit, perşembe akşamı 3 ayrı yolsuzluk dosyası nedeniyle Başbakan Netanyahu hakkında dava açmaya karar verdiğini açıklamıştı.</p>
      <p>Netanyahu, Mandelblit'in kararını "kendisine karşı yapılmış darbe girişimi" olarak nitelendirirken, Benny Gantz liderliğindeki Mavi-Beyaz İttifakı, Başsavcının kararına destek vererek İsrail Başbakanını eleştirmişti.</p>
      <p>İsrail'deki yasalar gereği hakkında dava açılsa bile başbakan suçlu bulunana kadar görevinde kalma hakkına sahip bulunuyor.</p>
      <related>
        <a href="https://www.aa.com.tr/tr/dunya/tel-avivdeki-gosteride-netanyahunun-istifasi-istendi-/1653864"/>
        <a href="https://www.aa.com.tr/tr/dunya/filistin-den-unesco-ya-harem-i-ibrahim-i-koruma-cagrisi/1653860"/>
        <a href="https://www.aa.com.tr/tr/dunya/abdde-kongreden-pompeoya-yahudi-yerlesimleri-mektubu/1653748"/>
        <a href="https://www.aa.com.tr/tr/dunya/israillilerin-yarisindan-fazlasi-netanyahunun-istifasini-istiyor-/1653224"/>
        <a href="https://www.aa.com.tr/tr/dunya/kolombiyada-genel-grev-protestolarinda-3-olu-122-yarali-/1653167"/>
        <a href="https://www.aa.com.tr/tr/dunya/israil-gucleri-bati-seriadaki-gosterilere-mudahale-etti/1653137"/>
      </related>
    </article>
  </body>
</html>