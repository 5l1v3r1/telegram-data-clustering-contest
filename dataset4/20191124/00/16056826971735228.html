<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200684"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="কলকাতায় থেকেও মাঠে আসেননি সাকিব"/>
    <meta property="og:description" content="ইডেন টেস্টের আগের দিন সন্ধ্যায় কলকাতায় আসেন বাংলাদেশ ওয়ানডে দলের অধিনায়ক মাশরাফি বিন মুর্তজা। ঠিক ম্যাচের দিন রাতে শুক্রবার আসেন টেস্ট দলের সাবেক অধিনায়ক সাকিব আল হাসান। গুঞ্জন ছিল প্রধানমন্ত্রী শেখ হাসিনার সঙ্গেই আসছেন ওয়ানডে অধিনায়ক। যদিও সেই গুঞ্জন সত্যি হয়নি। কলকাতায় এলেও গোলাপি উৎসবে যোগ দেননি মাশরাফি। জানা গেছে পারিবারিক কাজে এসেছেন তিনি। অন্যদিকে সাকিবেরও ইডেনে আসার গুঞ্জন ছড়িয়ে পড়ে। কিন্তু জানা গেছে তিনিও এসেছেন ব্যাক্তিগত কাজে। সেটি সেরে তিনি গতকাল রাতেই ধরেছেন বাংলাদেশের পথ। প্রশ্ন ছিল, যেহেতু আইসিসি থেকে সবধরনের ক্রিকেটে নিষিদ্ধ সেই কারণে তার মাঠে আসা সম্ভব নয়। তবে তার ঘনিষ্ট একটি সূত্র এমন তথ্য উড়িয়ে দিয়েছেন। জানা গেছে, সাকিব নিজে থেকেই ইডেনে খেলা দেখতে আসেননি। তার মাঠে আসা নিয়ে আইসিসি’র কোনো বাধা ছিল না। কারণ আইসিসি তাকে ক্রিকেট থেকে নিষিদ্ধ করলেও মাঠে আসা নিয়ে কোনো নিষেধাজ্ঞা দেয়নি। অন্যদিকে বাংলাদেশ দলের দুই সেরা ক্রিকেটারকে নিয়ে কলকাতায় গুঞ্জনের শেষ নেই। এখনকার স্থানীয় দৈনিকগুলো তাদের নিয়ে লিখছেন নানা সংবাদ। গতকাল ইডেনে প্রবেশ করার সময় বাংলাদেশ ও কলকাতার বেশ কয়েকজন দর্শক ছুটে এলেন সংবাদকর্মী দেখে।…"/>
  </head>
  <body>
    <article>
      <h1>কলকাতায় থেকেও মাঠে আসেননি সাকিব</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্পোর্টস রিপোর্টার, কলকাতা (ভারত) থেকে</a></address>
      <p>ইডেন টেস্টের আগের দিন সন্ধ্যায় কলকাতায় আসেন বাংলাদেশ ওয়ানডে দলের অধিনায়ক মাশরাফি বিন মুর্তজা। ঠিক ম্যাচের দিন রাতে শুক্রবার আসেন টেস্ট দলের সাবেক অধিনায়ক সাকিব আল হাসান। গুঞ্জন ছিল প্রধানমন্ত্রী শেখ হাসিনার সঙ্গেই আসছেন ওয়ানডে অধিনায়ক। যদিও সেই গুঞ্জন সত্যি হয়নি। কলকাতায় এলেও গোলাপি উৎসবে যোগ দেননি মাশরাফি। জানা গেছে পারিবারিক কাজে এসেছেন তিনি। অন্যদিকে সাকিবেরও ইডেনে আসার গুঞ্জন ছড়িয়ে পড়ে। কিন্তু জানা গেছে তিনিও এসেছেন ব্যাক্তিগত কাজে।</p>
      <p>সেটি সেরে তিনি গতকাল রাতেই ধরেছেন বাংলাদেশের পথ। প্রশ্ন ছিল, যেহেতু আইসিসি থেকে সবধরনের ক্রিকেটে নিষিদ্ধ সেই কারণে তার মাঠে আসা সম্ভব নয়। তবে তার ঘনিষ্ট একটি সূত্র এমন তথ্য উড়িয়ে দিয়েছেন। জানা গেছে, সাকিব নিজে থেকেই ইডেনে খেলা দেখতে আসেননি। তার মাঠে আসা নিয়ে আইসিসি’র কোনো বাধা ছিল না। কারণ আইসিসি তাকে ক্রিকেট থেকে নিষিদ্ধ করলেও মাঠে আসা নিয়ে কোনো নিষেধাজ্ঞা দেয়নি।</p>
      <p>অন্যদিকে বাংলাদেশ দলের দুই সেরা ক্রিকেটারকে নিয়ে কলকাতায় গুঞ্জনের শেষ নেই। এখনকার স্থানীয় দৈনিকগুলো তাদের নিয়ে লিখছেন নানা সংবাদ। গতকাল ইডেনে প্রবেশ করার সময় বাংলাদেশ ও কলকাতার বেশ কয়েকজন দর্শক ছুটে এলেন সংবাদকর্মী দেখে। জানতে চাইলেন- ‘শুনলাম সাকিব নাকি আসবে? মাশরাফি কাল এলোনা কেন! আজ কি দু’জনই আসবে?’ মাথা নাড়িয়ে না, করতেই  যেন তারা হতাশ হলেন। একই প্রশ্ন স্থানীয় সংবাদকর্মীদেরও। তবে তাদের হতাশ হতে হবে। টাইগারদের দুই সেরা ক্রিকেটার গোলাপি উৎসবের শহরে থেকেও যোগ দেননি এমনকি দেবেনও না। মাশরাফি চলে যাবেন পারিবারিক কাজ শেষ করেই।</p>
      <p>গেল মাসে বিশ্বসেরা অলরাউন্ডার সাকিব আল হাসানকে নিষিদ্ধ করে আইসিসি। তার বিরুদ্ধে অভিযোগ ক্রিকেট জুয়াড়িদের তিন দফা প্রস্তাব পেয়েও তিনি তা জানাননি আইসিসি, আকসু ও বাংলাদেশ ক্রিকেট বোর্ডকে (বিসিবি)। উল্টো তিনি জুয়াড়ির সঙ্গে প্রায় দুই বছর হোয়াটস অ্যাপে চ্যাট করেছেন। আর তাতেই দুই বছর নিষিদ্ধ হয়েছেন তিনি। যেখানে এক বছর কোন ধরণের ক্রিকেটেই খেলতে পারবেন না সাকিব। আর এক বছরের স্থগিত নিষেধাজ্ঞা।</p>
      <p>এই বিভাগের সর্বাধিক পঠিত</p>
    </article>
  </body>
</html>