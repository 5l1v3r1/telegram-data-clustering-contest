<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/24/ajit-pawar-political-tactics-to-become-deputy-chief-minister.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T00:24:00+00:00"/>
    <meta property="og:title" content="ശരദ് പവാറിനോടു പിണങ്ങിയകന്ന്, പക പുകഞ്ഞ് അജിത് പവാറിന്റെ കരുനീക്കങ്ങൾ"/>
    <meta property="og:description" content="രാഷ്ട്രീയഗുരുവായ ഇളയച്ഛനുവേണ്ടി ആദ്യം പൊട്ടിക്കരയുക, പിന്നെ മുണ്ടു മടക്കിക്കുത്തി മറുകണ്ടം ചാടുക. ശരദ് പവാറിന്റെ തണലിൽ നിന്നു മഹാരാഷ്ട്ര.maharashtra government. Malayalam News. Manorama Online. Maharashtra Assembly Elections 2019. Shiv Sena. bjp. ncp. ajith pawar. fadnavis. sharad pawar.India News. National News. Malayalam News. Manorama Online"/>
  </head>
  <body>
    <article>
      <h1>ശരദ് പവാറിനോടു പിണങ്ങിയകന്ന്, പക പുകഞ്ഞ് അജിത് പവാറിന്റെ കരുനീക്കങ്ങൾ</h1>
      <address><time datetime="2019-11-24T00:24:00+00:00">24 Nov 2019, 00:24</time> by <a rel="author">മനോരമ ലേഖകൻ</a></address>
      <p>രാഷ്ട്രീയഗുരുവായ ഇളയച്ഛനുവേണ്ടി ആദ്യം പൊട്ടിക്കരയുക, പിന്നെ മുണ്ടു മടക്കിക്കുത്തി മറുകണ്ടം ചാടുക. ശരദ് പവാറിന്റെ തണലിൽ നിന്നു മഹാരാഷ്ട്ര രാഷ്്ട്രീയത്തിലെ ‘ദാദ’യായി അജിത് പവാറിന്റെ പരിണാമത്തിൽ അഭിനയകല ഒരു പങ്കു വഹിച്ചിട്ടുണ്ട്. ബോളിവുഡ് ത്രില്ലർ ചിത്രങ്ങളിലേതു പോലെ കഴിഞ്ഞ അർധരാത്രിയിൽ അത്യുഗ്രൻ രാഷ്ട്രീയ നീക്കം. </p>
      <p>പ്രശസ്ത ചലച്ചിത്രകാരൻ വി. ശാന്താറാമിനൊപ്പം പ്രവർത്തിച്ചിട്ടുള്ള ആളാണ് അജിത്തിന്റെ പിതാവ് അനന്ത്റാവു. ജീവിതരാഷ്ട്രീയത്തിലെ വികാരസാന്ദ്രമായ സീനുകളിൽ ഗംഭീര അഭിനയം കാഴ്ചവച്ച മകനു പക്ഷേ സിനിമയിലൊന്നുമായിരുന്നില്ല കമ്പം; അതിലും നാടകീയ മുഹൂർത്തങ്ങൾ രാഷ്ട്രീയത്തിലുണ്ടല്ലോ. </p>
      <p>1967 മുതൽ ശരദ് പവാർ തുടർച്ചയായി 6 വട്ടം വിജയിച്ച ബാരാമതി നിയമസഭാ മണ്ഡലം സഹോദരപുത്രൻ അജിത്തിനു കൈമാറിയത് 1991 ൽ.</p>
      <p>തുടർച്ചയായി ജയിച്ചത് 7 വട്ടം. പാലു കൊടുത്ത കയ്യിൽ ആഞ്ഞുകൊത്തി തനിനിറം കാട്ടിത്തുടങ്ങിയ തന്നിഷ്ടക്കാരൻ അജിത് പവാറിനെ ഒതുക്കാൻ ശരദ് പവാർ ബുദ്ധിയോടെ നീങ്ങിയ സന്ദർഭങ്ങൾ ഏറെയുണ്ട്.</p>
      <p>2004 ലെ നിയമസഭാ തിര‍ഞ്ഞെടുപ്പിൽ കോൺഗ്രസിനെക്കാൾ 2 സീറ്റ് കൂടുതൽ നേടിയെങ്കിലും കോൺഗ്രസിനു മുഖ്യമന്ത്രി സ്ഥാനം വിട്ടുനൽകാൻ പവാർ തയാറായി. 2 ഉപമുഖ്യമന്ത്രിമാർ എൻസിപിക്ക് എന്നായിരുന്നു വ്യവസ്ഥ. എന്നാൽ ഒന്ന് മതി എന്നുപറഞ്ഞു. ആർ.ആർ. പാട്ടീലിനെ ഉപമുഖ്യമന്ത്രിയാക്കി. </p>
      <p>
        <b>അപ്രിയം കൂട്ടി സുപ്രിയ  </b>
      </p>
      <p>മകൾ സുപ്രിയ സുളെയെ പാർട്ടിയിലേക്ക് കൊണ്ടുവന്നു ശരദ് പവാർ അജിത്തിനു വ്യക്തമായ സന്ദേശം നൽകി. രാജ്യസഭയിലേക്ക് മകളെ ജയിപ്പിച്ചെടുത്തു.</p>
      <p>ശിവസേന സ്ഥാനാർഥിയെ നിർത്തില്ലെന്ന് ബാൽ താക്കറെ നേരത്തെ തന്നെ പ്രഖ്യാപിക്കുകയും ചെയ്തു. സുപ്രിയ ദേശീയ രാഷ്ട്രീയത്തിലും അജിത് സംസ്ഥാന രാഷ്ട്രീയത്തിലും ശ്രദ്ധ കേന്ദ്രീകരിക്കും വിധമായിരുന്നു പവാറിന്റെ സമവാക്യം.</p>
      <p>
        <b>‘മനംനൊന്ത്’ രാജി </b>
      </p>
      <p>മഹാരാഷ്ട്ര സഹകരണ ബാങ്ക് അഴിതിയിൽ ഒന്നര മാസം മുൻപ് ശരദ് പവാറിനും അജിത്തിനുമെതിരെ എൻഫോഴ്സ്മെന്റ് ഡയറക്ടറേറ്റ്്  (ഇഡി) കേസെടുത്തതിനു പിന്നാലെ അജിത് എംഎൽഎ സ്ഥാനം രാജിവച്ചു.</p>
      <p>നിയമസഭാ തിരഞ്ഞെടുപ്പിന് മൂന്നാഴ്ച ശേഷിക്കെയായിരുന്നു അത്. ശരദ് പവാറിനെതിരെ കേസെടുത്തതിൽ മനംനൊന്താണു രാജിയെന്നു പ്രഖ്യാപിച്ച അജിത് രാഷ്ട്രീയം വിടുമെന്നും സൂചന നൽകി. ശരദ് പവാറുമായുള്ള ഭിന്നതയെത്തുടർന്നാണു രാജിയെന്നു വ്യാഖ്യാനിക്കപ്പെട്ടെങ്കിലും വീണ്ടും ബാരാമതിയിൽ  മൽസരിച്ചു. </p>
      <p>അന്നു സംശയിച്ചതാണ് ഇന്നലെ സംഭവിച്ചത്. രാഷ്ട്രീയത്തിലെ വളർത്തച്ഛനായ ശരദ് പവാറിന്റെ കരംവിട്ട് അജിത് സ്വന്തം വഴി തേടിയിരിക്കുന്നു. </p>
      <p>കേസിന്റെ കാലത്ത് വാർത്താസമ്മേളനത്തിൽ പൊട്ടിക്കരഞ്ഞ അജിത്, തന്റെ സാന്നിധ്യം ശരദ് പവാറിന്റെ പ്രതിഛായ നഷ്ടപ്പെടുത്തുമോ എന്നു പരിതപിച്ചു. ശരദ് പവാറിനോടു ചോദിക്കാതെയായിരുന്നു രാജി. അതു തന്റെ അണികൾക്ക് സീറ്റുകൾ ഉറപ്പാക്കാനുള്ള തന്ത്രമായിരുന്നെന്നാണു വിലയിരുത്തൽ. </p>
      <p>
        <b>പാർഥിന്റെ പരാജയം </b>
      </p>
      <p>ലോക്സഭാ തിരഞ്ഞെടുപ്പിൽ താനും സുപ്രിയയും മൽസരിക്കുമെന്നു ശരദ് പവാർ പറഞ്ഞെങ്കിലും തന്റെ മകൻ പാർഥിനെയും രംഗത്തിറക്കണമെന്ന് അജിത് വാശിപിടിച്ചു. കുടുംബത്തിൽ നിന്നു 2 സ്ഥാനാർഥികൾ മാത്രമെന്ന വാക്കു പാലിക്കാൻ ശരദ് പവാർ പിന്മാറി.</p>
      <p>എന്നാൽ, മാവലിൽ പാർഥ് 2 ലക്ഷത്തിലേറെ വോട്ടിനു തോറ്റതിനു പിന്നിൽ ശരദ് പവാറിന്റെ മനസ്സില്ലാ മനസ്സോടെയുള്ള പ്രചാരണമാണെന്ന് അജിത് കുറ്റപ്പെടുത്തി. കേസിനെതിരെ എൻസിപി നടത്തിയ പ്രതിഷേധങ്ങളിലും അജിത്തിന്റെയും പാർഥിന്റെയും അസാന്നിധ്യം ശ്രദ്ധേയമായിരുന്നു.</p>
      <p>
        <b>രാഷ്ട്രീയം എന്ന വിലപേശൽ </b>
      </p>
      <p>ദാദ എന്നാണ് അജിത് പവാറിനെ അണികൾ വിളിക്കുന്നത്. ആരെയും കൂസാത്ത പ്രകൃതം. മഹാരാഷ്ട്രയിൽ ഇത്തവണ ഏറ്റവും വലിയ ഭൂരിപക്ഷത്തിൽ ജയിച്ച അജിത് (1.65 ലക്ഷം വോട്ട്) കരുത്തനായതു പ്രക്ഷുബ്ധരാഷ്ട്രീയം പയറ്റിത്തെളിഞ്ഞാണ്. ഭാര്യ സുനേത്രയാണു 30 വർഷമായി ഭർത്താവിനായി തിരഞ്ഞെടുപ്പു പ്രചാരണം നടത്തുന്നത്. </p>
      <p>2009 ൽ അശോക് ചവാനെ മാറ്റി പൃഥിരാജ് ചവാനെ കോൺഗ്രസ് മുഖ്യമന്ത്രിയാക്കിയപ്പോൾ 62 എൻസിപി എംഎൽഎമാരുടെ ഒപ്പുമായി ശരദ് പവാറിനെ സമീപിച്ചു വിലപേശിയാണ് ഉപമുഖ്യമന്ത്രി സ്ഥാനം നേടിയെടുത്തത്. 2012 ൽ അഴിമതി ആരോപണം നേരിട്ടപ്പോൾ രാജിവച്ചു.</p>
      <p>മറ്റ് 19 എംഎൽഎമാരും ഒപ്പം രാജിവച്ചെങ്കിലും ശരദ് പവാർ പിന്തിരിപ്പിച്ചു. കോൺഗ്രസിനെതിരെ എന്നു തോന്നിയ നീക്കം യഥാർഥത്തിൽ ശരദ് പവാറിനും പ്രഫുൽ പട്ടേലിനുമെതിരായിരുന്നു. മൂന്നുമാസത്തിനുശേഷം അജിത് തിരിച്ചുവന്നു. പക്ഷേ, ഉൾപോര് തുടർന്നു. </p>
      <p>
        <b>എല്ലാം വെട്ടിത്തുറന്ന്</b>
      </p>
      <p>വായ് വിട്ട വാക്ക് അജിത്തിനെ വിവാദത്തിലാക്കിയിട്ടുണ്ട്. വരൾച്ച നേരിടാൻ അണക്കെട്ടുകൾ മൂത്രമൊഴിച്ച് നിറക്കാനാകുമോയെന്നു ചോദിച്ചത് 2013 ൽ വലിയ പുകിലായി.</p>
      <p>സോലാപ്പുരിലെ കർഷകർ വരൾച്ചയിൽ പൊറുതിമുട്ടി മുംബൈ ആസാദ് മൈതാനത്ത് സമരം നടത്തുന്നതിനിടെയായിരുന്നു ചോദ്യം. ഒടുവിൽ നിയമസഭയിൽ മാപ്പുപറഞ്ഞു. </p>
      <p>
        <b>പാട്ടീലിനു പിന്നെ കൈവിറച്ചില്ല!</b>
      </p>
      <p>2005 ൽ ഉപമുഖ്യമന്ത്രി ആർ ആർ പാട്ടീലിനു ഗുഡ്ക ഉപയോഗം നിർത്താൻ പ്രേരണയായത് അജിത് പവാറിന്റെ പരിഹാസവും വിമർശനവുമാണ്.</p>
      <p>പാട്ടീലുമൊത്ത് വിദേശത്തു പോകാൻ തനിക്കു പേടിയാണെന്നും ഗുഡ്‌ക ഉപയോഗിക്കുന്നതിനാൽ അദ്ദേഹം അവിടെ അറസ്‌റ്റിലാകുമെന്നും അജിത് തട്ടിവിട്ടു. സത്യപ്രതിജ്‌ഞാ ദിവസം ഗുഡ്‌ക ഉപയോഗിക്കാനാവാതിരുന്നതിനാൽ പാട്ടീലിന്റെ കൈവിറച്ചിരുന്നെന്നും പറഞ്ഞു. 25 വർഷമായുള്ള ശീലം മാറ്റാൻ ഇതോടെ പാട്ടീൽ തീരുമാനിച്ചു.</p>
      <p>
        <b>95,000 കോടിയുടെ കേസ്</b>
      </p>
      <p>മൊത്തം 95,000 കോടി രൂപയുടെ അഴിമതിക്കേസുകളാണ് അജിത് പവാറിനെതിരെയുള്ളത്. ഇതിൽ 70,000 കോടി രൂപയുടെ അഴിമതി ആരോപണം അജിത് പവാർ അടക്കം എൻസിപി മന്ത്രിമാർക്കെതിരെ ദേവേന്ദ്ര ഫഡ്നാവിസ് ഉയർത്തിക്കൊണ്ടുവന്നതാണ്.</p>
      <p>25,000 കോടി രൂപയുടെ മഹാരാഷ്ട്ര സഹകരണ ബാങ്ക് കുംഭകോണമാണ് അജിത്തിനെതിരെയുള്ള മറ്റൊരു പ്രധാന കേസ്. </p>
    </article>
  </body>
</html>