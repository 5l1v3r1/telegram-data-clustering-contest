<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/slovenija-ni-mogla-ustaviti-kolon-tovornjakov-cez-goricko-zato-so-jih-avstrijci-742819"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Slovenija ni mogla ustaviti kolon tovornjakov čez Goričko, zato so jih Avstrijci"/>
    <meta property="og:description" content="V štirih prekmurskih občinah, po katerih so skozi avstrijsko Gradiščansko proti Dunaju in nazaj vozili težki tovornjaki, se veselijo, saj so Avstrijci na s"/>
  </head>
  <body>
    <article>
      <h1>Slovenija ni mogla ustaviti kolon tovornjakov čez Goričko, zato so jih Avstrijci</h1>
      <h2>
        <b>V štirih prekmurskih občinah, po katerih so skozi avstrijsko Gradiščansko proti Dunaju in nazaj vozili težki tovornjaki, se veselijo, saj so Avstrijci na svoji strani prepovedali promet, s tem pa tudi vožnjo po zahodnem Goričkem. Direkcija za ceste prošenj domačinov za prepoved prometa ni mogla uresničiti, ker ni ustrezne vzporedne ceste.</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>"Veseli smo in Avstrijcem zelo, zelo hvaležni, ker smo tri leta pisali državi, naj prepove tranzitni promet, vendar je bil vedno odgovor, da to ni v njeni pristojnosti. Vsa čast Gradiščanski, da je to storila," je za STA povedal župan občine Rogašovci, ki je bila zaradi prometa najbolj prizadeta.<br/><br/>Prepoved vožnje za tranzit težkih tovornjakov se pozna, lokalni promet je na žalost ostal, vendar bomo to prenesli, še pravi Mihalič.<br/><br/>Po podatkih direkcije za ceste je lani med Gederovci in mejnih prehodom z Avstrijo, to je po občinah Tišina, Cankova, Rogašovci in Kuzma, na dan povprečno peljalo 74 tovornjakov vlačilcev, 34 tovornjakov, težjih od 7,5 tone, in 11 tovornjakov s prikolico.<br/><br/>Prepoved vožnje po cesti med Gederovci in Kuzmo so od direkcije za ceste sicer več let zahtevali predstavniki omenjenih občin, vendar so jim z direkcije pojasnjevali, da lahko minister, pristojen za promet, na državnih cestah odredi prepovedi in omejitve le, če obstaja vzporedna državna cesta z boljšimi prometnotehničnimi lastnostmi. V tem primeru pa primernejše vzporedne ceste ni.<br/><br/>"Drži, da nimamo obvoznice, Avstrijci pa so zgradili avtoceste in promet usmerjajo nanje, enako bi morali tudi mi," ob tem dodaja Mihalič.</p>
      <p>Eden od večjih pomurskih prevoznikov Branko Cipot iz podjetja Murskatranspost pravi, da so prevozniki podprli domačine pri zahtevah za prepoved prometa, predvsem tujih tovornjakarjev, ki zapuščajo avtocesto. Za "domače" prevoznike iz Pomurja oz. Gradiščanske pa menijo, da bi jim morali dovoliti vožnjo, saj morajo zdaj voziti deleč naokoli. A v državi razumevanja za to ni, še pravi Cipot in dodaja, da Avstrijci prepovedi že upoštevajo in voznike kaznujejo.<br/><br/>Pot čez zahodno Goričko tik ob avstrijski meji je bila za prevoznike zanimiva predvsem zaradi prihrankov. Po njej so na Hrvaško in Madžarsko vozili predvsem avstrijski prevozniki in se tako izognili plačilom cestnin.<br/><br/>Tako naj bi po neuradnih izračunih prekmurskih prevoznikov pri eni vožnji prihranili vsaj 100 evrov, saj jim ni bilo treba voziti po naši avtocesti do Šentilja in naprej v Avstrijo oziroma obratno. Na Gradiščanskem so tako zapeljali na avstrijsko avtocesto šele pri kraju Ilz.<br/><br/>Tranzitni promet tovornjakov, težjih od 7,5 tone, je prepovedan od mejnega prehoda Bonisdorf v bližini Kuzme v notranjost Avstrije do krožišča Doiber pri Ženavcih (Jennersdorf) in preusmerjen na mejne prehode Radgona (Bad Radkersburg), Žetinci (Sicheldorf), Radgoni (Bad Radkersburg) in Sveti Križ (Heiligenkreuz).<br/><br/>Vožnja za tovornjake, ki imajo cilj na območju prepovedi oziroma v bližjih slovenskih krajih, je sicer še vedno dovoljena, vendar pa Cipot opozarja, da velja le najbližje kraje blizu meje, za Mursko Soboto npr. pa že ne.</p>
      <p>loading...</p>
    </article>
  </body>
</html>