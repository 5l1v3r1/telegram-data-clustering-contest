<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/psc-case/836409"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T00:08:10+00:00"/>
    <meta property="og:title" content="പിഎസ്‌സി പരീക്ഷ ക്രമക്കേട്‌: ഫോൺ ബംഗളൂരുവിൽ കണ്ടെത്തി"/>
    <meta property="og:description" content="സിവിൽ പൊലീസ് ഓഫീസർ പരീക്ഷാ ക്രമക്കേട്‌ കേസിൽ പ്രതികൾ ഉപയോഗിച്ച ..."/>
  </head>
  <body>
    <article>
      <h1>പിഎസ്‌സി പരീക്ഷ ക്രമക്കേട്‌: ഫോൺ ബംഗളൂരുവിൽ കണ്ടെത്തി</h1>
      <address><time datetime="2019-11-24T00:08:10+00:00">24 Nov 2019, 00:08</time> by <a rel="author">സ്വന്തം ലേഖകൻ</a></address>
      <p>തിരുവനന്തപുരം &gt; സിവിൽ പൊലീസ് ഓഫീസർ പരീക്ഷാ ക്രമക്കേട്‌ കേസിൽ പ്രതികൾ ഉപയോഗിച്ച മൊബൈൽ ഫോൺ ബംഗളൂരുവിൽനിന്ന്‌ അന്വേഷണസംഘം കണ്ടെത്തി. ഇതര സംസ്ഥാന തൊഴിലാളിയിൽനിന്ന്‌ പിടിച്ചെടുത്ത ഫോൺ പരിശോധനയ്ക്കായി ഫോറൻസിക് വിഭാഗത്തിന് കൈമാറി.</p>
      <p>ഈ ഫോൺ മുണ്ടക്കയത്ത്‌ നശിപ്പിച്ചെന്നായിരുന്നു പ്രതികളുടെ മൊഴി. ഇത്‌ മുഖവിലയ്‌ക്കെടുക്കാതെ ക്രൈംബ്രാഞ്ചും ഹൈടെക് സെല്ലും സംയുക്തമായി നടത്തിയ നീക്കത്തിലാണ്‌ ഫോൺ കണ്ടെടുത്തത്‌. പ്രതികളുടെ ഫോൺ നമ്പരുകൾ ഉപയോഗിച്ചാണ് തെരച്ചിൽ ആരംഭിച്ചത്‌. പ്രതികളുടെയും ഇവരുമായി ബന്ധമുണ്ടെന്ന്‌ സംശയിക്കുന്നവരുടെയും ഫോൺ നമ്പരുകൾ മൊബൈൽ കമ്പനികൾക്ക് കൈമാറി.</p>
      <p>അതുവഴി ഈ ഫോണുകളുടെ ഐഎംഇഐ നമ്പരുകൾ ശേഖരിച്ചു. കേസിലെ പ്രതി പ്രവീണിന്റെ ഫോണിൽ ഉപയോഗിക്കുന്ന സിം ഹൈടെക് സെല്ലിന്റെ പരിശോധനയിൽ കണ്ടെത്തി. ഫോൺ ബംഗളൂരുവിലാണെന്ന്‌ മനസ്സിലായി. അഞ്ചുദിവസംമുമ്പ്‌ ബംഗളൂരുവിലെത്തിയ അന്വേഷണ സംഘം ടവർ ലൊക്കേഷൻ കേന്ദ്രീകരിച്ച്‌ നടത്തിയ തെരച്ചിലിൽ യശ്വന്ത്പുരിലാണ്‌ ഫോൺ ഉപയോഗത്തിലുള്ളതെന്ന്‌ കണ്ടെത്തി. കുടുംബാരോഗ്യ സർവേ സംഘമെന്ന വ്യാജേന ജനങ്ങൾ തിങ്ങിപ്പാർക്കുന്ന മേഖലയിലെത്തി സംഘം തെരച്ചിൽ നടത്തി. ഇതരസംസ്ഥാന തൊഴിലാളികൾ പാർക്കുന്ന മേഖലയിൽനിന്ന്‌ ആളെ തിരിച്ചറിഞ്ഞതോടെ ബംഗളൂരു പൊലീസ്‌ സ്റ്റേഷനിലെത്തിച്ച് ചോദ്യം ചെയ്തു. കേരളത്തിൽ ജോലിചെയ്യുന്നതിനിടെയാണ്‌ താൻ ഫോൺ വാങ്ങിയതെന്ന്‌ ഇയാൾ പൊലീസിനോട്‌ പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/career/news-career-16-11-2019/834638"/>
        <a href="https://www.deshabhimani.com/news/career/news-career-02-11-2019/831660"/>
        <a href="https://www.deshabhimani.com/news/career/news-career-26-10-2019/830190"/>
        <a href="https://www.deshabhimani.com/news/career/news-career-26-10-2019/830187"/>
        <a href="https://www.deshabhimani.com/news/kerala/accident-in-idukki-chinnakkanal/836496"/>
        <a href="https://www.deshabhimani.com/news/kerala/news-thrissurkerala-24-11-2019/836490"/>
        <a href="https://www.deshabhimani.com/news/kerala/news-thrissurkerala-24-11-2019/836489"/>
      </related>
    </article>
  </body>
</html>