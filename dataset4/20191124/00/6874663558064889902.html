<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774363,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="בימ&quot;ש אישר לנאמני רשת מיכל נגרין למכור את המפעל בבת ים בכ-13 מיליון שקל"/>
    <meta property="og:description" content="הנכס נרכש על ידי החברה לפני כ-4 שנים בכ-6 מיליון שקל; כמו כן אישר ביהמ&quot;ש לנאמנים להמשיך ולהפעיל את הרשת ל-3 חודשים נוספים ובמסגרתם ימשיכו לנהל מו&quot;מ עם מתעניינים לרכישת פעילות הרשת או נכסיה"/>
  </head>
  <body>
    <article>
      <h1>בימ"ש אישר לנאמני רשת מיכל נגרין למכור את המפעל בבת ים בכ-13 מיליון שקל</h1>
      <h2>הנכס נרכש על ידי החברה לפני כ-4 שנים בכ-6 מיליון שקל; כמו כן אישר ביהמ"ש לנאמנים להמשיך ולהפעיל את הרשת ל-3 חודשים נוספים ובמסגרתם ימשיכו לנהל מו"מ עם מתעניינים לרכישת פעילות הרשת או נכסיה</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ליטל דוברוביצקי</a></address>
      <p>נשיא בית המשפט המחוזי בתל אביב, השופט איתן אורנשטיין, אישר היום (א') לנאמני רכשת מיכל נגרין למכור את מפעל הרשת בבת ים בכ-13 מיליון שקל. הנכס נרכש על ידי חברת מיכל נגרין עיצובים לפני כ-4 שנים בכ-6 מיליון שקל.</p>
      <p>עוד אישר בית המשפט לנאמנים להמשיך ולהפעיל את הרשת למשך תקופה של 3 חודשים נוספים, אשר במסגרתה ימשיכו לנהל מו"מ עם מתעניינים לרכישת פעילות הרשת או נכסיה. מההחלטה עולה כי הרשת מתנהלת תחת פיקוחם של הנאמנים, עוה"ד שאול קוטלר וחנית נוב באופן רווחי.</p>
      <p>הדיון היום התקיים לאחר שביום חמישי האחרון הנאמנים הזמניים של רשת מיכל נגרין הגישו דו"ח ממנו עלה כי בסופו של יום התברר, כי ישנו קושי לאתר גורם אחד שייקח על עצמו את כלל פעילות החברות. יחד עם זאת, לאור מכירת נכס של הרשת בסך של כ-13 מיליון שקל ולאור תזרים של הרשת שהפך להיות יציב ורווחי הנאמנים סברו כי אין למהר ולממש את המותג "מכיל נגרין" בסכומים נמוכים משמעותית ובכל מקרה, אין בכך כדי לשרת את הנושים.</p>
      <p>בדו"ח טענו הנאמנים, באמצעות עוה"ד דיקלה פרץ ושני גרינברג, כי כתוצאה מפעילות החברות תחת הנאמנים הזמניים חל שיפור דרמטי בתזרים המזומנים של החברות באופן שבו הוא כעת יציב ורווחי. "הכנסות החברות מהפעלת הנאמנים הזמניים עומדת עד עתה על סך של כ-4.3 מיליון שקל, ורווחיות ההפעלה עומדת כיום על למעלה מ-3 מיליון שקל", ציינו הנאמנים.</p>
    </article>
  </body>
</html>