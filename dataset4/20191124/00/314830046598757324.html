<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939361/%D9%88%D8%A7%DA%A9%D9%86%D8%B4-%D8%B4%D8%A7%D9%87%D8%B2%D8%A7%D8%AF%D9%87-%D8%B3%D8%B9%D9%88%D8%AF%DB%8C-%D8%A8%D9%87-%D9%85%D9%88%D8%B6%D8%B9-%D9%82%D8%B7%D8%B1-%D8%AF%D8%B1%D8%A8%D8%A7%D8%B1%D9%87-%D8%B5%D9%84%D8%AD-%D8%AF%D8%B1-%D8%AE%D9%84%DB%8C%D8%AC%E2%80%8C%D9%81%D8%A7%D8%B1%D8%B3"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="واکنش شاهزاده سعودی به موضع قطر درباره صلح در خلیج‌فارس"/>
    <meta property="og:description" content="یک شاهزاده عربستانی با انتشار توییتی به اظهارنظر نخست‌وزیر سابق قطر درباره اطمینان شکننده میان اعضای شورای همکاری خلیج فارس پاسخ داد."/>
  </head>
  <body>
    <article>
      <h1>واکنش شاهزاده سعودی به موضع قطر درباره صلح در خلیج‌فارس</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>یک شاهزاده عربستانی با انتشار توییتی به اظهارنظر نخست‌وزیر سابق قطر درباره اطمینان شکننده میان اعضای شورای همکاری خلیج فارس پاسخ داد.</i>
      </p>
      <p>یک شاهزاده عربستانی با انتشار توییتی به اظهارنظر نخست‌وزیر سابق قطر درباره اطمینان شکننده میان اعضای شورای همکاری خلیج فارس پاسخ داد.</p>
      <p>به گزارش ایسنا، به نقل از شبکه خبری روسیا الیوم، عبدالرحمان بن مساعد، شاهزاده عربستانی در پاسخ به اظهارات اخیر حمد بن جاسم، نخست‌وزیر سابق قطر توییت کرد: در واقع اطمینان شکننده بوده و به سال‌ها زمان نیاز دارد و اولین دلیل فروپاشی این اطمینان قرار گرفتن نام تو در کنار معمر قذافی، دیکتاتور سابق لیبی است.</p>
      <p>شاهزاده عربستانی در پاسخ به مطلبی که بن جاسم منتشر کرده بود، این توییت‌ها را منتشر کرد.</p>
      <p>بن جاسم گفته بود، شورای همکاری خلیج فارس در ۱۰ سال اخیر آنگونه که مردم کشورهای عضو انتظار داشتند، فعال نبوده است؛ "نمی‌خواهم وارد بحث اطمینان شکننده میان اعضای شورا شوم که بازسازی آن به سال‌ها زمان نیاز دارد."</p>
      <p>در شرایطی که پیش‌بینی‌هایی درباره لغو محاصره قطر و پایان بحران منطقه خلیج فارس وجود دارند، به ویژه در پی تصمیم عربستان، امارات و بحرین در جام ۲۴ خلیج فارس در دوحه، فراخوان‌هایی برای بازگشت اطمینان به این شورا انجام شده‌ است. بن جاسم درباره مساله صلح در منطقه خلیج فارس توییت کرد، آنچه این روزها درباره صلح مطرح می‌شوند، اگر "این‌ها راه‌حل بحران و محاصره اعمال شده علیه ما باشد که به ابعاد اجتماعی، اقتصادی و سیاسی منطقه آسیب زده، به ارزیابی میزان خسارت‌ همه طرف‌ها نیاز دارد."</p>
      <p>نخست‌وزیر سابق قطر افزود، باید عبرت گرفت تا چنین سیاست‌هایی که تنها در کار شورای همکاری خلیج فارس خلل ایجاد می‌کنند، تکرار نشوند. او گفت: من حامی صلح غیرمشروطی هستم که احترام و حاکمیت کشورها را حفظ کند، باید درباره اختلاف نظر گفت‌وگوی جدی میان اعضای شورا انجام شود چراکه منطقه به چنین نشست‌هایی بیش از هر زمانی نیاز دارد.</p>
      <p>مساله ایجاد راه‌حلی برای بحران منطقه خلیج فارس به تازگی میان فعالان شبکه‌های اجتماعی مطرح شده‌ است. یکی از چهره‌هایی که به این مساله پرداخته عبدالخالق عبدالله، چهره آکادمیک اماراتی است که توییت کرد، تحولات مهمی در راستای حل اختلافات منطقه خلیج فارس "زودتر از آنچه انتظار دارید" رخ خواهند داد. تصمیم برای مشارکت عربستان، امارات و بحرین در جام ۲۴ خلیج فارس به همان اندازه که ورزشی است، سیاسی نیز محسوب می‌شود... بازی فوتبال احتمالا باب سفر گروه‌های ورزشی به قطر جهت حمایت از تیم‌هایشان در این مسابقات را می‌گشاید و لازمه این مساله لغو ممنوعیت سفر به قطر و بازگشت همبستگی میان کشورهای خلیج فارس است و "ما به زودی این موضوع را جشن خواهیم گرفت."</p>
    </article>
  </body>
</html>