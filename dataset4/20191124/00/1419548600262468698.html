<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/tamil-news/sports-important/24/11/2019/team-india-packed-bangladesh-first-day-and-night-test-match"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="இந்திய அணியின் அபார பந்துவீச்சில் சொற்ப ரன்களுக்குள் சுருண்ட வங்கதேசம்!"/>
    <meta property="og:description" content="இந்திய அணியின் அபார பந்துவீச்சில் சொற்ப ரன்களுக்குள் சுருண்ட வங்கதேசம்!"/>
  </head>
  <body>
    <article>
      <h1>இந்திய அணியின் அபார பந்துவீச்சில் சொற்ப ரன்களுக்குள் சுருண்ட வங்கதேசம்!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">saravanamanoj</a></address>
      <p>
        <b>வங்கதேசத்துக்கு எதிரான பகலிரவு டெஸ்ட் போட்டியில் இந்திய அணி இன்னிங்ஸ் மற்றும் 46 ரன்கள் வித்தியாசத்தில் அபார வெற்றிபெற்றது.</b>
      </p>
      <p>இந்தியா- வங்கதேச அணிகள் மோதிய பகலிரவு டெஸ்ட் போட்டி  கொல்கத்தாவில் உள்ள ஈடன் கார்டன்ஸ் மைதானத்தில் நடைபெற்றது. டாஸ் வென்று முதலில் பேட் செய்த வங்கதேச அணி 106 ரன்களிலேயே அனைத்து விக்கெட்டுகளையும் இழந்தது. பின்னர் களமிறங்கிய இந்திய அணி அதிரடியாக விளையாடியது. கேப்டன் விராட் கோலி 159 பந்துகளில் சதம் அடித்து அசத்தினார். </p>
      <p>சர்வதேச போட்டிகளில் 27வது சதத்தை பதிவு செய்த விராட் கோலி, பகலிரவு டெஸ்ட் போட்டியில் சதம் அடித்த முதல் இந்திய வீரர் எனும் சாதனையையும் படைத்தார். இதையடுத்து 136 ரன்கள் எடுத்திருந்த நிலையில் விராட் கோலி ஆட்டமிழந்தார். தொடர்ந்து விக்கெட்களை பறிகொடுத்த இந்திய அணி 9 விக்கெட்கள் இழப்புக்கு 347 ரன்களுடன் டிக்ளேர் செய்தது. </p>
      <p>2வது இன்னிங்ஸை தொடங்கிய வங்கதேச அணி, இந்தியாவின் பந்துவீச்சு தாக்குதலை சமாளிக்க முடியாமல் திணறியது. இதனால் வங்கதேச வீரர்கள் சொற்ப ரன்களில் அடுத்தடுத்து ஆட்டமிழந்து வெளியேறினர். கேப்டன் மோமினுல் ஹக், சத்மன், ஹுசைன் ஆகியோர் டக் அவுட்டானதோடு இம்ருல் கைஸ், முகமது மிதுன் ஆகியோர் ஒற்றை இலக்கு ரன்களில் நடையைக் கட்டினர். </p>
      <p>3ம் நாள் ஆட்டமான இன்று, வங்கதேச அணி தோல்வியை தவிர்க்க கடுமையாக போராடியது. இருப்பினும் இஷாந்த் சர்மா, உமேஷ் யாதவ் ஆகியோரின் துல்லியமான பந்துவீச்சால் இந்திய அணி இன்னிங்ஸ் மற்றும் 46 ரன்கள் வித்தியாசத்தில் அபார வெற்றிபெற்றது. </p>
      <p>சிறப்பாக பந்துவீசிய உமேஷ் யாதவ் 5 விக்கெட்களையும் இஷாந்த் சர்மா 4 விக்கெட்களையும் கைப்பற்றினர். இந்த வெற்றியின் மூலம் 2-0 என்ற கணக்கில் தொடரை கைப்பற்றிய இந்திய அணி, பகலிரவு டெஸ்ட் போட்டியில் முதல் வெற்றியையும் பதிவு செய்து அசத்தியுள்ளது. </p>
    </article>
  </body>
</html>