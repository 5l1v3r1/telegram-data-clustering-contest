<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774338,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מבוקש: 146 אלף הזמנות תוך יומיים בלבד לסייברטראק של טסלה"/>
    <meta property="og:description" content="הזמנה של הטנדר החשמלי החדש כללה תשלום של 100 דולר כפיקדון בר-החזר - הכנסות בהיקף של 14.6 מיליון דולר לקופת החברה; ייצור גרסה תלת מנועית של הסייברטראק, שהוצג על ידי המנכ&quot;ל אלון מאסק רק שלשום, צפוי להתחיל בסוף 2020"/>
  </head>
  <body>
    <article>
      <h1>מבוקש: 146 אלף הזמנות תוך יומיים בלבד לסייברטראק של טסלה</h1>
      <h2>הזמנה של הטנדר החשמלי החדש כללה תשלום של 100 דולר כפיקדון בר-החזר - הכנסות בהיקף של 14.6 מיליון דולר לקופת החברה; ייצור גרסה תלת מנועית של הסייברטראק, שהוצג על ידי המנכ"ל אלון מאסק רק שלשום, צפוי להתחיל בסוף 2020</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שירות כלכליסט</a></address>
      <p>טסלה קיבלה 146 אלף הזמנות לטנדר החדש שלה, <a href="https://www.calcalist.co.il/local/articles/0,7340,L-3774266,00.html">הסייברטראק</a>, והכניסה 14.6 מיליון דולר מפיקדונות - יומיים בלבד אחרי שמנכ"ל החברה, אלון מאסק, חשף את הרכב העתידי עתיר הזוויות החדות.</p>
      <p>ההזמנה של הרכב כללה תשלום של 100 דולר כפיקדון בר-החזר. קשה כעת לחזות כמה מתוך הפיקדונות הללו יתורגמו להזמנות ממשיות של הרכב, המתומחר בשלב זה במחירים של בין 39.9 אלף דולר ל-60.9 אלף דולר. מטסלה נמסר כי ייצור גרסה תלת מנועית של הסייברטראק צפוי להתחיל בסוף 2020.</p>
      <p> </p>
      <figure>
        <img src="https://images1.calcalist.co.il/PicServer3/2019/11/22/949263/33_l.jpg"/>
        <figcaption>סייברטראק של טסלה</figcaption>
      </figure>
      <p>בשבת צייץ מאסק כי עד עתה בוצעו 146 אלף הזמנות לסייברטראק, מתוכן 41% בחרו בגרסה התלת מנועית, היקרה יותר, ו-42% בחרו בגרסת המנוע הכפול. 17% הנותרים בחרו בגרסה הזולה יותר, בעלת מנוע יחיד.</p>
      <p>הסייברטראק של טסלה, שנחשף על ידי מאסק באירוע השקה במרכז העיצוב של החברה בהאות'ורן, קליפורניה, זכה לתגובות קוטביות. אפילו מעריציה של טסלה היו חלוקים ביניהם, כאשר חלקם היללו את הרכב החדש ואחרים קיוו שמאסק היה יוצר משהו קצת יותר קונבנציונלי. בנוסף, <a href="https://www.calcalist.co.il/local/articles/0,7340,L-3774266,00.html">בתקרית מביכה</a> שאירעה במהלך האירוע נסדקה הזכוכית המשוריינת וה"בלתי שבירה" של הרכב העשוי מפלדה.</p>
      <figure>
        <iframe data-src="https://twitter.com/elonmusk/status/1198344195317985280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>באירוע ההשקה הודיעה טסלה כי תציע שלוש גרסאות של הסייברטראק: הזולה יותר, בעלת מנוע יחיד והנעה אחורית, קיבולת גרירה של עד 3,400 קילוגרם וטווח של יותר מ-402 קילומטר, במחיר של 39.9 אלף דולר; יקרה יותר בעלת מנוע כפול, מערכת הנעה כפולה (AWD), יכולת גרירה של עד 4,500 קילוגרם וטווח של יותר מ-482 קילומטר לטעינה יחידה, במחיר של 49.9 אלף דולר; והיקרה ביותר, עם שלושה מנועים חשמליים ומערכת הנעה כפולה (AWD), קיבולת גרירה של 6,350 קילוגרם וטווח טעינת בטרייה של יותר מ-804 קילומטר, במחיר של 69.9 אלף דולר ליחידה.</p>
    </article>
  </body>
</html>