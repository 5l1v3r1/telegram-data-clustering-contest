<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanostratv.it/2019/11/anticipazioni-greys-anatomy-16x05-su-sky-meredith-grey-viene-arrestata/"/>
    <meta property="og:site_name" content="LaNostraTv"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Anticipazioni Grey’s Anatomy 16×05 su Sky: Meredith Grey viene arrestata"/>
    <meta property="og:description" content="Grey’s Anatomy 16×05 su FoxLife: la trama Lunedì 25 novembre su FoxLife, alle 21.00, andrà in onda un nuovo episodio della sedicesima stagione di Grey's"/>
  </head>
  <body>
    <article>
      <h1>Anticipazioni Grey’s Anatomy 16×05 su Sky: Meredith Grey viene arrestata</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.lanostratv.it/author/claudiaciavarella/" target="_blank">Claudia Ciavarella</a></address>
      <figure>
        <img src="https://i0.wp.com/www.lanostratv.it/wp-content/uploads/2019/11/foto_meredith_deluca-2.jpg"/>
      </figure>
      <h3>Grey’s Anatomy 16×05 su FoxLife: la trama</h3>
      <p>Lunedì 25 novembre su <b>FoxLife</b>, alle 21.00, andrà in onda un nuovo episodio della sedicesima stagione di <b>Grey’s Anatomy</b>. Il <b>Medical-Drama</b>, sempre più vicino allo straordinario record delle 350 puntate, metterà in scena le conseguenze di quanto avvenuto nel corso della 16×04. Intitolato “<b>Respira ancora</b>“, l’episodio vedrà al centro della trama la vicenda giudiziaria che coinvolge <b>Meredith Grey</b>. La protagonista, dopo aver denunciato pubblicamente il sistema sanitario nazionale, non si presenterà all’udienza stabilita dal giudice trasgredendo – per l’ennesima volta – alle direttive imposte dal tribunale. Complice un malessere di <b>Zola</b>, Meredith rimarrà quindi al <b>Grey-Sloan Memorial</b> accanto alla figlia. Una mossa che non passerà inosservata e che costerà alla <b>Grey</b> un periodo di permanenza in prigione. Novità in vista anche dal punto di vista sentimentale. Dopo la discussione avvenuta con il compagno nel corso del quarto episodio, <b>Meredith</b> chiarirà i reali sentimenti che la legano ad <b>Andrew DeLuca</b>.</p>
      <h3>Anticipazioni Grey’s Anatomy 16×05 su Sky: la Bailey svela a Ben di essere incinta</h3>
      <p>L’altra storyline che verrà affrontata nel corso di <b>Grey’s Anatomy 16×05</b>, in onda lunedì 25 novembre su <b>FoxLife</b>, riguarderà invece l’inaspettata gravidanza di <b>Miranda Bailey</b>. Il capo di chirurgia farà di tutto per avvisare il marito della dolce novità, ma complici gli orari di lavoro frenetici e l’impossibilità di trascorrere qualche momento insieme, la donna sarà costretta a convocare <b>Ben Warren</b> in ospedale con la scusa di un’emergenza.<br/><b>Jo Wilson</b>, nel frattempo, prenderà in cura una paziente che proviene dallo stesso centro riabilitativo dove la dottoressa ha trascorso un periodo di degenza. Sarà proprio a causa della misteriosa paziente che nel corso di <b>Grey’s Anatomy 16×05</b>, la <b>Wilson</b> ripercorrerà – tramite dei flashback – quanto avvenuto durante il periodo di riabilitazione. Un espediente narrativo che permetterà al pubblico di assistere alle tappe principali che hanno permesso alla moglie di <b>Alex Karev</b> di uscire dal vortice della depressione.</p>
      <h3>Grey’s Anatomy 16×05 su FoxLife: Richard Webber affronta Catherine Fox</h3>
      <p>Infine, <b>Grey’s Anatomy 16×05</b> affronterà la complessa situazione sentimentale che coinvolge <b>Richard Webber</b>. Il chirurgo, attualmente impegnato in una strana frequentazione con <b>Gemma</b>, avrà finalmente modo di confrontarsi con la moglie. <b>Catherine Avery, </b>dopo un lungo periodo di assenza, tornerà infatti a Seattle con l’intento di chiarire quanto avvenuto con il marito.<br/><b>Amelia Shepherd</b>, invece, durante una chiacchierata a cuore aperto con<b> Meredith Grey</b> e <b>Maggie Pierce</b>, si interrogherà sui reali sentimenti che la legano al compagno <b>Atticus Link</b>.</p>
      <p>Queste dunque le anticipazioni relative a <b>Grey’s Anatomy 16×05</b> in onda su Sky lunedì 25 novembre. Nel frattempo vi ricordiamo che la programmazione americana è in pausa e che l’ultima puntata dell’anno ha proposto un clamoroso colpo di scena che ha messo a repentaglio<a href="https://www.lanostratv.it/2019/11/anticipazioni-greys-anatomy-16x10-ben-warren-in-pericolo-di-vita/"><b> la vita Jackson e Ben</b></a>.</p>
    </article>
  </body>
</html>