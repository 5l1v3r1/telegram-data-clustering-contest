<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/tamil-news/sports-editors-pick/24/11/2019/indian-team-dominates-pink-ball-test"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="பிங்க் பந்து டெஸ்டிலும் ஆதிக்கம் செலுத்தும் இந்திய அணி....."/>
    <meta property="og:description" content="பிங்க் பந்து டெஸ்டிலும் ஆதிக்கம் செலுத்தும் இந்திய அணி....."/>
  </head>
  <body>
    <article>
      <h1>பிங்க் பந்து டெஸ்டிலும் ஆதிக்கம் செலுத்தும் இந்திய அணி.....</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">nandhakumar</a></address>
      <p>
        <b>வங்கதேச அணிக்கு எதிரான இரண்டாவது டெஸ்டில் இந்திய அணிக்கு இன்னிங்ஸ் வெற்றிவாய்ப்பு பிரகாசமாக உள்ளது.</b>
      </p>
      <p>கொல்கத்தாவின் ஈடன் கார்டன் மைதானத்தில் நடைபெறும் இந்த போட்டியின் முதல் இன்னிங்சில் வங்கதேச அணி 106 ரன்களிலேயே சுருண்டது. அடுத்து விளையாடிய இந்திய அணி, முதல் நாள் முடிவில், 3 விக்கெட் இழப்புக்கு 174 ரன்கள் எடுத்திருந்தது. 2ஆம் நாள் தொடக்கத்தில் இருந்து கேப்டன் கோலியுடன் இணைந்து நிதானமாக விளையாடிய ரஹானே 51 ரன்கள் எடுத்து ஆட்டமிழந்தார். மறுமுனையில் நேர்த்தியாக விளையாடிய விராட் கோலி சர்வதேச அரங்கில் 27வது சதத்தை பதிவு செய்தார். இதன்மூலம் சர்வதேச போட்டிகளில் கேப்டனாக விளையாடி, குறைந்த இன்னிங்ஸில் அதிக சதமடித்தவர் என்ற சாதனையை கோலி படைத்தார்.  </p>
      <p>பின்னர் கோலி 136 ரன்களில் ஆட்டமிழக்க, பின்வரிசை வீரர்கள் ஒத்துழைக்காததால் இந்திய அணி 9 விக்கெட் இழப்பிற்கு 347 ரன்கள் எடுத்திருந்த போது முதல் இன்னிங்ஸை டிக்ளேர் செய்தது. இரண்டாவது இன்னிங்ஸை தொடங்கிய வங்கதேச அணியில் முன்வரிசை வீரர்கள் அடுத்தடுத்து ஆட்டமிழந்தனர். 13 ரன்களுக்குள் முதல் 4 விக்கெட்டுகளை இழந்து அந்த அணி திணறியது. எனினும் ரஹீம் மட்டும் நிலைத்து நின்று விளையாடி அரைசதம் கடந்தார். 2ம் நாள் முடிவில் வங்கதேச அணி 6 விக்கெட் இழப்புக்கு 152 ரன்கள் எடுத்துள்ளது. வங்கதேசம் 89 ரன்கள் பின் தங்கியுள்ள நிலையில், இந்திய அணி இன்னிங்ஸ் வெற்றி பெற அதிக வாய்ப்பு உருவாகியுள்ளது.</p>
    </article>
  </body>
</html>