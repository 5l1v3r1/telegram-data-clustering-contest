<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/2p47y2"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="மகாராஷ்டிரா வழக்கு: விசாரணை ஒத்திவைப்பு...!"/>
    <meta property="og:description" content="மகாராஷ்டிரா வழக்கு: விசாரணை ஒத்திவைப்பு...!"/>
  </head>
  <body>
    <article>
      <h1>மகாராஷ்டிரா வழக்கு: விசாரணை ஒத்திவைப்பு...!</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">shanmugapriya</a></address>
      <p>
        <b>மகாராஷ்டிராவில் பாஜகவை ஆட்சி அமைக்க அம்மாநில ஆளுநர் கோஷ்யாரி அழைப்பு விடுத்ததற்கு எதிராக தொடரப்பட்ட வழக்கை நாளைக்கு உச்சநீதிமன்றம் ஒத்திவைத்துள்ளது. </b>
      </p>
      <p>மகாராஷ்டிராவில் யாரும் எதிர்பாராத திடீர் திருப்பமாக நேற்று காலை தேவேந்திர ஃபட்னாவிஸ் தலைமையிலான பாஜக அரசு பதவியேற்றது. இரவோடு இரவாக தேசியவாத காங்கிரசில் பிளவு ஏற்பட்டு அக்கட்சியின் மூத்த தலைவர் அஜித் பவார் ஆதரவுடன் பாஜக அரசு பொறுப்பேற்றது. தேவேந்திர ஃபட்னாவிஸ் முதல்வராகவும், அஜித் துணை முதல்வராகவும் பொறுப்பேற்றனர். சற்றும் எதிர்பாராத இந்த திருப்பங்களால் அதிர்ந்த காங்கிரஸ், சிவசேனா, தேசியவாத காங்கிரஸ் கட்சிகள் உச்சநீதிமன்றத்தை நேற்றிரவு நாடின. </p>
      <p>அந்த மூன்று கட்சிகள் இணைந்து தாக்கல் செய்த மனு மீது இன்று உச்சநீதிமன்றத்தில் விசாரணை நடைபெற்றது. நீதிபதிகள் என்.வி.ரமணா, அசோக்பூசன், சஞ்சீவ் கண்ணா,  உள்ளிட்டோர் அடங்கிய அமர்வு முன்பு விசாரணை நடைபெற்றது. இருதரப்பு வாதங்களையும் கேட்ட பின் இந்த வழக்கு விசாரணையை நீதிபதிகள் நாளைக்கு ஒத்திவைத்தனர். இந்த வழக்கு தொடர்பாக விளக்கம் அளிக்க மத்திய அரசு, மகாராஷ்டிர அரசு, அம்மாநில முதல்வர் தேவேந்திர ஃபட்னாவிஸ், துணை முதல்வர் அஜித் பவார் ஆகியோருக்கு நோட்டீஸ் அனுப்ப உச்சநீதிமன்றம் உத்தரவிட்டது. </p>
      <p>பாஜகவை ஆட்சி அமைக்க அழைப்பு விடுத்து ஆளுநர் கோஷ்யாரி எழுதிய கடிதம், தேவேந்திர ஃபட்னாவிஸ் அரசுக்கு ஆதரவு அளித்து எம்.எல்.ஏக்கள் எழுதிய கடிதங்கள் உள்ளிட்ட ஆவணங்களை நாளை காலை 10.30 மணிக்குள் தாக்கல் செய்யவும் உச்சநீதிமன்றம் உத்தரவிட்டது. </p>
    </article>
  </body>
</html>