<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200766"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="তদন্তে মিথ্যা সাক্ষ্য দেয়ার অভিযোগ ট্রাম্পের"/>
    <meta property="og:description" content="অভিশংসন তদন্তে প্রত্যক্ষদর্শী ডেভিড হোমস মিথ্যা সাক্ষ্য দিয়েছেন বলে অভিযোগ করেছেন যুক্তরাষ্ট্রের প্রেসিডেন্ট ডনাল্ড ট্রাম্প। এক্ষেত্রে তিনি ব্যক্তিগত আইনজীবী রুডি গিলিয়ানির পক্ষ অবলম্বন করেছেন। বলেছেন, একটি দুর্নীতিগ্রস্ত দেশের সঙ্গে বোঝাপড়ার জন্য রুডি গিলিয়ানির ক্রাইম-ফাইটিং সক্ষমতা প্রয়োজন। বৃহস্পতিবার প্রতিনিধি পরিষদে ট্রাম্পের বিরুদ্ধে অভিশংসনের তদন্তের পঞ্চম ও শেষ দিনের শুনানি শেষ হয়। ২০২০ সালের নভেম্বরের নির্বাচনে তিনি পুনর্বার নির্বাচন করার ঘোষণা দিলেও তার সেই প্রার্থিতা এখনও হুমকিতে রয়েছে। অভিশংসিত হলে তিনি নির্বাচন করতে পারবেন না। ওই তদন্তে সাক্ষ্য দিয়েছেন ডেভিড হোমস। তিনি ইউক্রেনে যুক্তরাষ্ট্রের দূতাবাসের একজন কর্মকর্তা। বৃহস্পতিবার ডেভিড হোমস তার শপথের কথা স্মরণ করিয়ে দিয়ে বলেছেন, ইউক্রেনের রাজধানী কিয়েভে ২৬ শে জুলাই ইউরোপীয় ইউনিয়নে যুক্তরাষ্ট্রের রাষ্ট্রদূত গর্ডন সন্ডল্যান্ডকে কিভাবে জোরালো স্বরে চাপ দিয়ে কথা বলছিলেন ট্রাম্প সেই কথোপকথন তিনি শুনতে পেয়েছেন। যুক্তরাষ্ট্রের সাবেক ভাইস প্রেসিডেন্ট জো বাইডেনের বিরুদ্ধে রাজনৈতিক উদ্দেশে ইউক্রেন তদন্ত করবে কিনা সে বিষয়ে তিনি বিস্তারিত জানতে চাইছিলেন। ডেভিড…"/>
  </head>
  <body>
    <article>
      <h1>তদন্তে মিথ্যা সাক্ষ্য দেয়ার অভিযোগ ট্রাম্পের</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মানবজমিন ডেস্ক</a></address>
      <p>অভিশংসন তদন্তে প্রত্যক্ষদর্শী ডেভিড হোমস মিথ্যা সাক্ষ্য দিয়েছেন বলে অভিযোগ করেছেন যুক্তরাষ্ট্রের প্রেসিডেন্ট ডনাল্ড ট্রাম্প। এক্ষেত্রে তিনি ব্যক্তিগত আইনজীবী রুডি গিলিয়ানির পক্ষ অবলম্বন করেছেন। বলেছেন, একটি দুর্নীতিগ্রস্ত দেশের সঙ্গে বোঝাপড়ার জন্য রুডি গিলিয়ানির ক্রাইম-ফাইটিং সক্ষমতা প্রয়োজন। বৃহস্পতিবার প্রতিনিধি পরিষদে ট্রাম্পের বিরুদ্ধে অভিশংসনের তদন্তের পঞ্চম ও শেষ দিনের শুনানি শেষ হয়। ২০২০ সালের নভেম্বরের নির্বাচনে তিনি পুনর্বার নির্বাচন করার ঘোষণা দিলেও তার সেই প্রার্থিতা এখনও হুমকিতে রয়েছে। অভিশংসিত হলে তিনি নির্বাচন করতে পারবেন না। ওই তদন্তে সাক্ষ্য দিয়েছেন ডেভিড হোমস। তিনি ইউক্রেনে যুক্তরাষ্ট্রের দূতাবাসের একজন কর্মকর্তা।</p>
      <p>বৃহস্পতিবার ডেভিড হোমস তার শপথের কথা স্মরণ করিয়ে দিয়ে বলেছেন, ইউক্রেনের রাজধানী কিয়েভে ২৬ শে জুলাই ইউরোপীয় ইউনিয়নে যুক্তরাষ্ট্রের রাষ্ট্রদূত গর্ডন সন্ডল্যান্ডকে কিভাবে জোরালো স্বরে চাপ দিয়ে কথা বলছিলেন ট্রাম্প সেই কথোপকথন তিনি শুনতে পেয়েছেন। যুক্তরাষ্ট্রের সাবেক ভাইস প্রেসিডেন্ট জো বাইডেনের বিরুদ্ধে রাজনৈতিক উদ্দেশে ইউক্রেন তদন্ত করবে কিনা সে বিষয়ে তিনি বিস্তারিত জানতে চাইছিলেন। ডেভিড হোমসের এমন বক্তব্যকে মিথ্যা বলে মন্তব্য করেছেন ট্রাম্প। তিনি ফক্স নিউজ চ্যানেলের ফক্স অ্যান্ড ফ্রেন্ডস প্রোগ্রামে বলেছেন, আমি আপনাদের নিশ্চয়তা দিয়ে বলতে পারি অমন ঘটনা কখনো ঘটে নি। এ খবর দিয়েছে বার্তা সংস্থা রয়টার্স।</p>
      <p>এতে আরো বলা হয়, অরিগন রাজ্যের ধনশীল হোটেল ব্যবসায়ী গর্ডন সন্ডল্যান্ড। তিনি ট্রাম্পের শপথ অনুষ্ঠানের কমিটিতে ১০ লাখ ডলার দান করেছিলেন। এরপরই তাকে ইউরোপীয় ইউনিয়নের রাষ্ট্রদূত বানানো হয়। তদন্ত কমিটিতে তিনি ট্রাম্পের সঙ্গে ভাল সম্পর্কের বর্ণনা দিলেও ট্রাম্প শুক্রবার বলেছেন, তিনি দু’চার মিনিট কথা বলেছিলেন তার সঙ্গে। সন্ডল্যান্ড সম্পর্কে তিনি বলেন, আমি তাকে খুব কমই জানি, ওকে?</p>
      <p>এই বিভাগের সর্বাধিক পঠিত</p>
    </article>
  </body>
</html>