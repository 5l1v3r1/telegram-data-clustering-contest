<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939364/%DA%A9%D9%88%D8%AF%D8%AA%D8%A7-%D8%AF%D8%B1-%D8%AD%D8%B2%D8%A8-%D9%84%DB%8C%DA%A9%D9%88%D8%AF-%D8%B9%D9%84%DB%8C%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="&quot;کودتا&quot; در حزب لیکود علیه نتانیاهو"/>
    <meta property="og:description" content="گزارش تلویزیونی رژیم صهیونیستی نشان می‌دهد، مقامات ارشد حزب راست‌گرای &quot;لیکود&quot; در نشستی محرمانه به بررسی طرح‌های برکناری رئیس حزب و نخست وزیر کنونی در پی اتهامات رسمی در سه پرونده فساد او پرداختند."/>
  </head>
  <body>
    <article>
      <h1>"کودتا" در حزب لیکود علیه نتانیاهو</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>گزارش تلویزیونی رژیم صهیونیستی نشان می‌دهد، مقامات ارشد حزب راست‌گرای "لیکود" در نشستی محرمانه به بررسی طرح‌های برکناری رئیس حزب و نخست وزیر کنونی در پی اتهامات رسمی در سه پرونده فساد او پرداختند.</i>
      </p>
      <p>گزارش تلویزیونی رژیم صهیونیستی نشان می‌دهد، مقامات ارشد حزب راست‌گرای "لیکود" در نشستی محرمانه به بررسی طرح‌های برکناری رئیس حزب و نخست وزیر کنونی در پی اتهامات رسمی در سه پرونده فساد او پرداختند.</p>
      <p>به گزارش ایسنا، شبکه ۱۲ رژیم صهیونیستی گزارش داد، این مقامات برجسته که نام‌های خود را فاش نکردند به این نتیجه رسیده‌اند که دوره نتانیاهو سرآمده است.</p>
      <p>آنها مبادرت به تلاش‌هایی برای برکناری او از ریاست حزب قبل از منقضی شدن دوره ۲۱ روزه اعطا شده به کنست جهت توافق بر سر نامزدی جدید جهت تصدی نخست‌وزیری کرده‌اند.</p>
      <p>اگر طی این ضرب‌الاجل ۲۱ روزه نامزدی جدید معرفی نشود اسرائیل به سمت سومین انتخابات پارلمانی از ابتدای سال جاری میلادی می‌رود.</p>
      <p>همچنین به گزارش شبکه ۱۳ رژیم صهیونیستی، این مذاکرات در واقع به صورت محرمانه است و یک منبع مطلع که نامش را فاش نکرده، گفت: روی نحوه خارج کردن حزب از دستان نتانیاهو کار می‌کنیم.</p>
      <p>شبکه ۱۲ این رژیم مجددا به نقل از منابع خود اشاره کرده آنها دریافته‌اند تنها راه برکناری نتانیاهو که رهبری لیکود را بیش از یک دهه است در دست دارد معرفی نامزدی دیگر است اما هیچ شواهدی در حال حاضر دال بر این نیست که آنها بتوانند این کار را بکنند.</p>
      <p>براساس گزارش این شبکه، این مقامات "شورشی" امیدوارند اوضاع را به دست بگیرند و در حال نظرسنجی درباره تعیین رقیب احتمالی که بیشترین شانس را در داخل حزب داشته باشد، هستند.</p>
      <p>شبکه ۱۲ در ادامه گزارش خود به سکوت برخی افراد برجسته لیکود در قبال اتهامات نتانیاهو از جمله یولی ادلشتاین، رئیس کنست (پارلمان اسرائیل)، گلعاد آردان، وزیر امنیت داخلی و نیز جدعون ساعر که اخیرا نامش برای رهبری لیکود مطرح شده اشاره کرد و آورد، جدعون ساعر بلندپروازی‌هایی برای ریاست حزب و نخست وزیری دارد.</p>
      <p>این شبکه فرصت‌های موفقیت کودتای احتمالی را ضعیف ارزیابی کرده و می‌آورد، احتمال نمی‌رود مسؤولان برجسته لیکود طرح‌ و نقشه‌های سیاسی شخصی خود را برای همراه کردن دیگران به کرسی بنشانند مگر اینکه دادستانی کل حکم برکناری نتانیاهو را به دلیل اتهامات مطرح شده صادر کند.</p>
      <p>دو شبکه ۱۲ و ۱۳ رژیم صهیونیتس در عین حال گزارش دادند، آویخای مندلبلیت دادستان کل اسرائیل قصد دارد بزودی اعلام کند نتانیاهو در مرحله کنونی نباید نخست وزیری را ترک کند اما باید از چهار پست وزارتی که در حال حاضر در دست دارد، صرف نظر کند.</p>
    </article>
  </body>
</html>