<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774355,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="מנכ&quot;ל משרד האנרגיה: &quot;נמשיך לתת רישיונות לחיפוש גז בים&quot;; הקהל בוועידת האקלים הגיב בשריקות בוז"/>
    <meta property="og:description" content="אודי אדירי אמר את הדברים במהלך פאנל בו לקחו חלק גם מנכ&quot;ל המשרד להגנת הסביבה, גיא סמט, מנכ&quot;ל משרד הכלכלה והתעשייה, שי רינסקי, ומנכ&quot;לית מנהל התכנון, דלית זילבר. במהלך הדברים התפרצו לבמה פעילי ארגון &quot;מגמה ירוקה&quot;, שחילקו למשתתפים בו &quot;רישיונות חיפוש&quot; לקרני שמש"/>
  </head>
  <body>
    <article>
      <h1>מנכ"ל משרד האנרגיה: "נמשיך לתת רישיונות לחיפוש גז בים"; הקהל בוועידת האקלים הגיב בשריקות בוז</h1>
      <h2>אודי אדירי אמר את הדברים במהלך פאנל בו לקחו חלק גם מנכ"ל המשרד להגנת הסביבה, גיא סמט, מנכ"ל משרד הכלכלה והתעשייה, שי רינסקי, ומנכ"לית מנהל התכנון, דלית זילבר. במהלך הדברים התפרצו לבמה פעילי ארגון "מגמה ירוקה", שחילקו למשתתפים בו "רישיונות חיפוש" לקרני שמש</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">עומר כביר</a></address>
      <p>אף שמדינת ישראל מצהירה על כוונתה להגדיל משמעותית את ההשקעה בפיתוח אנרגיות מתחדשות, בפועל אין לה כוונה לעצור את חלוקת הרישיונות לחיפושים ימיים של גז טבעי ונפט; כך לדברי מנכ"ל משרד האנרגיה, אודי אדירי, בוועידת האקלים ה-4 של ישראל שנערכת היום במוזיאון תל אביב.</p>
      <p>ועידת האקלים הישראלית, היא יוזמה של קואליציית האקלים הישראלית, שחברים בה ארגוני סביבה, בהם החברה להגנת הטבע, גרינפיס, מגמה ירוקה, מרכז השל לקיימות וחיים וסביבה.</p>
      <p>אדירי אמר את הדברים בעקבות ביקורת שנשמעה מהקהל באולם על החלטת משרד האנרגיה מאוקטובר, <a href="https://www.calcalist.co.il/markets/articles/0,7340,L-3772532,00.html">להעניק 12 רישיונות חיפוש ימיים חדשים</a> לגז ולנפט. לדבריו, לא מדובר במילה האחרונה בתחום: "נמשיך לתת רישיונות לחיפוש גז בים, אנחנו לא נגד עצירת פיתוח, אין שום דבר סביבתי בזה שבתי זיקוק נסגרים באירופה אבל נפתחים בהודו". הוא דיבר בפאנל בהשתתפות מנכ"ל המשרד להגנת הסביבה, גיא סמט, מנכ"ל משרד הכלכלה, שי רינסקי, ומנכ"לית מנהל התכנון, דלית זילבר.</p>
      <figure>
        <img src="https://images1.calcalist.co.il/PicServer3/2019/11/24/949534/13_l.jpg"/>
        <figcaption>פעילת מגמה ירוקה מתפרצת לבמה בוועידת האקלים</figcaption>
      </figure>
      <p>לדברי אדירי, השימוש בגז טבעי איפשר לישראל לצמצם את פליטות גזי החממה במשק האנרגיה, שכן השימוש נעשה על חשבון שימוש בפחם - שנחשב למזהם הרבה יותר. "בחמש שנים האחרונות הפחתנו את פליטת ה-CO2 ב-20%. עשינו את בצורה פשוטה: הפחתנו את השימוש בפחם ב-50%. עד 2025, נפסיק את השימוש בפחם בכלל. אני מאמין שיגיע יום שבו נשתמש רק באנרגיות מתחדשות, זה העתיד – כמה שיותר אנרגיה מתחדשת והשאר גז".</p>
      <p>ואולם, הטענה התקבלה בקריאות בוז מקרב הקהל, ובמהלך הדברים אף התפרצו לבמה פעילי ארגון "מגמה ירוקה", שבאקט מחאה חילקו למשתתפי הפאנל "רישיונות חיפוש" לקרני שמש – במטרה לציין את הכשל של ישראל בפיתוח אנרגיה בת-קיימא ונגד ההסתמכות הגדלה של על גז טבעי, שחרף יתרונותיו לעומת פחם עדיין מהווה מקור אנרגיה מזהם שהשימוש בו כרוך בפליטת גזי חממה.</p>
      <p>"לא יכול להיות שמשרדי הממשלה, ומשרד האנרגיה בפרט, ישבו בפאנל בוועידת האקלים הישראלית ויציגו עצמם כחלק מהמאבק - כשלמעשה ברור לכל בר דעת שהם חלק מהבעיה", אמרה פעילת הארגון, יובל מירקו. "הממשלה מבססת יותר ויותר את שוק האנרגיה על דלקים מאובנים, מקדמת תשתיות ותחנות כוח עבורם, ממשיכה לחלק רישיונות לחברות הגז והנפט ומתבססת על כלכלה פוסילית לעוד עשרות שנים קדימה - וכל זאת בעיצומו של משבר האקלים שמהווה סכנה מיידית לכולנו. רישיון לחיפש קרני שמש הוא הרישיון היחיד שראוי להעניק בתקופה הזאת, ואין לנו במגמה ירוקה כוונה להתפשר על פחות מכך".</p>
      <p>בתגובה לביקורת בנושא אמר אדירי: "אנחנו השנה ב-6.8% של ייצור של אנרגיה מתחדש, עד סוף השנה הבא נגיע ל-10%. ב-2030 היעד הוא 17%, אנחנו בודקים אם ניתן להגדיל את ל-25%-30%. זה שאין פאנלים סולריים על גגות משרדי ממשלה זו תקלה, בעיקר שלנו כממשלה. כל מבנה ציבור כיום חייב להקים על הגג פאנלים סולריים, אנחנו נביא להצעת ממשלה את העניין הזה".</p>
      <p>זילבר אמרה בפאנל שאחד היעדים מבחינתה הוא להחיל את תקן בנייה ירוקה על כל הערים והיישובים בארץ, ולא רק על 15 הערים הגדולות. "היערכות לשינויי האקלים נמצאת בתוכנית העבודה לקראת 2040, ולכן זה במקום הראשון מבחינתי", הוסיפה. "המועצה הארצית תמליץ לשר לאמץ את התקן לבנייה ירוקה לכל הארץ. צריך להעלות את התקציב של הקמת פאנלים סולריים על מבני ציבור ומבנים לבנייה ירוקה, אנחנו עובדים על זה כרגע ותוך פחות משנה נביא את זה להצעה. פאנלים סולריים יהיו נפוצים כמו דודי שמש".</p>
    </article>
  </body>
</html>