<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939475/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%A8%D8%A7%D8%B2%D8%AF%D8%A7%D8%B4%D8%AA-%D9%BE%D8%B3%D8%B1-%D8%A2%D8%AE%D9%88%D9%86%D8%AF%DB%8C-%D8%A7%D8%A8%D8%AA%DA%A9%D8%A7%D8%B1-%D8%AF%D9%88%D9%84%D8%AA-%D9%87%DB%8C%DA%86%DA%AF%D8%A7%D9%87-%D9%85%D8%AE%D8%A7%D9%84%D9%81-%D8%AC%D8%B1%DB%8C%D8%A7%D9%86-%D8%A2%D8%B2%D8%A7%D8%AF-%D8%A7%D8%B7%D9%84%D8%A7%D8%B9%D8%A7%D8%AA-%D9%86%D8%A8%D9%88%D8%AF%D8%AA%D8%AD%D9%84%DB%8C%D9%84-%D8%B2%DB%8C%D8%A8%D8%A7%DA%A9%D9%84%D8%A7%D9%85-%D8%A7%D8%B2-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1%D8%B3%D8%B1%D8%A7%D9%86-%D9%82%D9%88%D8%A7-%D9%85%D8%B4%D8%B1%D9%88%D8%AD-%D9%85%D8%B0%D8%A7%DA%A9%D8%B1%D8%A7%D8%AA-%D9%85%D8%B1%D8%A8%D9%88%D8%B7-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D8%A7-%D9%85%D9%86%D8%AA%D8%B4%D8%B1-%DA%A9%D9%86%D9%86%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="جزئیات جدید از بازداشت پسر آخوندی/ ابتکار: دولت هیچگاه مخالف جریان آزاد اطلاعات نبود/تحلیل زیباکلام از حوادث اخیر/سران قوا مشروح مذاکرات مربوط به افزایش قیمت بنزین را منتشر کنند"/>
    <meta property="og:description" content="رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند: حمله به منزل نماینده سابق ولی فقیه در استان کرمان/ انتقاد بادامچیان از بیانیه اصلاح‌طلبان درباره آشوب‌ها / پورمختار:‌ شاجا که با زور نمی‌تواند بین اصولگرایان وحدت ایجاد کند و... رصد‌خانه امروز تابناک را تشکیل می‌دهند."/>
  </head>
  <body>
    <article>
      <h1>جزئیات جدید از بازداشت پسر آخوندی/ ابتکار: دولت هیچگاه مخالف جریان آزاد اطلاعات نبود/تحلیل زیباکلام از حوادث اخیر/سران قوا مشروح مذاکرات مربوط به افزایش قیمت بنزین را منتشر کنند</h1>
      <h2>هزار و هشتصد و چهل و دومین بسته ویژه خبری «تابناک»؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>رصد‌خانه «تابناک»، خبر‌هایی از اخبار روز برای مخاطبان آماده می‌کند که غیررسمی هستند، یا اینکه کمتر از اهمیت خود، مورد توجه قرار می‌گیرند. تیتر‌هایی مانند: حمله به منزل نماینده سابق ولی فقیه در استان کرمان/ انتقاد بادامچیان از بیانیه اصلاح‌طلبان درباره آشوب‌ها / پورمختار:‌ شاجا که با زور نمی‌تواند بین اصولگرایان وحدت ایجاد کند و... رصد‌خانه امروز تابناک را تشکیل می‌دهند.</i>
      </p>
      <p>تحولات در گذر است و اخبار روز هیچ گاه متوقف نخواهد شد؛ خبر‌هایی رسمی و گاه غیر رسمی؛ خبر‌هایی که مورد توجه قرار می‌گیرد یا ممکن است همه به راحتی از کنار آن بگذرند. رسانه‌های خبری هر یک به فراخور وابستگی جناحی خود، خبر‌هایی را برجسته می‌کنند و در مواردی هم از کنار آن می‌گذرند. اگر خبر به‌ما‌هو خبر موضوعیت داشته باشد، وابستگی جناحی نباید در کمرنگ و پر رنگ منتقل کردن آن تأثیری داشته باشد.</p>
      <p>رصد‌خانه «تابناک»؛ جایی است که خبر‌هایی گاه غیررسمی و گاه اخباری که مورد توجه قرار نمی‌گیرد، برای مخاطبان آماده می‌کند؛ خبر‌هایی که گاه به ملاحظه جناح‌های سیاسی مورد توجه قرار نمی‌گیرند و گاه به دلیل کم توجهی رسانه‌ها به حاشیه می‌روند، ولی همین خبر‌ها، اخباری هستند که مخاطبان را از پشت پرده جریانات سیاسی آگاه می‌کنند. در رصدخانه، تیتر و خلاصه‌ای از مهم‌ترین اخباری که اطلاع از آن‌ها ممکن است برای مخاطبان مهم و قابل توجه باشد، در اختیار مخاطبان قرار می‌گیرد و اینک رصدخانه تابناک را می‌بینید.</p>
      <p>
        <b>هفت دانشجو در بین مشمولان عفو اخیر</b>
      </p>
      <p>جزییاتی از عفو اخیر تعدادی از محکومان به شرح زیر به دست آمده است: عفو شدگان عموما مشمول عفو کامل و  برخی تخفیف قابل توجه داشته‌اند. برخی از محکومین به حبس ابد بودند که عفو شده‌اند. برخی هم حبس‌های طولانی مدت مثلا بالای ۳۰ سال داشتند که مورد عفو قرار گرفته‌اند. از بین‌ ۳۲ محکوم امنیتی که غلامحسین اسماعیلی  سخنگوی قوه قضاییه  گفتند، ۷ نفر دانشجو بوده‌اند. فرشته طوسی فارغ‌التحصیل علوم اجتماعی دانشگاه علامه طباطبایی، پدرام پذیره دانشجوی مطالعات فرهنگی دانشگاه تهران، علی مظفری دانشجوی علوم اجتماعی دانشگاه تهران، هادی کیانی فارغ‌التحصیل جغرافیای دانشگاه تهران شامل عفو کامل شدند. همچنین ادامه حبس محسن حق شناس دانشجوی دانشگاه تهران و روح الله مردانی دانشجوی ادبیات فارسی دانشگاه تهران شامل عفو شد.</p>
      <p>
        <b>جزئیات جدید از بازداشت پسر آخوندی</b>
      </p>
      <p>تازگی خبر بازداشت پسر یکی از وزرای سابق دولت‌های یازدهم و دوازدهم منتشر شده است. اطلاعات جدیدی درباره این پرونده را روشن شده است. بر اساس گزارش ها مهدی آخوندی به همراه شهرام اجتهادی به اتهام کارچاق‌کنی و تخلفات مالی بازداشت شده‌اند. بر این اساس، شهرام اجتهادی که با مهدی آخوندی و یکی دیگر از مسئولان ارشد دولتی نیز نسبت فامیلی دارد مدت‌ها به عنوان مشاور وزیر سابق و دست راست وی فعالیت می‌کرده است./فارس</p>
      <p>
        <b>حمله به منزل نماینده سابق ولی فقیه در استان کرمان</b>
      </p>
      <p>پسر آیت الله جعفری از حمله شخصی ناشناس به منزل نماینده سابق ولی فقیه در استان کرمان خبر داد. سید هادی جعفری در گفت‌وگو با ایسنا، در خصوص حمله به منزل امام جمعه سابق کرمان گفت: در ساعت ۱۸ و ۳۰ دقیقه روز سه شنبه هفته گذشته، یک فرد ناشناس که هنوز هویت آن مشخص نشده است، از غفلت مامورین حفاظتی منزل آیت الله جعفری استفاده و با شکستن درب حیاط منزل «سیدیحیی جعفری» (نماینده سابق ولی فقیه در استان کرمان) وارد منزل ایشان می‌شود. وی با بیان این مطلب که این فرد سه عدد از پنجره‌های منزل آیت الله جعفری را می‌شکند، ادامه داد: این فرد ناشناس زمانی که قصد حمله به داخل منزل آیت الله را داشت، با مامورین حفاظتی درگیر می‌شود که با رسیدن نیروهای کمکی، فرد ضارب دستگیر می‌شود. پسر آیت الله جعفری اظهار کرد: ظاهرا گفته می‌شود که فرد حالت روانی داشته و اکنون در بیمارستان بستری است، اما هم اکنون پرونده توسط نیروهای امنیتی در دست بررسی است.</p>
      <p>
        <b>ابتکار: دولت هیچگاه مخالف جریان آزاد اطلاعات نبود</b>
      </p>
      <p>معصومه ابتکار روز یکشنبه در گفت و گو با خبرنگار حوزه زنان و خانواده ایرنا با تاکید بر این که قانون اساسی حق اعتراض را مغتنم می شمارد و در قوانین هم برای حق انتقاد و اعتراض جایگاه پیش بینی شده است، افزود: یکی از الزامات آزادی بیان و حقوق شهروندی همین حق اعتراض است و دولت یازدهم و دوازدهم برخلاف تبلیغات سوء و فضاسازی هایی که علیه دولت می شود، تلاش کرده است تا فضای نقد در جامعه فراهم شود. وی ادامه داد: در تحقق این امر، ابزار مختلفی برای حمایت از رسانه ها و جریان آزاد اطلاعات فراهم شده است. اگر چند روز هم اینترنت مشکل پیدا کرد بر اساس شرایط خاص کشور بود و دولت در این شرایط خاص، تنها تصمیم گیر نیست. ابتکار تاکید کرد: واقعیت این است که دولت هیچگاه مخالف جریان آزاد اطلاعات نبوده و همواره برای هموار شدن مسیر شفافیت و بیان مطالبات مردمی عزمی راسخ داشته است. معاون رئیس جمهوری با اشاره به این که این نوع اعتراض ها در ادوار مختلف وجود داشته است، یادآور شد: شاهدیم همزمان در چندین کشور اعتراضات خیابانی میلیونی اتفاق می افتد و ایران تنها کشور دنیا نیست که هر از گاهی مشکلات این چنینی را به خود می بیند.</p>
      <p>
        <b>تحلیل زیبا کلام از حوادث اخیر</b>
      </p>
      <p>صادق زیباکلام در گفت وگو با <a href="http://azaditoday.ir/"><b>«آزادی»</b></a>گفت: «نکته این است که هر وقت فرصتی ایجاد شود، نارضایتی‌ها خودنمایی خواهد کرد.وی با تاکید بر اینکه «تا یک زمان و مقطعی می توان نارضایتی‌ها را پنهان نگاه داشت.» گفت:‌ »پس از آن شاهد افزایش خشونت خواهیم بود. در 88 ماه به هیچ وجه شاهد بروز خشونت نبودیم یا دست‌کم میزان خشونت آن سال اصلا قابل مقایسه با دی ماه 96 و آبان 98 نبود و این آدم را به فکر فرو می‌برد. باید پرسید که اگر مجددا نارضایتی‌ها فرصت بروز پیدا کنند آیا خشونت از این هم بیشتر می‌شود؟»</p>
      <p>
        <b>انتقاد بادامچیان از بیانیه اصلاح‌طلبان درباره آشوب‌ها</b>
      </p>
      <p>اسدالله بادامچیان، دبیرکل حزب موتلفه اسلامی در نشست دبیران حزب با بیان اینکه خدا را شکر گفته و از رهبر معظم بخاطر درایت در مدیریت جریان بنزین سپاسگزاریم، گفت: «رهبر شجاع و هوشمندمان توطئه طراحی‌شده دشمنان ایران و اسلام را در اغتشاش‌های به‌ظاهر اعتراضی با تدبیر خنثی فرموده و صف اشرار مورد حمایت آمریکا و صهیونیست‌ها را از اعتراض‌کنندگان جدا کردند. همچنین برای نیروهای انتظامی در جمع کردن اشرار اغتشاش‌گر زمینه آماده شد و توطئه‌هایی که ماه‌هاست در لبنان و عراق ادامه دارد، در ایران ظرف دو سه روز پایان یافت. خطاب به مسئولان و دولت هم فرمودند که با تدابیر ویژه، گرانی‌های بلاجهت را که ممکن است در اثر اجرای غلط منطقی کردن قیمت سوخت پدید آید مراقبت کنند.» او با اشاره به فتنه عوامل آمریکا و صهیونیسم و انگلیس به بهانه افزایش قیمت بنزین گفت: «خساراتی که به مردم و اماکن دولتی و غیر دولتی در این دو سه روزه وارد آمده، بر اثر دخالت بیگانگان است و دولت می‌تواند در سازمان ملل و مجامع بین المللی این امر را گزارش و محکوم کند.» بادامچیان با اشاره به بیانیه ۷۷ نفر از اصلاح طلبان در رابطه با آشوب طلبان تصریح کرد: «جناح اصلاح‌طلب تکلیف خود را با این عناصر برای ملت روشن کند؛ اینها بجای محکومیت اغتشاشگران و تبرّی از این اقدامات، به‌طور دوپهلو از آنها حمایت تلویحی کرده‌ و بدتر آن‌که در بیانیه خواسته‌اند دولت با عادی‌سازی روابط خارجی تحریم‌ها را جمع کند.»</p>
      <p>
        <b>جامعه مدرسین: پیام‌رسان‌های خارجی بستری مناسب برای دروغ‌گویی و شایعه‌پراکنی هستند</b>
      </p>
      <p>جامعه مدرسین حوزه علمیه قم در بیانیه‌ای با اشاره به حوادث اخیر کشور و تقدیر از مواضع حکیمانه رهبر معظم انقلاب و تشکر از ملت رشید ایران اعلام کرد: نظام اسلامی باقدرت و قاطعیت با آشوبگران و متجاوزان به حریم امنیت برخورد می‌کند. در بخشی از این بیانیه آمده است: آشوب اخیر به‌گونه‌ای انکارناپذیر نشان داد پیام‌رسان‌های خارجی و برخی شبکه‌های اجتماعی داخلی در فضای مجازی بستری مناسب برای دروغ‌گویی و شایعه‌پراکنی برای تهییج عناصر ناآگاه است. اکنون تهدید امنیت سیاسی، فرهنگی، اقتصادی و از همه مهم‌تر امنیت اخلاقی جامعه به‌وسیله پیام‌رسان‌های خارجی کاملا آشکار و عیان شده است. جامعه مدرسین در این بیانیه آورده‌ است: بنابراین لازم است دستگاه‌های مربوط، شبکه ملی اطلاعات را ایجاد کنند تا با جایگزین‌شدن آن زمینه‌های نفوذ و تهاجم دشمن از میان برود. تساهل در تقویت زیرساخت‌های لازم برای این امر به هر بهانه‌ای توجیه‌ناپذیر است.</p>
      <p>
        <b>پورمختار:‌ شاجا که با زور نمی‌تواند بین اصولگرایان وحدت ایجاد کند</b>
      </p>
      <p>محمدعلی پورمختار، نماینده اصولگرای دوره نهم و دهم مجلس شوراس اسلامی در گفت‌وگو با خبرآنلاین ضمن اینکه یادآور می‌شود ایجاد وحدت بین نیروهای اصولگرا با زور و اجبار ممکن نیست و ممکن است برخی به شورای وحدت رضایت ندهند، نگاه برخی از طیف‌ها برای محدود کردن دایره خودی‌ها و جذب حداقلی به جای جذب حداکثری را از عوامل بروز اختلاف در این جریان می داند.  او در پاسخ به این سوال که « به نظر می رسد اختلاف اصولگرایان در شهرهایی مثل قم و مشهد که اتفاقا از پایگاه های مهم رای اصولگرایان هستند جدی است، احتمال ارائه چند لیست در این شهرها را پیش بینی می کنید؟» گفت: تلاش می‌کنیم تا وحدت را در شهرهایی مثل قم و مشهد بین نیروهای اصولگرا ایجاد کنیم. البته ما که نمی‌توانیم جریان‌ها و افراد را به زور به وحدت راضی کنیم. اگر برخی بخواهند لیست جداگانه بدهند ایرادی ندارد و در نهایت مردم باید انتخاب کنند.</p>
      <p>
        <b>طرح استیضاح وزیر نفت کلید خورد</b>
      </p>
      <p>احمد امیرآبادی عضو هیئت رئیسه مجلس و عضو شورای مرکزی فراکسیون نمایندگان ولایی در حاشیه جلسه علنی عصر امروز مجلس در حال جمع‌آوری امضا برای استیضاح بیژن نامدار زنگنه وزیر نفت است. گفتنی است، علت استیضاح زنگنه «حذف کارت سوخت» و «عدم اجرای قانون هدفمندی یارانه‌ها» عنوان شده است. استیضاح کنندگان وزیر نفت عدم اجرای موارد مذکور در دوران مدیریت زنگنه را عامل افزایش قاچاق بنزین ذکر کرده‌اند. /اعتمادآنلاین<br/><br/><b>رئیسی در نامه‌ای اعلام کرد قبل از اقناع عمومی طرح بنزینی را اجرا نکنید</b></p>
      <p>محمدجواد ابطحی نماینده مردم خمینی‌شهر با اشاره به جزئیات جلسه سران قوا درباره سهمیه بندی بنزین گفت: «بنده از منابع موثق اطلاع دارم که آیت‌الله رئیسی زیر صورت جلسه سران قوا مبنی بر افزایش قیمت و تعیین میزان بنزین را به صورت مشروط امضا کرده است.» به گفته ابطحی، رئیس قوه قضائیه در صورت جلسه سران قوا نوشته است: «به شرط تمهید مقدمات لازم»، یعنی وی با این سازوکار مخالف بوده است. /مهر<br/><br/><b>سبد حمایت معیشتی دولت به چه کسانی تعلق گرفت؟</b></p>
      <p>سخنگوی ستاد شناسایی مشمولان طرح حمایت معیشتی گفت: در طرح حمایت معیشتی دولت مقرر شد افرادی که یارانه می‌گیرند و جزو سه دهک بالای درآمدی نیستند سبد حمایت معیشتی دریافت کنند و در مرحله بعد برای افراد جامانده از دریافت یارانه نقدی و کسانی که پیش از این انصراف خود را از دریافت یارانه نقدی اعلام کرده بودند، اما در حال حاضر خواهان دریافت حمایت معیشتی هستند، واریز شود. قرار شده است برای جاماندگان و حذف شدگان از دریافت یارانه نقدی، آزمون وسع اجرا و شرایط آن‌ها بررسی شود و در صورت تایید جزو لیست دریافت سید حمایت معیشتی قرار گیرند. /ایرنا<br/><br/><b>اصولگرایان به لیست مشترک نمی‌رسند</b></p>
      <p>بیژن نوباوه عضو جبهه پایداری گفت: در اصولگرایی اگر یکسری افرادی که هیچ نقش مثبتی در مجلس نداشتند و اساسا فعال نبودند بخواهند دوباره بیایند؛ اصلا به درد جامعه ما نمیخورند. بسیاری از این افراد وسط لحاف می‌خوابند که هم این وری باشند و هم آن وری. اصولگرایی زمانی موفق است که افراد زبده، انقلابی و کاریزماتیک را مورد حمایت قرار دهد تا آن‌ها برای حفظ منافع مردم تمام تلاش خود را به کار گیرند. /نامه نیوز<br/><br/><b>سردار فدوی: هدف گذاری من داشتن ۲۵ نوه است</b></p>
      <p>جانشین فرمانده سپاه پاسداران انقلاب اسلامی گفت: خانواده‌های بسیج سپاه حداقل باید ۵ فرزند داشته باشند، من ۵ فرزند بیشتر ندارم که اگر بیشتر داشتم توصیه می‌کردم شما هم فرزندان بیشتری داشته باشید. دلیل اینکه من ۵ فرزند بیشتر ندارم این است که قند همسر من در دوران بارداری فرزند پنجم بالا رفت و برای فرزند ششم احتمال خطر جانی برای همسرم وجود داشت. اگر این خطر نبود من تاکنون ۱۰ فرزند هم داشتم. دختر کوچک من که متولد سال ۷۱ است ۴ بچه دارد. فرزندان زیر ۲۰ سال ازدواج کردند و در زمان دانشجویی همه بچه دار شدند. من الان ۱۳ نوه دارم و هدف گذاری ما هم ۲۵ نوه است. آخرین نوه‌ام را که خدمت رهبری بردم ایشان گفتند تعداد نوه‌هایت بیشتر شود. فرزند آوری یک واجب محسوب می‌شود و اگر این واجب انجام نشود خداوند از ما سوال می‌کند. /ایسنا<br/><br/><b>قیمت‌ها افزایش یافته، دولت از خواب بیدار شود</b></p>
      <p>نادر قاضی پور در تذکری شفاهی در جریان جلسه علنی امروز خطاب به رئیس مجلس بیان کرد: شما تاکید کرده بودید که به دنبال افزایش قیمت بنزین نباید قیمت کالا‌های مصرفی کارگران و مستضعفان جامعه افزایش یابد. دولت باید از خواب بیدار شود. ️رئیس مجلس شورای اسلامی در پاسخ به تذکر نماینده مردم ارومیه در مجلس تاکید کرد که کمیسیون‌های تخصصی مربوطه در رابطه با نظارت بر قیمت کالا‌ها جلسه تشکیل داده و فردا نیز مجلس با حضور مسئولان دولتی در این زمینه جلسه‌ای خواهد داشت. /ایسنا<br/><br/><b>روزی که قرار بود سردار سلیمانی به همراه نصرالله ترور شود</b></p>
      <p>تایمز اسراییل در اول اکتبر سال جاری به نقل از سردار سلیمانی نوشت: هواپیما‌های جاسوسی اسراییل، طی جنگ ۳۳ روزه دایم، بر فراز منطقه ضاحیه در بیروت، که مقر حزب الله به حساب می‌آید، در حال پرواز بودند. یک شب، دیروقت بود که عماد مغنیه احساس کرد که باید سید حسن نصرالله را از اتاق عملیات خارج و به جایی دیگر انتقال دهیم. از این جهت، نصرالله را به ساختمان دیگری منتقل کردیم و به فاصله کوتاهی پس از آن، جنگنده‌های اسراییل نزدیک آن محل را بمباران کردند. احساس ما این بود که ساختمان قبلی و ساختمان فعلی که نصرالله را به آنجا آورده بودیم، باید زیر نظر طرف ثالثی باشد که به جنگنده‌های اسراییل علامت می‌دهد. از این جهت، تصمیم به خروج از ساختمان دوم نیز گرفتیم. در این گیر و دار، خودروی مغنیه هم توسط پهپاد‌ها شناسایی شد و در اینجا بود که وارد گاراژی شدیم تا با عوض کردن خودرو، رد گم کنیم.<br/><br/><b>پیشنهاد لغو معافیت مالیاتی هنرمندان روی میز دولت</b></p>
      <p>پیش‌نویس اصلاح قانون مالیات‌های مستقیم که در روز‌های گذشته منتشر شده، در یکی از اصلاحات پیشنهادی، همه معافیت‌های مالیاتی را که تا پیش از این شامل فعالیت‌های فرهنگی و هنری می‌شد، حذف کرده است. اگرچه این پیش‌نویس هنوز تا تصویب به صورت قانون و ابلاغ به این سازمان، مسیری طولانی در پیش دارد و باید از خان‌های مختلفی، چون وزارت اقتصاد، هیئت دولت، مجلس و احتمالاً کمیسیون اقتصادی آن و در نهایت شورای نگهبان بگذرد، اما به هر حال قدم اولیه برای گرفتن مالیات از هنرمندان برداشته شده است. /خراسان<br/><br/><b>سران قوا مشروح مذاکرات مربوط به افزایش قیمت بنزین را منتشر کنند</b></p>
      <p>محمود صادقی، نماینده مردم تهران، ری، اسلامشهر و شمیرانات در مجلس در صفحه رسمی توییتر خود نوشت: باتوجه به اظهارات ضد و نقیض بعضی از سران قوا درباره مصوبه افزایش قیمت بنزین و نظر به اصل شفافیت حداکثری که رهبری به استناد سیره‌ی امام علی (ع) آن را حق مردم دانستند، دبیرخانه شورای هماهنگی سران قوا مشروح مذاکرات جلسات مربوط به این مصوبه را منتشر کند. /ایسنا</p>
    </article>
  </body>
</html>