<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699974/%D8%A8%D8%A7%D9%86%DA%A9%E2%80%8C%D9%87%D8%A7%DB%8C-%DA%A9%D8%AF%D8%A7%D9%85-%D8%A7%D8%B3%D8%AA%D8%A7%D9%86%E2%80%8C%D9%87%D8%A7-%D8%A8%DB%8C%D8%B4%D8%AA%D8%B1-%D8%AA%D8%AE%D8%B1%DB%8C%D8%A8-%D8%B4%D8%AF%D9%86%D8%AF-%D8%AC%D8%AF%D9%88%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="بانک‌های کدام استان‌ها بیشتر تخریب شدند؟ (جدول)"/>
    <meta property="og:description" content="با وجود خروج ۹۰۰شعبه و ۳ هزار دستگاه خودپرداز از مدار ارائه خدمات بانکی، در نتیجه اغتشاش‌های بنزینی، هیچ‌گونه خللی در ارائه خدمات بانکی ایجاد نشده است."/>
  </head>
  <body>
    <article>
      <h1>بانک‌های کدام استان‌ها بیشتر تخریب شدند؟ (جدول)</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>با وجود خروج ۹۰۰شعبه و ۳ هزار دستگاه خودپرداز از مدار ارائه خدمات بانکی، در نتیجه اغتشاش‌های بنزینی، هیچ‌گونه خللی در ارائه خدمات بانکی ایجاد نشده است.</b>
      </p>
      <p>بانک‌های خسارت‌دیده و شیشه‌های شکسته، این عمده‌ترین تصویری است که از یک هفته ناآرامی بنزینی در شهرها به یاد مانده است.</p>
      <p>به گزارش عصر ایران به نقل از همشهری، آمارهای اولیه هم نشان می‌دهد بانک‌ها بیشترین زیان را در نتیجه ناآرامی‌های چند روز اخیر متحمل شده‌اند. همشهری در گفت‌وگو با برخی مقام‌های ارشد شبکه بانکی به اطلاعاتی دست‌یافت که در یک هفته اخیر دست‌کم ۹۰۰شعبه بانک در سراسر کشور دچار خسارت‌های جزئی و کلی شده‌اند. هرچند هنوز آمار دقیقی از تعداد خودپردازهای منهدم شده یا آسیب‌دیده منتشر نشده اما تخمین‌های اولیه از تخریب کلی یا جزئی دست‌کم ۳هزار خودپرداز بانکی حکایت دارد. گمانه‌زنی‌های اولیه نشان می‌دهد احتمالا در جریان اغتشاشات اخیر، به کل شبکه بانکی، تا هزار میلیارد تومان خسارت وارد شده است.</p>
      <figure>
        <img src="https://cdn.asriran.com/files/fa/news/1398/9/3/1040193_642.jpg"/>
      </figure>
      <p>البته آمارهای دقیق می‌بایست پس از جمع‌آوری اطلاعات پراکنده در همه بانک‌ها مشخص و اعلام شود. به همین منظور قرار است امروز نشست مشترکی با حضور اعضای کانون بانک‌های خصوصی و شورای هماهنگی بانک‌های دولتی درباره میزان خسارت‌های ناشی از تخریب  بانک‌ها برگزار شود. یکی دیگر از دستورکارهای این نشست تصمیم‌گیری درباره تسهیل ارائه خدمات بانکی پس از رویدادهای اخیر است. گفته می‌شود با وجود خروج ۹۰۰شعبه و ۳هزار دستگاه خودپرداز از مدار ارائه خدمات بانکی، در نتیجه اغتشاش‌های بنزینی، هیچ‌گونه خللی در ارائه خدمات بانکی ایجاد نشده و خطری هم متوجه سپرده‌های مردم نزد بانک‌ها نیست.</p>
      <p>آمارهای اداره نظام‌های پرداخت بانک مرکزی هم نشان می‌دهد تا پایان خردادماه ۵۷ هزار و ۵۲دستگاه خودپرداز در کل شبکه بانکی فعالیت داشته است. بانک ملی ایران با تعداد ۷ هزار و ۹۴۵دستگاه خودپرداز بیشترین میزان دستگاه عابر بانک را در میان بانک‌ها و مؤسسات مالی و اعتباری کشور، به‌خود اختصاص داده است؛ از سویی دیگر کمترین تعداد خودپرداز در سراسر کشور متعلق به بانک توسعه صادرات است.</p>
      <ul>
        <li>
          <b>فرمان بانک مرکزی به بانک‌ها</b>
        </li>
      </ul>
      <p>چهارشنبه هفته گذشته، عبدالناصر همتی، رئیس‌کل بانک مرکزی در پاسخ به پرسشی درباره میزان خسارت واردشده به سیستم بانکی در پی اعتراض‌های اخیر گفته بود: اطلاعی ندارم اما دیروز بانک مرکزی در بخشنامه‌ای از همه بانک‌ها درخواست کرد برای تداوم خدمت‌رسانی به سپرده‌گذاران، هرچه سریع‌تر به راه‌اندازی شعب و خودپردازهای آسیب‌دیده در نقاط مختلف کشور اقدام کنند. در نخستین اقدام، شورای هماهنگی بانک‌های دولتی در بیانیه‌ای اعلام کرد، شبکه بانکی با وجود تحمل خسارت‌های سنگین ازجمله آتش‌سوزی کامل، تخریب و آسیب‌دیدگی ساختمان‌ها خودپردازها و اثاثیه و سرقت اموال، که ثروت عمومی بوده و متعلق به تمامی آحاد مردم است از همان ابتدای امر، تمام همت خود را مصروف متوقف نشدن خدمتگذاری به مشتریان کرده و اکنون نیز با بازسازی شعب، استقرار شعب سیار و انتقال برخی عملیات به شعب دیگر، با ظرفیت کامل در خدمت شهروندان سراسر کشور است.</p>
      <ul>
        <li>
          <b>خسارت در استان‌ها</b>
        </li>
      </ul>
      <p>هنوز معلوم نیست شعب بانک‌های کدام استان‌ها یا شهرها بیشترین خسارت را متحمل شده‌اند اما پیش‌تر برخی خبرگزاری‌ها گزارش داده‌ بودند ۶۳شعبه بانک دولتی و خصوصی فقط در شهر اصفهان آسیب دیده و در خرم‌آباد ۴۰بانک به آتش کشیده شده‌اند. حتی گفته می‌شود در برخی شهرهای حاشیه‌ای در استان‌های تهران و البرز هم اکثر شعب بانک‌ها تخریب شده‌اند. میزان خسارت در استان البرز به حدی بوده که معاون هماهنگی امور اقتصادی استانداری البرز به تأکید اعلام کرده شهروندان نگران سپرده‌های بانکی خود نباشند.</p>
      <p>جهانگیر شاهمرادی با بیان اینکه تمهیدات لازم به‌منظور خدمات‌رسانی بانک‌ها به مردم اندیشیده شده است، اعلام کرد: شهروندان در هر شعبه‌ای از استان که نیاز به خدمات بانکی داشته باشند می‌توانند خدمات خود را به‌نحو مطلوب دریافت کنند.</p>
      <p>به‌نظر می‌رسد یکی از آرام‌ترین استان‌ها برای بانک‌ها، خراسان رضوی بوده؛ چنان که دبیر شورای هماهنگی بانک‌های خراسان رضوی گفت: به هیچ کدام از بانک‌های استان خراسان رضوی در روزهای اخیر آسیبی وارد نشده است. حسن مونسان افزود: تنها مشکلاتی در همراه بانک‌ها و درگاه‌های اینترنتی وجود دارد اما مشکلی در خدمات بانکی وجود ندارد و خدمات بانک به‌صورت جامع و کامل در حال انجام است.</p>
      <ul>
        <li>
          <b>وضعیت شعب بانک‌ها پیش از تخریب</b>
        </li>
      </ul>
      <p>براساس آخرین آمار بانک مرکزی تعداد شعب بانک‌ها و مؤسسات اعتباری فعال در کشور ۲۱هزار و ۳۱۹شعبه بوده که با احتساب آسیب دیدن ۹۰۰شعبه در جریان ناآرامی‌های اخیر دست‌کم ۴.۲درصد از کل شعب فعال از چرخه خدمات‌رسانی خارج شده‌اند.</p>
    </article>
  </body>
</html>