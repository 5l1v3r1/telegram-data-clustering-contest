<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774306,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="רשות התחרות תבחן את אבטחת המטוסים הישראליים"/>
    <meta property="og:description" content="הרשות פתחה בבדיקת מערך האבטחה הלאומי שמפעילה אל על במימון המדינה ומעניק שירותים גם לארקיע ולישראייר. החשש: פגיעה בתחרותיות של החברות הישראליות"/>
  </head>
  <body>
    <article>
      <h1>רשות התחרות תבחן את אבטחת המטוסים הישראליים</h1>
      <h2>הרשות פתחה בבדיקת מערך האבטחה הלאומי שמפעילה אל על במימון המדינה ומעניק שירותים גם לארקיע ולישראייר. החשש: פגיעה בתחרותיות של החברות הישראליות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אודי עציון</a></address>
      <p>ארזתם לבד? רשות התחרות פותחת בבדיקת מערך האבטחה לטיסות חברות התעופה הישראליות. את המערך מפעילה במימון המדינה חברת אל על, גם לחברות ארקיע וישראייר, בעלות של כ־200 מיליון שקל בשנה.</p>
      <p>ברשות התחרות בראשות מיכל הלפרין מודאגים מהשפעות פעילות המערך על התחרותיות של החברות הישראליות. הפעילות, שמוביל אגף האבטחה של אל על, החלה ב־1972 בעקבות גל מתקפות טרור על טיסות אל על בחו"ל.</p>
      <figure>
        <img src="https://images1.calcalist.co.il/PicServer3/2019/11/24/949402/4_l.jpg"/>
        <figcaption>עמדת בידוק ביטחוני <br/>צילום: דני שדה</figcaption>
      </figure>
      <p>כ־3,000 בני אדם אחראים על בידוק ועל סקירת נוסעי החברות הישראליות כדי למנוע מתקפות טרור על פי הנחיות השב"כ.</p>
      <p>במשך השנים הורתה המדינה לאגף האבטחה של אל על לספק את השירות גם לארקיע ולישראייר המתחרות כדי לחסוך בעלויות הקמת מערכים נפרדים וכפילויות. הפעילות היא מוקד קבוע לסכסוכים בין החברות.</p>
      <h3>מגבלות כוח אדם</h3>
      <p>לא פעם טען אגף האבטחה של אל על שלא יוכל לתת שירותים לקווים מתוכננים של החברות הקטנות עקב מגבלות כוח אדם ועוד, ובארקיע ובישראייר טוענים כי חברת אל על מנצלת את מעמדה כמפעילת המערך כדי לתת לעצמה קדימות בעניין.</p>
      <p>ארקיע וישראייר מחויבות להודיע לאל על זמן רב מראש על קווים חדשים שבכוונתן לפתוח כדי שיוכל להיערך להגנתם, אבל כך זוכה גם אל על למודיעין עסקי על תוכניות המתחרות הישראליות שלה.</p>
      <p>אופי הפעילות מקשה על החברות הישראליות להתמודד בעידן של תחרות גוברת מצד חברות הלואו־קוסט, המחייב תגובות עסקיות זריזות.</p>
      <p>הצורך לתכנן מראש את אבטחת הקווים מקשה על החברות הישראליות לנצל לעיתים הזדמנויות עסקיות ולהשיק בהתראה קצרה פעילויות מסחריות בחו"ל.</p>
      <figure>
        <img src="https://images1.calcalist.co.il/PicServer3/2019/11/05/945435/1L.jpg"/>
        <figcaption>מיכל הלפרין הממונה על רשות התחרות <br/>צילום: דנה קופל</figcaption>
      </figure>
      <p>בתחילת שנות ה־70 הייתה התעופה הישראלית ייחודית במערך האבטחה. אבל מאז מתקפת הטרור של אל־קאעידה ב־11 בספטמבר 2001 על מגדלי התאומים והפנטגון בארה"ב באמצעות מטוסים חטופים, הוחמרו מאוד נוהלי האבטחה וסינון הנוסעים בטיסות לארה"ב וממנה, וכך גם בטיסות שמתקיימות ביבשת אירופה.</p>
      <h3>שינויים לקראת הקיץ</h3>
      <p>ברשות התחרות מבקשים כעת לבחון עם גורמי האבטחה הממלכתיים אם לנוכח שדרוג רמת האבטחה העולמית אין מקום לשינוי מודל האבטחה של החברות הישראליות.</p>
      <p>הכוונה היא לנהל את הבדיקה בחודשים הקרובים וליצור שינויים שיבואו לידי ביטוי כבר בטיסות שיתקיימו בקיץ 2020.</p>
    </article>
  </body>
</html>