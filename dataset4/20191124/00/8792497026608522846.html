<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.totaaltv.nl/nieuws/fox-sports-gaat-serieus-in-gesprek-met-marco-van-basten/"/>
    <meta property="og:site_name" content="Totaal TV"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="FOX Sports gaat serieus in gesprek met Marco van Basten na 'Sieg Heil'"/>
    <meta property="og:description" content="Marco van Basten mag morgen zijn auto voor een beoordelingsgesprek parkeren onder het Ziggo Dome in Amsterdam. Zijn 'Sieg Heil' deed veel stof opwaaien."/>
  </head>
  <body>
    <article>
      <h1>FOX Sports gaat serieus in gesprek met Marco van Basten na 'Sieg Heil'</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jarco Kriek</a></address>
      <p>
        <b>
          <i>Marco van Basten mag morgen zijn auto voor een beoordelingsgesprek parkeren onder het Ziggo Dome in Amsterdam.</i>
        </b>
      </p>
      <p>Werkgever <a href="http://www.foxsports.nl/">FOX Sports</a> roept de analist op het matje. Dit heeft woordvoerder Maarten van Rooijen aan <a href="https://www.telegraaf.nl/sport/1652435300/marco-van-basten-op-het-matje-bij-fox-sports-na-sieg-heil-uitspraak">De Telegraaf</a> laten weten. <a href="https://www.totaaltv.nl/nieuws/fox-sports-grof-in-de-fout-in-voetbalweekend-tegen-racisme/">Aanleiding is de nazigroet ‘Sieg Heil’ die Van Basten zaterdagavond in het programma De Eretribune voor aanvang van de wedstrijd Ajax – Heracles voor het kijkend publiek onbedoeld liet vallen</a>. Dit gebeurde aan het einde van een interview van Hans Kraaij jr. met de Duitse Heracles-trainer Frank Wormuth. Van Basten maakte later in het programma excuses voor zijn uitspraak. De analist heeft dit in een persoonlijk telefoongesprek ook bij Wormuth gedaan. Zijn excuses zijn door de trainer aanvaard.</p>
      <h3>FOX Sports in het nauw</h3>
      <p>Maar hiermee is het voorval nog niet voorbij. Marco van Basten moet zich maandag 26 november melden op het hoofdkantoor van FOX/Disney naast het <a href="https://www.ziggo.nl/">Ziggo</a> Dome in Amsterdam. FOX Sports gaat volgens woordvoerder Van Rooijen niet enkel met Van Basten in gesprek over 'de uitermate ongepaste opmerking'. Ook intern wordt het voorval besproken. Op de vraag of FOX Sports de analist ontslaat – zoals op sociale media aan de voetbalzender wordt gevraagd – wil de woordvoerder geen antwoord geven. De uitspraak van Marco van Basten deed niet alleen in Nederland stof opwaaien. Ook in belangrijke voetballanden als Duitsland, Engeland en Spanje wordt er schande van gesproken.</p>
      <h3>Kijker betaalt voor FOX Sports</h3>
      <p>Het is nog wranger dat alle abonnees van aanbieders van tv-diensten – zoals <a href="https://www.kpn.com/hussel.htm">KPN</a>, <a href="http://www.canaldigitaal.nl/">Canal Digitaal</a> en <a href="http://www.tmobile.nl/Thuis">T-Mobile</a> – vaak ongewild meebetalen aan FOX Sports, en dus ook aan het salaris van Marco van Basten. Uitgezonderd Ziggo en <a href="http://www.tele2.nl/">Tele2</a> moeten distributeurs voor iedere abonnee – ongeacht wel of niet naar FOX Sports wordt gekeken – een vast bedrag per maand aan de betaalzender overmaken. Het gaat om een bedrag tussen de twee en drie euro per abonnee per maand. Tele2 is niet met deze distributievergoeding akkoord gegaan en biedt FOX Sports hierdoor niet meer aan klanten aan. Ziggo heeft nog een oude tot het einde van dit seizoen doorlopende overeenkomst met andere betalingsvoorwaarden. Eigenaar <a href="http://www.vodafoneziggo.nl/">VodafoneZiggo</a> moet om doorgifte bij Ziggo voor de komende jaren veilig te stellen wel met FOX Sports aan de onderhandelingstafel.</p>
      <related>
        <h4>Meer over dit onderwerp</h4>
        <a href="https://www.totaaltv.nl/nieuws/fox-sports-schorst-marco-van-basten/"/>
        <a href="https://www.totaaltv.nl/nieuws/fox-sports-grof-in-de-fout-in-voetbalweekend-tegen-racisme/"/>
        <a href="https://www.totaaltv.nl/nieuws/voetbal-vier-wedstrijden-eredivisie-dit-weekend-op-fox-sports-1/"/>
        <a href="https://www.totaaltv.nl/nieuws/canal-digitaal-gaat-abonnement-zonder-fox-sports-aanbieden/"/>
      </related>
    </article>
  </body>
</html>