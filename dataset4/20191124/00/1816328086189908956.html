<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/24041842/BJP-in-Maharashtra-RegimeLeaders-comment.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="மராட்டியத்தில் பா.ஜ.க. ஆட்சி; தலைவர்கள் கருத்து"/>
    <meta property="og:description" content="மராட்டியத்தில் பா.ஜ.க. ஆட்சி அமைந்துள்ளது குறித்து தலைவர்கள் கருத்து தெரிவித்துள்ளனர்."/>
  </head>
  <body>
    <article>
      <h1>மராட்டியத்தில் பா.ஜ.க. ஆட்சி; தலைவர்கள் கருத்து</h1>
      <h2>மராட்டியத்தில் பா.ஜ.க. ஆட்சி அமைந்துள்ளது குறித்து தலைவர்கள் கருத்து தெரிவித்துள்ளனர்.</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>சென்னை,தி.மு.க. தலைவர் மு.க.ஸ்டாலின் முகநூலில் கூறியிருப்பதாவது:-மராட்டிய மாநிலத்தில் நடந்துள்ள அரசியல் ரீதியான அருவருப்பை, அநாகரிகம் என்பதா? அசிங்கம் என்பதா? எதனோடு ஒப்பிடுவது?. ஜனநாயகப் படுகொலை என்று சொல்வது கூடச் சாதாரணமான சொல்லாகிவிடுமோ நடந்திருப்பதின் கடுமையைக் குறைத்து விட்டதாகி விடுமோ, என்றுதான் நினைக்கத் தோன்றுகிறது.</p>
      <p>அரசியல் சட்ட நெறிமுறைகளையே காலில் போட்டு மிதித்துக் குப்பைத் தொட்டியில் வீசிவிட்டு, மாநில கவர்னரை தலையாட்டி பொம்மையாக்கி, ஜனாதிபதி மாளிகை மூலமாகவும் இறுதியில் மறைமுக மிரட்டல்கள் மூலமாகவும், ஆட்சியில் உட்கார்ந்திருப்பதை என்ன பாணி அரசியல் என்பது? பா.ஜ.க. சித்து விளையாட்டு என்பதா?. இந்திய ஜனநாயகத்தின் முகத்தில் கரி பூசப்பட்டுள்ளது. இது மாபெரும் வெட்கக் கேடு, மாறாத தலைகுனிவு.இவ்வாறு அவர் கூறியுள்ளார்.நாராயணசாமிபுதுவை முதல்-அமைச்சர் நாராயணசாமி நேற்று நிருபர்களுக்கு பேட்டியளித்தார். அப்போது அவர் கூறியதாவது:-மராட்டியத்தில் பாரதீய ஜனதா கட்சி சதித்திட்டம் தீட்டி ஆட்சியை பிடித்துள்ளது. கவர்னர் மூலம் இந்த ஜனநாயக படுகொலையை நிறைவேற்றி உள்ளனர். இது மக்கள் கொடுத்த தீர்ப்பினை அவமதிக்கும் செயல்.ஏற்கனவே சிவசேனா, தேசியவாத காங்கிரஸ், காங்கிரஸ் ஆகிய கட்சிகள் ஆட்சி அமைக்க நடவடிக்கை எடுக்க நேரத்தில் பாரதீய ஜனதா சதித்திட்டம் தீட்டி கவர்னரை கைப்பாவையாக்கி இந்த சட்டவிரோத நடவடிக்கையில் ஈடுபட்டுள்ளது. மெஜாரிட்டி இல்லாத நிலையிலும் பாரதீய ஜனதாவுக்கு கவர்னர் பதவி பிரமாணம் செய்து வைத்துள்ளார். இது ஜனநாயக படுகொலை அந்த மாநில மக்களை ஏமாற்றும் வேலை.இவ்வாறு அவர் கூறினார்.கே.எஸ்.அழகிரிதமிழக காங்கிரஸ் தலைவர் கே.எஸ்.அழகிரி நேற்று வெளியிட்ட அறிக்கையில் கூறியிருப்பதாவது:-மராட்டிய மாநிலத்தில் சரத்பவார் தலைமையிலான தேசியவாத காங்கிரஸ் கட்சியில் பிளவை ஏற்படுத்தி பா.ஜ.க. ஆட்சி அமைத்திருக்கிறது. பணம், பதவி ஆசைகளைக் காட்டி சட்டமன்ற உறுப்பினர்களை விலைக்கு வாங்குகிற குதிரை பேர அரசியல் மூலமாக தேவேந்திர பட்னாவிஸ் முதல்-மந்திரியாகவும், துணை முதல்-மந்திரியாக அஜித் பவாரும் பொறுப்பேற்றிருக்கிறார்கள். இதைவிட ஒரு ஜனநாயகப் படுகொலையை வேறு எவரும் நிகழ்த்த முடியாது.இந்திய ஜனநாயக வரலாற்றில் இது ஒரு கருப்பு நாள். மராட்டியத்தில் ஆட்சியை கைப்பற்றுவதற்காக எடுத்துக் கொண்ட முயற்சிகளின் மூலமாக நரேந்திரமோடி, அமித்ஷாவின் முகமூடி கிழித்தெறியப்பட்டிருக்கிறது. இதன்மூலம் பதவிகளுக்காக பா.ஜ.க.வினர் எதையும் செய்ய தயங்கமாட்டார்கள் என்பது உறுதி செய்யப்பட்டிருக்கிறது.இவ்வாறு அவர் கூறியுள்ளார்.அன்புமணி ராமதாஸ்பா.ம.க. இளைஞரணி தலைவர் டாக்டர் அன்புமணி ராமதாஸ் கூறியிருப்பதாவது:-மராட்டிய மாநில முதல்-மந்திரி பதவி ஏற்பு நிகழ்ச்சி வெளிப்படையாக மக்கள் மத்தியில் நடத்தி இருக்க வேண்டும். மாறாக விடியற்காலையில் ஜனாதிபதி ஆட்சி ரத்து செய்யப்பட்டு, புதிய முதல்-மந்திரி கவர்னர் மாளிகையில் பதவியேற்று இருப்பது அரசியல் விமர்சனத்துக்கு உள்ளாகும். இதை தவிர்த்து இருக்கலாம். அப்படி அவர்களிடம் எண்ணிக்கை இருந்து இருந்தால், முதல்-மந்திரி பதவியேற்பு நிகழ்ச்சியை எல்லார் மத்தியிலும் நடத்தி இருக்கலாம். ஆனாலும், இந்த சிக்கல் இன்னும் தீரவில்லை. இவர்களுக்கு 145 சட்டமன்ற உறுப்பினர்கள் தேவைப்படுகிறது. பொறுத்து இருந்து பார்க்க வேண்டும்.இவ்வாறு அவர் கூறியுள்ளார்.எச்.ராஜாபா.ஜ.க. தேசிய செயலாளர் எச்.ராஜா கூறியதாவது:-தனிபெரும் கட்சி என்ற முறையில் மாநிலத்துக்கு ஒரு நிலையான ஆட்சி தர வேண்டிய கடமை பா.ஜ.க.வுக்கு இருக்கிறது. சமீபத்தில் நடந்து முடிந்த தேர்தலை போல், மீண்டும் அதே இடத்தில் ஒரு தேர்தல் நடந்தால் பணவிரயம் ஆகும். நிலையான ஆட்சியும் தரவேண்டும், உடனடி தேர்தலையும் தவிர்க்க வேண்டும் என்ற 2 குறிக்கோள்களை கருத்தில் கொண்டு பா.ஜ.க. தலைமையில் மராட்டியத்தில் ஆட்சி அமைந்துள்ளது.இவ்வாறு அவர் கூறினார்.சரத்குமார்சென்னை மீனம்பாக்கம் விமான நிலையத்தில் சமத்துவ மக்கள் கட்சி பொது செயலாளர் சரத்குமார் நிருபர்களிடம் கூறியதாவது:-மராட்டியத்தில் தேசியவாத காங்கிரஸ், சிவசேனா, காங்கிரஸ் கூட்டணி ஆட்சி அமைக்கப்படும் என்று கூறப்பட்ட நிலையில் பா.ஜ.க. ஆட்சி அமைத்துள்ளது. பா.ஜ.க., சிவசேனா கூட்டணி அமைத்து மக்களிடம் கொள்கைகளை சொல்லிவிட்டு தேர்தல் முடிந்ததும் சிவசேனா கூட்டணியை முறித்துக் கொண்டு காங்கிரஸ், தேசியவாத காங்கிரஸ் கட்சியுடன் சென்றபோது வருத்தம் அடைந்தேன். இப்போது மராட்டியத்தில் பா.ஜ.க. ஆட்சிக்கு வந்து இருப்பதை வரவேற்கிறேன்.இவ்வாறு அவர் கூறினார்.</p>
    </article>
  </body>
</html>