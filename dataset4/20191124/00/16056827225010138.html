<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200715"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="মুশফিকের ব্যাটে লজ্জা এড়ানোর লড়াই"/>
    <meta property="og:description" content="চরম লজ্জায় পড়তে পারতো বাংলাদেশ। মাত্র দুই দিনে টেস্ট হেরে গেলে হতো লজ্জার ইতিহাস। গতকাল ৯ উইকেটে ৩৪৭ রান তুলে হঠাৎ করেই ইনিংস ঘোষণা করেন ভারত অধিনায়ক বিরাট কোহলি। তখন ভারতের লিড মাত্র ২৪১ রানের। হয়তো তার কাছে মনে হয়েছে বাংলাদেশ দলকে ইনিংস ব্যবধানে হারাতে এই রানই যথেষ্ট। হচ্ছিলও তাই! দলীয় মাত্র ১৩ রানে আউট হয়ে গেলেন বাংলাদেশের টপ অর্ডারের চার ব্যাটসম্যান। কেউ ছুঁতে পারেনি দুই অংক। তবে সেখান থেকে মান বাঁচাতে হাল ধরলেন দলের সবচেয়ে অভিজ্ঞ দুই ব্যাটসম্যান মুশফিকুর রহীম ও মাহমুদুল্লাহ রিয়াদ। গড়ে তুললেন ৬৯ রানের জুটি। কিন্তু আবারো অঘটন। রান নিতে গিয়ে ইনজুরিতে পড়লেন মাহমুদুল্লাহ। ৩৯ রান করে মাঠ ছাড়েন খুড়িয়ে খুড়িয়ে। তাই আবার বিপদ আসে তবে শেষ মুহূর্তে লিটন কুমার দাসের ‘কনকাশন-বদলি’ মেহেদী হাসান মিরাজকে নিয়ে ভালো এগিয়ে যাচ্ছিলেন মুশফিক। কিন্তু তিনিও ফিরেন দলকে বিপদে ফেলে। তবে তাইজুল এসেও দৃঢ়তার সঙ্গে ব্যাট করছিলেন। কিন্তু ব্যক্তিগত ১১ রানে উমেশ যাদবের বলে তাইজুল আউট হলে দিনের খেলার ইতি টানেন আম্পায়াররা। দিনশেষে বাংলাদেশের সংগ্রহ দাঁড়ায় ১৫২/৬-এ। এর আগে মুশফিক তুলে নেন গোলাপি বলে প্রথম ফিফটি। বাংলাদেশের প্রথম গোলাপি বলের…"/>
  </head>
  <body>
    <article>
      <h1>মুশফিকের ব্যাটে লজ্জা এড়ানোর লড়াই</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">ইশতিয়াক পারভেজ, কলকাতা (ভারত) থেকে</a></address>
      <p>চরম লজ্জায় পড়তে পারতো বাংলাদেশ। মাত্র দুই দিনে টেস্ট হেরে গেলে হতো লজ্জার ইতিহাস। গতকাল ৯ উইকেটে ৩৪৭ রান তুলে হঠাৎ করেই ইনিংস ঘোষণা করেন ভারত অধিনায়ক বিরাট কোহলি। তখন ভারতের লিড মাত্র ২৪১ রানের। হয়তো তার কাছে মনে হয়েছে বাংলাদেশ দলকে ইনিংস ব্যবধানে হারাতে এই রানই যথেষ্ট। হচ্ছিলও তাই! দলীয় মাত্র ১৩ রানে আউট হয়ে গেলেন বাংলাদেশের টপ অর্ডারের চার ব্যাটসম্যান। কেউ ছুঁতে পারেনি দুই অংক। তবে সেখান থেকে মান বাঁচাতে হাল ধরলেন দলের সবচেয়ে অভিজ্ঞ দুই ব্যাটসম্যান মুশফিকুর রহীম ও মাহমুদুল্লাহ রিয়াদ।</p>
      <p>গড়ে তুললেন ৬৯ রানের জুটি। কিন্তু আবারো অঘটন। রান নিতে গিয়ে ইনজুরিতে পড়লেন মাহমুদুল্লাহ। ৩৯ রান করে মাঠ ছাড়েন খুড়িয়ে খুড়িয়ে। তাই আবার বিপদ আসে তবে শেষ মুহূর্তে লিটন কুমার দাসের ‘কনকাশন-বদলি’ মেহেদী হাসান মিরাজকে নিয়ে ভালো এগিয়ে যাচ্ছিলেন মুশফিক। কিন্তু তিনিও ফিরেন দলকে বিপদে ফেলে। তবে তাইজুল এসেও দৃঢ়তার সঙ্গে ব্যাট করছিলেন। কিন্তু ব্যক্তিগত ১১ রানে উমেশ যাদবের বলে তাইজুল আউট হলে দিনের খেলার ইতি টানেন আম্পায়াররা। দিনশেষে বাংলাদেশের সংগ্রহ দাঁড়ায় ১৫২/৬-এ। এর আগে মুশফিক তুলে নেন গোলাপি বলে প্রথম ফিফটি। বাংলাদেশের প্রথম গোলাপি বলের ইতিহাসে শুরুটা হয়েছে ভীষণ বাজে। টসে জিতে ব্যাট করতে নেমে দল গুটিয়ে গিয়েছিল মাত্র ১০৬ রানে। জবাব দিতে নেমে ভারতের অধিনায়ক বিরাট কোহলি তুলে নেন নিজেদের দিবারাত্রির টেস্ট ইতিহাসে প্রথম সেঞ্চুরি। তাকে ১৩৬ রানে থামান টাইগারদের পক্ষে ৩ উইকেট নেয়া সফল বোলার ইবাদত হোসেন চৌধুরী।</p>
      <p>কলকাতার ইডেন গার্ডেন স্টেডিয়ামে দ্বিতীয় দিনও ছিল উপচে পড়া দর্শক। আগের রাতে ১৭৪ রানে ৩ উইকেট হারায় ভারত। দিন-রাতের টেস্টে গতকাল দুপুর দেড়টায় ফের মাঠে নামে বিরাট (৬৯) ও ২৩ রান করা আজিঙ্কা রাহানে। দুপুর থেকেই বাংলাদেশের বোলারদের উপর চড়াও হয়ে খেলতে থাকেন তিনি। এর মধ্যে বিরাট তুলে নেন তার টেস্ট ক্যারিয়ারের ২৭তম সেঞ্চুরি। ১৯৪ বলে খেলা তার অধিনায়কোচিত ইনিংসে আসে ১৮টি চারের মার। তাকে ফিরিয়ে দেন ইবাদত। তবে দারুণ এই উইকেট প্রাপ্তিতে বদলি খেলোয়াড় তাইজুল ইসলামকে ধন্যবাদ দিতে হবে। কারণ শূন্যে বাতাসে উড়ে ক্যাচটি লুফে নেন বাংলাদেশের এই স্পিনার। এরপর দ্রুত আরও চারটি উইকেট হারিয়ে ফেলে ভারত। রবিচন্দ্রন অশ্বিন ও ইশান্ত শর্মাকে দ্রুত ফেরান আল আমিন হোসেন। আগের ম্যাচে ঝড় তোলা উমেশ যাদবকে শূন্য রানে বিদায় করেন আবু জায়েদ। হুট করেই ৯০তম ওভারের মাঝপথে ইনিংস ঘোষণা করেন কোহলি। আল আমিন ৮৫ রানে নেন ৩ উইকেট। ইবাদত ৩ উইকেট নেন ৯১ রানে।</p>
      <p>জবাব দিতে নেমে দ্বিতীয় ইনিংসের প্রথম ওভারে ০ রানে আউট হন ওপেনার সাদমান ইসলাম অনিক। এরপর অধিনায়ক মুমিনুল প্রথম ইনিংসের মতোই ০ তেই ধরেন সাজঘরের পথ। দলের স্কোর বোর্ডে তখন মাত্র ২ রান। বাংলাদেশের অধিনায়ক হিসেবে উভয় ইনিংসে শূন্যে রানে আউটের তৃতীয় নজির এটি। এর আগে এমন ভোগান্তির ঘটনা রয়েছে হাবিবুল বাশার সুমন, মোহাম্মদ আশরাফুলের। ব্যাট হাতে নামেন মিঠুন, তখনো ক্রিজে টিকে ছিলেন আরেক ওপেনার ইমরুল। তবে আউট হতে হতে রিভিউয়ে রক্ষা পাওয়ার পরের ডেলিভারিতেই ইশান্ত শর্মার বল আঘাত হানে মিঠুনের হেলমেটে। শরীর তাক করে আসা শর্ট বলে পজিশনেই যেতে পারেননি মিঠুন। বলের দিকে ছিল না চোখ।  বল লাগে মাথার বাম পাশে হেলমেটে। ভারত দলের সবাই ছুটে আসেন, খোঁজ নেন মিঠুনের অবস্থার। অবশ্য এরপরই যাদবের বলে ৬ রানে সাজঘরের পথ ধরেন মিঠুন। তখন দলের স্কোর ৯ রান। তবে ধাক্কার যেন আরো বাকি ছিল। মাত্র ৪ রান যোগ হতেই আউট হন ইমরুল মাত্র ৫ রান করে। দুই টেস্টের চার ইনিংসে একবারও দুই অঙ্কে পৌঁছতে পারলেন না বাংলাদেশের এ অভিজ্ঞ ব্যাটসম্যান। সিরিজে তার সংগ্রহ ৬, ৬, ৪, ৫।</p>
      <p>তবে দলকে লজ্জার হাত  থেকে রক্ষা করেন মুশফিকুর রহীম। মাহমুদুল্লাহকে নিয়ে  এগিয়ে নিতে থাকেন ইনিংস। তবে হ্যামস্ট্রিংয়ে টান লেগে রিয়াদ মাঠ ছাড়লে ক্রিজে আসেন মিরাজ। ২ চার ও এক ছয়ে ২২ বলে ১৫ রান করেন তিনি। তার আত্মবিশ্বাস দেখে মনে হচ্ছিল হয়তো সন্ধ্যাটা পার করেই দেবেন। কিন্তু ইশান্ত শর্মার চতুর্থ শিকার হন মিরাজ। পরে তাইজুলকে ফেরান উমেশ। তবে ব্যাট হাতে নিজেদের  গোলাপি বলের ইতিহাসে প্রথম ফিফটি তুলে নেন মুশফিক। দিনশেষে ৫৯ রানে অপরাজিত থাকেন বাংলাদেশের ‘মিস্টার ডিপেন্ডেবল’। ৭০ বলের ইনিংসে মুশফিক ১০টি চার হাঁকান।</p>
      <p>এই বিভাগের সর্বাধিক পঠিত</p>
    </article>
  </body>
</html>