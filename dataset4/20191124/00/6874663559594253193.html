<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774356,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="סירב להעיד בישראל בגלל בעיות גב, החוקרים צילמו אותו במכון כושר בחו&quot;ל"/>
    <meta property="og:description" content="במסגרת סכסוך משפטי בין אם לבנה סביב מכירת קרקע בגוש הגדול בת&quot;א, הגיש הבן המתגורר בצ'כיה תצהיר לפיו רופאיו אוסרים עליו לטוס לישראל. צוות של חברת המודיעין העסקי והחקירות ויצמן יער עקב אחריו בחו&quot;ל וצילם אותו מתאמן בחדר כושר. בית המשפט הורה לו להגיע לארץ למתן עדות"/>
  </head>
  <body>
    <article>
      <h1>סירב להעיד בישראל בגלל בעיות גב, החוקרים צילמו אותו במכון כושר בחו"ל</h1>
      <h2>במסגרת סכסוך משפטי בין אם לבנה סביב מכירת קרקע בגוש הגדול בת"א, הגיש הבן המתגורר בצ'כיה תצהיר לפיו רופאיו אוסרים עליו לטוס לישראל. צוות של חברת המודיעין העסקי והחקירות ויצמן יער עקב אחריו בחו"ל וצילם אותו מתאמן בחדר כושר. בית המשפט הורה לו להגיע לארץ למתן עדות</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">תומר גנון</a></address>
      <p>סכסוך בין אם לבנה סביב עסקה למכירת קרקע בגוש הגדול בת"א קיבל לאחרונה תפנית מפתיעה. הבן שנתבע בפרשה ומתגורר בצ'כיה, הגיש תצהיר לבית המשפט המחוזי בת"א שבו טען כי עקב בעיה רפואית בגב, הוא אינו יכול להגיע להעיד בבית משפט בישראל. אלא שדו"ח של חברת ויצמן יער שהוגש לתיק, חשף תמונות שבו הוא בכלל מתאמן בחו"ל בחדר כושר ואף מרים משקולות. חברת ויצמן-יער נשכרה לבדוק את טענתו של הבן לאחר שהוא ביקש למסור עדות בויעוד חזותי (וידיאו קונפרס).</p>
      <p>במסגרת התביעה טוענת האם, המיוצגת על ידי עוה"ד יוסף גיא מוסרי ועו"ד ספי סלומון, כי בנה, המיוצג על ידי עוה"ד חווה קיטספלד, החתים אותה במרמה או זייף את חתימתה על מנת להשתלט בבלעדיות על קרקע בגוש הגדול השווה מיליוני שקלים. האם ובני המשפחה הגישו גם תלונה נגד הבן על הונאה ומרמה במשטרה.</p>
      <p>לתביעה צורף הקבלן צרפתי שמעון, שרכש את המגרש מהבן לצורך הקמת בניין. הקבלן, המיוצג על ידי עוה"ד שרי אלמוזנינו ארנון וגיא סספורטס, החל בהליכי תכנון על המגרש.</p>
      <figure>
        <img src="https://images1.calcalist.co.il/PicServer3/2019/11/24/949529/11_l.jpg"/>
        <figcaption>כאבי גב?</figcaption>
      </figure>
      <h3>"בקשה שמוגשת בחוסר תום לב"</h3>
      <p>הדרמה התחוללה דווקא סביב היעדרותו הבלתי צפויה של הבן המתגורר בצ'כיה שלא הגיע לדיון המשפטי שנקבע ובמקום זאת הוא צרף תצהיר ומסמכים רפואיים וטען כי עקב בעיות בגבו אינו יכול לטוס לישראל. הוא טען כי הוא יוכל להגיע לארץ רק כשיאשרו לו זאת רופאיו. על כן הוא ביקש מבית המשפט להיחקר בווידאו קונפרס.</p>
      <p>האם התנגדה לבקשה. היא טענה כי כל רצונו להימנע מלהגיע לישראל בשל חקירת המשטרה התלויה כנגדו. עוד הוסיפה האם בתגובתה כי רק במקרים חריגים נעתר בית המשפט לבקשת חקירה באמצעות ויעוד חזותי. האם שכרה את חברת המודיעין ויצמן-יער, וזאת כדי לבדוק את מצבו האמיתי של הבן.</p>
      <figure>
        <img src="https://images1.calcalist.co.il/PicServer3/2019/11/24/949527/10_l.jpg"/>
      </figure>
      <p>מדו"ח החקירה שהוגש לבית המשפט עולה כי ויצמן יער, באמצעות צוות המתמחה בחקירות ומעקבים בחו"ל טס לצ'כיה, איתר את הבן במקום מגוריו. עקב אחריו באופן סמוי ותיעד אותו בצילומים שצורפו לדו"ח בשלל פעילויות, העומדות בניגוד מוחלט לטענותיו.</p>
      <p>"אם היה ספק בדבר נוכללות הנתבע", כתבה האם לבית המשפט, "אז אין ספק. עיון קל בדו"ח מיום 20.10.19 ילמד על נתבע הסובל אולי מבעיות אחרות, אך לא מבעיות רפואיות. הוא נצפה בחדר כושר, לבוש בבגדי ספורט, מבצע פעילות גופנית שכללה בן השאר דחיקת משקלות תרגילי בטן ועוד. לאחר מכן נצפה מבצע קניות מעמיסם לרכבו ועוד".</p>
      <p>השופט דורון חיסדאי כתב בהחלטתו לחייב את הבן להגיע לישראל כי: "יש להעניק משקל לדו"ח החקירה שצורף לתגובת המשיבה, המראה את המבקש (הבן) בפעילות גופנית מגוונת בחדר כושר תוך שהוא עושה שימוש במכשירים שונים כמתועד בתמונות שצורפו. בנסיבות העניין לא מצאתי כי עלה בידי המבקש להציג דוגמא של סיבה רפואית טובה המונעת את הגעתו לחקירה בישראל. כמו כן על רקע דו"ח החקירה והמוצג בו ההתרשמות היא כי הבקשה (של הבן, ת.ג) אינה מוגשת בתום לב, ובית המשפט רואה חשיבות עליונה להתייצבותו של המבקש לחקירה בפניו לצורך התרשמות ממנו".</p>
    </article>
  </body>
</html>