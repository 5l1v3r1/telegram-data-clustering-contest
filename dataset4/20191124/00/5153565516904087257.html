<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/magazin/uspeh-kariere-anzeta-laniska-z-9-mesta-na-stopnicke-742896"/>
    <meta property="og:site_name" content="Revija Reporter"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Uspeh kariere Anžeta Laniška: z 9. mesta na stopničke!"/>
    <meta property="og:description" content="Norvežan Daniel Andre Tande je zanesljivo dobil vetrovno loterijo v Wisli, prvo tekmo 41. sezone svetovnega pokala v smučarskih skokih. Slovenski junak prvega"/>
  </head>
  <body>
    <article>
      <h1>Uspeh kariere Anžeta Laniška: z 9. mesta na stopničke!</h1>
      <h2>
        <b>Norvežan Daniel Andre Tande je zanesljivo dobil vetrovno loterijo v Wisli, prvo tekmo 41. sezone svetovnega pokala v smučarskih skokih. Slovenski junak prvega prizorišča sezone je postal Anže Lanišek, ki je z devetega mesta po prvi seriji napredoval celo na drugo in osvojil prve stopničke svetovnega pokala. Za zmagovalcem je zaostal skoraj 16 točk.</b>
      </h2>
      <address><time datetime="2019-11-24T00:00:00+00:00">24 Nov 2019</time> by <a rel="author">STA</a></address>
      <p>Lanišek, ki ga je selektor Gorazd Bertoncelj omenjal kot enega od favoritov v slovenski vrsti, je bil uspeha zelo vesel. Priznal je, da stopničk na prvi tekmi sezone še ni pričakoval.<br/><br/>"Zelo sem vesel tega uspeha. Štiri leta sem čakal na to, da bom končno enkrat stopil na zmagovalni oder. Sicer si nisem mislil, da mi bo to uspelo že v Wisli. Sem kar zadovoljen, čeprav vem, da moji skoki še niso na pravi ravni," je po uspehu kariere dejal 23-letni skakalec, ki ga skakalni prijatelji kličejo z vzdevkom žaba.<br/><br/>Lanišek je bil po polovici tekme na devetem mestu, po odličnem finalnem skoku pa je napredoval na zmagovalni oder. "Ob čakanju po finalnem skoku nisem bil živčen. Vedel sem, da mi je uspel dober skok. V drugem delu leta sem začutil, da me je "obrnilo čez" in sem samo čakal, na katerem mestu bom končal," je pojasnil Domžalčan in dodal, da ni verjel, da se bo zavihtel kar na zmagovalni oder: "Na koncu se je tako izšlo in s tem sem res zelo zadovoljen. Verjel sem, da lahko naredim dober skok, skrita želja so bile stopničke, a jih res nisem pričakoval."<br/><br/>Tik za njim je pristal domači as, Poljak Kamil Stoch, ki je prav tako v finalu močno napredoval - z 12. na končno tretje mesto. Kralj lanske zime Japonec Ryoyu Kobayashi pa je bil četrti.</p>
      <p>Laniškov uspeh je s šestim mestom dopolnil tudi Timi Zajc, ki je s 134 metri v finalu skočil najdlje med vsemi. "Zelo sem vesel, da mi je uspelo narediti takšen skok, tudi razmere so se mi 'poklopile', tako da sem imel kar srečo. Na koncu sem pridobil kar precej, bil sem med najboljšo deseterico in vikend lahko ocenim kot zelo dober," je po nastopu dejal Zajc.<br/><br/>Do točk so v precejšnji vetrovni loteriji prišli še štirje Slovenci. Peter Prevc je zasedel 15. mesto, Domen Prevc je bil 23., Rok Justin je zasedel 27., Tilen Bartol pa 29. mesto.<br/><br/>Po uspešnem uvodu v sezono na posamični tekmi je bil zadovoljen tudi Bertoncelj in največkrat pri oceni svojih varovancev uporabil besedo odlično.<br/><br/>"Čestitke Anžetu, uprizoril je odlično predstavo, tudi Timi je odlično opravil finalni skok in na koncu odlično šesto mesto. Čestitke preostalim fantom, opravili so svojo nalogo in moramo biti zelo zadovoljni. Veseli me, da nimamo samo enega posameznika, ampak je dobra ekipa, dobrih je več posameznikov in vsi fantje lahko vlečejo ta voz. To je za začetek sezone odlično. Dobro se počutimo, pomembno pa je, da gremo v miru naprej, brez kakšne evforije," je poudaril glavni trener.<br/><br/>Svetovni pokal se bo prihodnji konec tedna nadaljeval z dvema posamičnima tekmama v Kuusamu, slovenska ekipa ostaja nespremenjena.</p>
      <p>loading...</p>
    </article>
  </body>
</html>