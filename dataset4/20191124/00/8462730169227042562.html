<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/100370/1840767/Obrovska-tragedia-v-Ruzomberku--Vyhasol-zivot-talentovaneho-futbalistu---17-"/>
    <meta property="og:site_name" content="Topky.sk"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Obrovská tragédia v Ružomberku: Vyhasol život talentovaného futbalistu (†17)"/>
    <meta property="og:description" content="RUŽOMBEROK - Bol mladý, talentovaný a celý život mal pred sebou. V sobotu ráno sa v Ružomberku stala tragédia, pri ktorej zomrel len 17 ročný Adrián."/>
  </head>
  <body>
    <article>
      <h1>Obrovská tragédia v Ružomberku: Vyhasol život talentovaného futbalistu (†17)</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <h3>Obrovská tragédia v Ružomberku: Vyhasol život talentovaného futbalistu (†17)</h3>
      <p>
        <i>RUŽOMBEROK - Bol mladý, talentovaný a celý život mal pred sebou. V sobotu ráno sa v Ružomberku stala tragédia, pri ktorej zomrel len 17 ročný Adrián.</i>
      </p>
      <p>O udalosti informovala ako prvá televízia <a href="https://www.noviny.sk/krimi/490634-tragedia-v-ruzomberku-z-okna-na-siedmom-poschodi-vypadol-17-rocny-mladik">Joj</a>. Podľa nej mal len 17-ročný mladík vypadnúť z okna internátu zo siedmeho poschodia. S ťažkými zraneniami a v kritickom stave ho previezli do ružomberskej nemocnice, kde, žiaľ, v popoludňajších hodinách svoj boj o život prehral. </p>
      <blockquote>
        <a href="https://www.topky.sk/cl/100370/1840681/AKTUALNE-Policajna-akcia-na-brehu-Dunaja--FOTO-patraju-po-nezvestnom-Michalovi--skok-z-Mosta-SNP-">Policajná akcia na brehu Dunaja: FOTO pátrajú po nezvestnom Michalovi, skok z Mosta SNP?</a>
      </blockquote>
      <p>Polícia potvrdila, že na mieste tragédie nezistila cudzie zavinenie. <i><b>„V súvislosti s touto udalosťou sme vykonali preverovanie, počas ktorého nebolo zistené protiprávne konanie, ani zavinenie cudzou osobou. Z uvedeného dôvodu prípad nerealizujeme,"</b></i> informoval hovorca žilinských policajtov Radko Moravčík. </p>
      <h4>Spoluhráči smútia​</h4>
      <p>Podľa našich informácií ide o talentovaného futbalistu MFK Ružomberok Adriána. Podľa informácií televízie sa chlapec pripravoval so svojimi kamarátmi na futbalový zápas, ktorý mali mať v sobotu o 11:00. Náhe však mal vybehnúť na najvyššie poschodie. </p>
      <p>Vedenie klubu si toto nešťastie nevie vysvetliť, ide vraj o talentovaného športovca. <i><b>"Chlapci v kabíne neboli schopní nastúpiť, pretože sú to kamaráti, spolužiaci, takže sme sa dohodli so súperom aj s vedením na odložení tohto zápasu," </b></i>uviedol pre televíziu manažér futbalového klubu Erik Kendera. <i><b>"Čo sa mohlo stať, fakt netušíme. Včera na tréningu trénoval výborne, tréner ho pochválil, bol zaradený do základnej 11. je to reprezentant Slovenska,"</b></i> dodal Kendera.</p>
      <p>Spoluhráči a kamaráti smútia aj na sociálnych sieťach.<i><b> "Odpočívaj v pokoji, kamarát. Navždy budeš v našich srdciach,"</b></i> píše sa v príspevku. </p>
      <figure>
        <img src="https://img.topky.sk/big/2524079.png/Adrian-MFK-Ruzomberok.jpg"/>
      </figure>
      <p>Zdroj: Instagram</p>
    </article>
  </body>
</html>