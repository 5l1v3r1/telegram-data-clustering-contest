<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/divac-nije-uzeo-doncica-zbog-oca/343305"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Divac nije uzeo Dončića zbog oca?!"/>
    <meta property="og:description" content="Nova teorija..."/>
  </head>
  <body>
    <article>
      <h1>Divac nije uzeo Dončića zbog oca?!</h1>
      <h2>Nova teorija...</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Kako sezona odmiče i kako <b>Luka Dončić</b> očarava svet partijama u svojoj drugoj NBA sezoni, sa svakim novim tripl-dablom, šire se nove teorije i spekulacije kao odgovor na pitanje: <b><i>kako je moguće da je Vlade Divac propustio šansu da mladog Slovenca dovede u redove Kingsa?</i></b></p>
      <p><b>Divac </b>je prošlog juna na draftu kao drugog pika izabrao <b>Marvina Beglija</b>, dok je <b>Dončić </b>kao treći pik otišao u Atlantu, ali je ubrzo prosleđen Dalasu. Sbog Lukinih srpskih korena, te mini kolonije Srba u Sakramentu <i>(pored Divca tu su Bogdanović, Bjelica i Peđa Stojaković)</i>, mnogi su takav potez smatrali velikim iznenađenjem. </p>
      <p><b>Luka Dončić</b> bio je vrlo dobar i u svojoj riki sezoni, međutim ono što radi na startu ove (gotovo da ima tripl-dabl u proseku) nateralo je američke medije da još malo pročačkaju i pokušaju da dođu do nekih konkretnih razloga - zbog čega je <b>Divac </b>preskočio <b>Dončića</b>?</p>
      <p>Sada je već izvesno da je legendarni as napravio grešku, tvrdi novinar ESPN-a Tim Mekmejhon, i iznosi svoju verziju priče...<br/><b>"Koliko ja znam, činjenica da je Vlade poznavao Luku i njegovog oca Sašu bila je presudan faktor u konačnoj odluci",</b> kazao je <b>Mekmejhon </b>u jednom podkastu.<b> "U osnovi, nije sagledao kompletnu sliku. On nije imao dobar odnos s ocem i vodio se onom starom: kakav otac, takav sin. Ali ne, Luka je drugačiji. Pogrešna odluka, Vlade"</b>.</p>
      <p>Naravno, postoje i druge priče, teorije. Jedna od realnih glasi da se ponešto pitaju i igrači. Odnosno da njihova želja gde će igrati nije zanemarljiva, a Luka navodno nije imao ambiciju da ide u prestonicu Kalifornije.<br/><b>"Neka od top imena, među kojima su Bamba, Džekson i Dončić, htela su da izbegnu Sakramento. Njih trojica nisu uopšte dostavila svoje zdravstvene podatke ovoj franšizi"</b>, kazao je nedavno drugi ekspert ESPN-a <b>Džonatan Dživoni</b>.</p>
      <figure>
        <img src="https://mozzartsport.com/upload/CKEditor/untitled%20folder/4.%20kkp.png"/>
      </figure>
      <p>
        <i><b>Foto</b>: Reuters</i>
      </p>
    </article>
  </body>
</html>