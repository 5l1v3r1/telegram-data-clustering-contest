<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939424/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%B9%D8%B1%D8%A7%D9%82-%D8%A8%D9%87-%D8%A7%D8%AA%D9%87%D8%A7%D9%85%D8%A7%D8%AA-%D8%AC%D9%86%D8%B3%DB%8C-%D8%B9%D9%84%DB%8C%D9%87-%D8%A7%D9%84%D8%B4%D9%85%D8%B1%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="واکنش وزارت دفاع عراق به اتهامات جنسی علیه الشمری"/>
    <meta property="og:description" content="وزارت دفاع عراق با صدور بیانیه‌ای نسبت به اخبار منتشر شده توسط یک روزنامه سوئدی درخصوص &quot;رسوایی جنسی&quot; وزیر دفاع عراق واکنش نشان داد."/>
  </head>
  <body>
    <article>
      <h1>واکنش وزارت دفاع عراق به اتهامات جنسی علیه الشمری</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>وزارت دفاع عراق با صدور بیانیه‌ای نسبت به اخبار منتشر شده توسط یک روزنامه سوئدی درخصوص "رسوایی جنسی" وزیر دفاع عراق واکنش نشان داد.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095146_896.jpg"/>
      </figure>
      <p>وزارت دفاع عراق با صدور بیانیه‌ای نسبت به اخبار منتشر شده توسط یک روزنامه سوئدی درخصوص "رسوایی جنسی" وزیر دفاع عراق واکنش نشان داد.</p>
      <p>به گزارش «تابناک» به نقل از ایسنا، روزنامه سوئدی «نیتر ایداگ» (اخبار امروز)، گزارشی را درخصوص "تجاوز جنسی" نجاح الشمری، وزیر دفاع عراق به یک جوان ۲۰ ساله سوئدی منتشر کرده و در مقابل وزارت دفاع عراق با صدور بیانیه‌ای نسبت به این اخبار منتشر شده واکنش نشان داد و آنها را تکذیب کرد.</p>
      <p>وزارت دفاع عراق در بیانیه‌ای اعلام کرد: پس از حمایت روشن نجاح الشمری از تظاهرکنندگان و مطالبات مشروعشان و حق قانونی آنها در تظاهرات و تجمع و پس از آنکه وی از وجود طرف سومی صحبت کرد که دست به سرکوب و کشتار تظاهرکنندگان و نیروهای امنیتی می‌زند، برخی رسانه‌ها و شبکه‌های اجتماعی مشکوک دست به انتشار اخبار دروغ و جعلی زدند که هدفشان بدنام کردن شخص الشمری هم در سطح شخصی و هم شغلی بود.</p>
      <p>این وزارتخانه در بیانیه‌ خود اعلام کرد: تلاش‌های کم‌ارزش و پوچی که برای خدشه‌دار کردن وجهه نجاح الشمری صورت گرفته، بر هیچ‌کس پوشیده نیست و این تلاش‌ها مستقیما زیر نظر همان طرف سوم است که از افشاگری الشمری و اظهارات وی درخصوص این که طرف سومی مسؤول قتل و هدف قرار دادن وحشتناک تظاهرکنندگان و نیروهای امنیتی به منظور ایجاد آشوب و فتنه است، غافلگیر شده‌ است.</p>
      <p>در این بیانیه همچنین آمده است: الشمری یک وکیل سوئدی را با معاونانش برای شکایت علیه رسانه‌ها و سایت‌های سوئدی و عربی که به سلطه در رسانه‌ها و روزنامه‌های زرد جهان، شناخته شده‌اند و این پرونده‌های دروغین را منتشر می‌کنند مامور کرده است.</p>
      <p>وزارت دفاع عراق همچنین اعلام کرد: وزیر دفاع بمب‌های دودزا و گاز اشک‌اوری که وزن آنها سه برابر وزن گلوله‌های اشک‌آور عادی است، وارد نکرده و ما بار دیگر تاکید داریم که این بمب‌ها از سوی وزارت دفاع در دولت کنونی وارد نشده است.</p>
      <p>اخیرا سایت‌های محلی عراقی به نقل از رسانه‌های سوئدی اعلام کردند که الشمری تابعیت سوئدی دارد.</p>
      <p>الشمری ۵۲ ساله به دلیل مشکلات حافظه در سوئد در مرخصی تمام وقت به سر برد. دولت سوئد به افرادی که به دلیل ناتوانی توان کار کردن ندارد، مبالغی را اختصاص می‌دهند. الشمری سال ۲۰۰۹ وارد سوئد شد و به خانواده‌اش که از سه سال قبل در سوئد بودند، ملحق شد، سپس او در سال ۲۰۱۵ تابعیت سوئد را گرفت.</p>
      <p>سال گذشته در برخی اسناد دولتی نام الشمری به عنوان فردی که با وجود اقامت چند ساله در سوئد، زبان این کشور را بلد نیست، آورده شد. دولت سوئد به الشمری و خانواده او یک واحد آپارتمان در یکی از مناطق استکهلم اختصاص داد، این خانواده در سال‌های ۲۰۱۳ و ۲۰۱۴ درآمد متوسطی داشتند و الشمری پس از انصراف از کار به دلیل بیماری حقوق دریافت می‌کرد.</p>
      <p>الشمری در ژوئن امسال به عنوان وزیر دفاع منصوب شد و حزب او موسوم به الوطنیه گزارش‌هایی مبنی بر اینکه او تابعیت سوئدی دریافت کرده باشد، رد کرد و این مقام را فردی "وطن‌پرست" توصیف کرد که "او را قادر می‌سازد با چالش‌های شغلش" مواجه شود.</p>
      <p>عراق از اکتبر صحنه اعتراضات گسترده علیه وضعیت اقتصادی بوده است که در جریان این اعتراضات تعدادی کشته و زخمی شدند.</p>
    </article>
  </body>
</html>