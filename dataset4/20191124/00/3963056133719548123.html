<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/sampdoria_udinese_diretta_risultato_finale_live_formazioni_commento-4883761.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ranieri può sorridere: la Sampdoria supera in rimonta l'Udinese 2-1"/>
    <meta property="og:description" content="Tre punti di vitale importanza. La Sampdoria capovolge l’Udinese e, per la prima volta da agosto, si stacca dalla zona retrocessione. Ranieri deve aggrapparsi alla punizione di Gabbiadini e al..."/>
  </head>
  <body>
    <article>
      <h1>Ranieri può sorridere: la Sampdoria supera in rimonta l'Udinese 2-1</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Marco Callai</a></address>
      <p>Tre punti di vitale importanza. La Sampdoria capovolge l’Udinese e, per la prima volta da agosto, si stacca dalla zona retrocessione. Ranieri deve aggrapparsi alla punizione di Gabbiadini e al rigore di Ramirez per raddrizzare una gara messasi male nella prima mezz’ora. Il Var Guida cancella per fuorigioco l’inzuccata vincente di Nestorovski ma per il macedone, alla mezz’ora, è buono il secondo tentativo, nato da una palla persa da Bertolacci. Sul gong del primo tempo, l’acuto di Gabbia e al 50’ l’episodio che indirizza la gara sui binari blucerchiati: il secondo giallo comminato da Pairetto a Jajalo. La spinta dei padroni di casa, alla ricerca di un pertugio nella blinda difesa friulana, è premiata con il rigore vincente di Ramirez. </p>
      <p>LA PARTITA Ranieri imposta il suo 4-4-2 con il ritorno all’antico in fase offensiva: Gabbiadini e Quagliarella. De Paoli arretra in difesa per sostituire l’infortunato Bereszynski, la fascia da metà campo in su è coperta da Ramirez. Jankto è sul fronte opposto. Senza lo squalificato Okaka, Gotti imposta l’attacco con Lasagna e Nestorovski.</p>
      <p>Avvio choc per i padroni di casa. Dopo 2 minuti, De Maio guadagna il fondo sulla destra e scodella per il perfetto stacco di testa di Nestorovski. Audero deve già raccogliere il pallone in fondo al sacco, i giocatori si portano a centrocampo ma il sospirone di sollievo viene tirato dopo una verifica VAR lunga quasi 3 minuti: il macedone è in fuorigioco, la gradinata Sud esulta come per un  gol della Samp. Urlo strozzato in gola, invece, al 12’ quando in elevazione Ramirez, su cross di Jankto, stampa il pallone sul palo. Ancor più clamorosa, al 20’ la chance per Gabbiadini: il suo movimento sotto misura, dopo il colpo di testa di Ferrari già diretto verso la porta, è pachidermico. La Samp mostra coraggio e al 25’ un affondo di Jankto viene respinto da Musso. La partita sembra prendere una piega favorevole ai padroni di casa ma da un errore di Bertolacci, sanguinosa palla persa sulla trequarti, nasce il vantaggio dell’Udinese. La conclusione di Nestorovski, leggermente deviata da Colley, si infila alla destra di Audero. Al 37’ Ranieri perde prima De Paoli e poi Bertolacci, rimpiazzati rispettivamente da Thorsby e Linetty. Cinque minuti di recupero. Gabbiadini si conquista una punizione poco prima dello scadere e la trasforma con una magistrale pennellata all’incrocio.</p>
      <p>Il gol mette le ali alla Samp. Grande determinazione in apertura di secondo tempo, ne fa le spese subito Jajalo: il centrocampista dell’Udinese si prende il secondo giallo per un brutto fallo su Ramirez. Gotti corre subito ai ripari e con l’inserimento di Avest per Nestorovski passa al 4-4-1. I blucerchiati prendono così definitivamente il pallino del gioco ma faticano a trovare gli spazi giusti per la profondità. Al quarto d’ora  Musso alza sopra la traversa una pericolosa conclusione di Ramirez: in assenza di penetrazioni in area, è Gabbiadini ad assumersi la responsabilità dalla distanza. Al 72’ Trost Ekong affossa Quagliarella in area: Pairetto lascia correre ma Guida lo richiama al VAR. Rigore: Quaglia non è al meglio, è Ramirez l’incaricato per la trasformazione. Palla a destra a mezz’altezza, Musso rimane immobile. Gotti si gioca la carta Pussetto per riequilibrare le sorti dell'incontro e l’argentino va vicinissimo al pari. Il connazionale Audero gli dice no e blinda così una vittoria di importanza capitale per la Sampdoria.</p>
      <p>
        <b>
          <a href="https://www.ilmessaggero.it/sport/statistiche/ceds/calcio/live/live.shtml?slug=sampdoria_udinese_20191124&amp;comp=serie_a&amp;year=2020">LEGGI LA CRONACA </a>
        </b>
      </p>
      <p>
        <b>
          <a href="https://www.ilmessaggero.it/sport/statistiche/ceds/calcio/serie_a/2020/classifica.shtml">Guarda la classifica</a>
        </b>
      </p>
      <p> </p>
      <footer>Ultimo aggiornamento: 20:32<br/>© RIPRODUZIONE RISERVATA</footer>
    </article>
  </body>
</html>