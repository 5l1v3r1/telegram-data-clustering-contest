<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238597-chelsea-dominovala-na-lopte-city-pred-brankou-lampard-mame-pred-sebou-dlhu-cestu"/>
    <meta property="og:site_name" content="ProFutbal"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Chelsea dominovala na lopte, City pred bránkou. Lampard: Máme pred sebou dlhú cestu"/>
    <meta property="og:description" content="Futbalisti Manchestru City zdolali v sobotu na domácej pôde húževnatých mladíkov z Chelsea Londýn 2:1. V štatistike držania lopty pritom ťahali za kratší koniec, zverenci trénera Pepa Guardiolu ju mali na svojich kopačkách &quot;iba&quot; 46,74 percenta času, čo je najnižšia hodnota zo všetkých 381 zápasov jeho profesionálnej kariéry."/>
  </head>
  <body>
    <article>
      <h1>Chelsea dominovala na lopte, City pred bránkou. Lampard: Máme pred sebou dlhú cestu</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">TASR</a></address>
      <p>Futbalisti Manchestru City zdolali v sobotu na domácej pôde húževnatých mladíkov z Chelsea Londýn 2:1. V štatistike držania lopty pritom ťahali za kratší koniec, zverenci trénera Pepa Guardiolu ju mali na svojich kopačkách "iba" 46,74 percenta času, čo je najnižšia hodnota zo všetkých 381 zápasov jeho profesionálnej kariéry.</p>
      <related>
        <a href="https://profutbal.sk/clanok/238577-city-otocilo-slager-s-chelsea-mourinhova-uspesna-premiera-arsenal-opat-nevyhral"/>
      </related>
      <p>Hoci má bývalý lodivod Barcelony či Bayernu Mníchov rád hru pod kontrolou, tentoraz to išlo aj bez nej. Jeho zverenci však inkasovali ako prví už v treťom z posledných štyroch domácich duelov. V 21. minúte otvoril skóre N'Golo Kanté, ktorý po vysunutí od Matea Kovačiča ustál súboj s obrancom a prestrelil Edersona. Francúzsky defenzívny stredopoliar vyslal v tejto sezóne na bránu súpera dovedna len tri strely, no všetky si našli cestu do siete. "Citizens" sa však podarilo zvrátiť duel ešte v prvom polčase. O osem minút totiž aj s prispením teču vyrovnal Kevin De Bruyne a v 37. minúte dokonal obrat po peknej samostatnej akcii Mahrez.</p>
      <p><i>"Chelsea má neskutočný tím. My sme sa však na nich poctivo pripravili a dokázali ich zdolať. Zápas spĺňal parametre najvyššej úrovne. Naša štvorčlenná obrana hrala veľmi dobre a mala obrovský podiel na tom, že sme v najťažšej fáze zápasu dokázali zareagovať na nepriaznivý vývoj stretnutia. V ďalšom priebehu sme pokojne mohli streliť aj viac gólov, šance sme na to mali,"</i> zhrnul <b>Guardiola.</b></p>
      <p><i>"Mali sme niekoľko výborných momentov, kontrolovali sme hru, no proti Manchestru City si nikdy nemôžete byť ničím úplne istí. Pri vyrovnávajúcom góle sme mali smolu, pri druhom zasa ukázal svoju genialitu Mahrez, ktorý zmenil priebeh zápasu. Vo všeobecnosti sme však, až na pár detailov, odohrali dobrý zápas. Chýbal nám možno len lepší pohyb v defenzíve. City má vzorový tím, sú skrátka na vrchole. My máme pred sebou ešte dlhú cestu, veď niekoľko našich hráčov pôsobilo ešte pred rokom len v druhej najvyššej súťaži,"</i> zhodnotil duel tréner Chelsea <b>Frank Lampard.</b></p>
      <p>Úradujúci majster sa vďaka víťazstvu dostal na priebežnú tretiu priečku o dva body práve pred Chelsea. Na druhý Leicester stráca jeden a na vedúci Liverpool deväť bodov.</p>
    </article>
  </body>
</html>