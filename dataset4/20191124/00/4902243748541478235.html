<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kitekinto/2019/11/charlotte-bronte-egy-ifjukori-munkajat-megszerezte-a-bronte-muzeum"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Charlotte Brontë egy ifjúkori munkáját megszerezte a Brontë múzeum"/>
    <meta property="og:description" content="Charlotte Brontë egy ifjúkori munkáját megszerezte a Brontë múzeum."/>
  </head>
  <body>
    <article>
      <h1>Charlotte Brontë egy ifjúkori munkáját megszerezte a Brontë múzeum</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Charlotte Brontë egy ifjúkori munkáját megszerezte a Brontë múzeum.</b>
      </p>
      <p><b>Charlotte Brontë egy 14 éves korában írt könyvét vásárolta meg a brit Brontë múzeum </b>- számolt be róla a BBC News.</p>
      <p>A miniatűr kötetet, amelynek címe The Young Men's Magazine, egy párizsi aukción vette meg 600 ezer euróért (201 millió forintért) a múzeumot üzemeltető Brontë Társaság, amely adományokból gyűjtötte össze a szükséges összeget.<br/>A könyv a Brontë család egykori haworthi házában berendezett Brontë Parsonage Múzeumba kerül, Nyugat-Yorkshire-be.</p>
      <p>A múzeum egyszer már szerette volna megvenni a könyvet, amikor feltűnt egy 2011-es árverésen, de akkor nem sikerült megnyernie a licitálást.<br/>A kötet egyike annak a hat "kis könyvnek", amelyeket Charlotte Brontë, a három Brontë nővér közül a legidősebb írt 1830-ban. A könyvek közül öt maradt fenn, négy már a múzeum tulajdona volt.</p>
      <p>A kis könyvek Charlotte játékkatonáinak készültek. A történetük egy képzeletbeli világban játszódik, amelyet Üvegvárosnak neveztek el.</p>
      <p>A Brontë Társaság igazgatója, Kitty Wright elmondta: el voltak szánva rá, hogy mindenáron megszerzik a 189 éve született könyvet a Brontë múzeumnak. Hozzátette, hogy a világ minden tájáról kaptak támogatást az adománygyűjtés során, több mint ezren küldtek pénzt a könyv megvásárlására, köztük olyan hírességek is, mint Judi Dench színésznő, Jacqueline Wilson és Tracy Chevalier írók.</p>
      <p>A Yorkból származó, Oscar-díjas Dench, a Brontë Társaság elnöke korábban úgy fogalmazott, hogy ezek a kis könyvek egy varázslatos világra nyitnak ajtót, és a képzeletbeli világot megalkotó Brontë nővérek írói ambícióiról is árulkodnak.</p>
      <p>A múzeum igazgatója, Ann Dinsdale harmincéves pályafutása fénypontjának nevezte az egyedülálló kézirat megszerzését.</p>
      <p>A 35 milliméterszer 61 milliméteres, 20 oldalas kis kötet a múzeum szakértői szerint azért is izgalmas, mert már előrevetíti Charlotte Brontë 17 évvel később született Jane Eyre-jének híres jelenetét Bertha és Edward Rochester között.</p>
    </article>
  </body>
</html>