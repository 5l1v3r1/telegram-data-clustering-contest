<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/uddhav-thackeray-to-fadnavis-i-will-never-go-again-abn-97-2021364/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T00:59:23+00:00"/>
    <meta property="og:title" content="मी पुन्हा जाणारच नाही"/>
    <meta property="og:description" content="उद्धव ठाकरे यांचा फडणवीस यांना टोला"/>
  </head>
  <body>
    <article>
      <h1>मी पुन्हा जाणारच नाही</h1>
      <h2>उद्धव ठाकरे यांचा फडणवीस यांना टोला</h2>
      <address><time datetime="2019-11-24T00:59:23+00:00">24 Nov 2019, 00:59</time> by <a rel="author">लोकसत्ता टीम</a></address>
      <p>निवडणुकीच्या आधी ‘मी पुन्हा येणार‘, असे हे म्हणत होते. पण रात्रीचा खेळ करून त्यांनी लोकशाहीचा गळाच घोटला आहे. मतदारांनी नाकारूनही फेव्हीकॉल लावून हे खुर्चीला घट्ट चिकटून बसले आहेत. यावरून ‘मी जाणारच नाही‘ असा निश्चय त्यांनी केला असावा, असा टोला शिवसेना पक्षप्रमुख उद्धव ठाकरे यांनी मुख्यमंत्री देवेंद्र फडणवीस यांना लगावला.</p>
      <p>लोकशाहीच्या नावाने जो काही पोरखेळ केला गेला हे सारेच निषेधार्थ ठरते. आधी मतदान यंत्रांचा घोळ घालण्यात आला. आता सरकार स्थापण्याकरिता यंत्रणांचा दुरुपयोग करण्यात आला. शिवसेना, राष्ट्रवादी आणि काँग्रेसने संयुक्त सरकार स्थापण्याकरिता प्रयत्न सुरू केले होते. संख्याबळ आमच्याकडे होते. पण भाजपने संख्याबळ आणि जनमाताचा अनादार केल्याचा आरोप ठाकरे यांनी शरद पवार यांच्याबरोबर झालेल्या संयुक्त पत्रकार परिषेदत केला.</p>
      <p>मित्र पक्ष, विरोधी पक्ष, पक्षांतर्गत विरोधक कोणीही नको. साऱ्यांना संपवून मी आणि मीच ही काही जणांची कृती दिसते, अशा शब्दांत ठाकरे यांनी फडणवीस यांना लक्ष्य केले. भाजपने सर्जिकल स्ट्राईकचे भांडवल केले होते. महाराष्ट्रात भाजपने ‘फर्जिकल स्ट्राईक‘ केल्याचे खिल्ली ठाकरे यांनी उडविली.  शिवसेना, राष्ट्रवादी आणि काँग्रेस सारे एकत्र आहोत. पुढील राजकीय खेळीत आम्ही एकत्र असू. शरद पवार यांनी सांगितल्याप्रमाणे राज्यात महाआघाडीचे सरकार सत्तेत येईल, असा विश्वास ठाकरे यांनी व्यक्त केला.</p>
      <related>
        <a href="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
      </related>
    </article>
  </body>
</html>