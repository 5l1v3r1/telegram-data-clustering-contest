<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386608/huzur-ve-kardesligin-teminati-milli-gorustur"/>
    <meta property="og:site_name" content="Milli Gazete"/>
    <meta property="article:published_time" content="2019-11-24T00:30:00+00:00"/>
    <meta property="og:title" content="“Huzur ve kardeşliğin teminatı Millî Görüş’tür”"/>
    <meta property="og:description" content="Saadet Partisi İstanbul İl Başkanlığı’nın bu hafta düzenlediği Halkla Kucaklaşma Programı Kâğıthane’de gerçekleştirildi."/>
  </head>
  <body>
    <article>
      <h1>“Huzur ve kardeşliğin teminatı Millî Görüş’tür”</h1>
      <h2>Saadet Partisi İstanbul İl Başkanlığı’nın bu hafta düzenlediği Halkla Kucaklaşma Programı Kâğıthane’de gerçekleştirildi.</h2>
      <address>
        <time datetime="2019-11-24T00:30:00+00:00">24 Nov 2019, 00:30</time>
      </address>
      <p>Kahvaltı programında katılımcılara seslenen Saadet Partisi İstanbul İl Başkanı Dr. Abdullah Sevim, “Ülkemizin kalkınması için, huzuru için, kardeşliği için, tek bir yol var. O da bu ülkenin Millî Görüş ile yönetilmesinden geçer” dedi.</p>
      <p>Saadet Partisi İstanbul İl Başkanlığı, Kâğıthane’de Halkla Kucaklaşma Programı düzenlendi. Saadet Partisi Kâğıthane İlçe Başkanlığı’nın, Kâğıthane Hamidiye Sosyal Tesisleri’nde organize ettiği kahvaltı programına Saadet Partisi İstanbul İl Başkanı Dr. Abdullah Sevim, Saadet Partisi İstanbul İl Başkan Yardımcısı Yaşar Kangel, Saadet Partisi Kâğıthane İlçe Başkanı Halid Özgür Atak, yerel basın temsilcileri, STK temsilcileri, mahalle muhtarları ve çok sayıda parti mensubu katıldı. Programda Türkiye’nin sorunları ve siyasette yaşanan gelişmeler ele alındı.</p>
      <h3>“BUGÜN ÜLKEMİZDE İNSANLARIN EN ÖNEMLİ PROBLEMİ GÜVENDİR”</h3>
      <p>Programda konuşan Saadet Partisi İstanbul İl Başkanı Dr. Abdullah Sevim, “Bu ülkede yaşıyoruz ve yönetiliyoruz. Biraz düşünelim, ülkemizin yönetim kademelerinde ehliyet ve liyakate uyuluyor mu? Bir kişi devletin herhangi bir kademesine getirilirken, o işin gerçekten uzmanıdır diye mi getiriliyor? Yoksa senin adamın, benim adamım diye mi geliyor? Bir ihale yapılırken, bu ihalenin gerçek maliyetine göre mi yapılıyor? Yoksa ben bu ihaleden ne kadar para kazanırım mantığında mı yapılıyor? Arkadaşlar her şey ortada. Bugün ülkemizde insanların en önemli problemi güvendir. Artık kimse kimseye güvenemez hale geldi. Allah aşkına sokağa çıktığınızda biraz dikkat edin. İnsanlar birbirinin yüzene bakmaz hale geldi. Aynı binada oturan komşular asansörlerde birbirine sırtını dönerek evlerine çıkıyor. Bu hadiselerin bir sebebi var. Bu sebep Allah’ın bizim için seçtiği yaşama biçimi olan, Müslümanlığı unuttuğumuz içindir. Ülkemizin kalkınması için, huzuru için, kardeşliği için, tek bir yol var. O da bu ülkenin Millî Görüş ile yönetilmesinden geçer” dedi.</p>
      <h3>“TEK ÇÖZÜM MİLLî GÖRÜŞ”</h3>
      <p>“Cenab-ı Hak’tan korkan ve ahiret gününe iman eden kişi rüşvet almaz, haksızlık yapmaz, mahkemede karar verirken Cumhurbaşkanı’na göre karar vermez” diyen Sevim, “Bir karar verilirken mevcut hükümetin yöneticileri, böyle istiyor diye karar verilmez. Ama bugün mahkemelerdeki kararlar, yukarıdan gelen talimatlara göre veriliyor. İşsizlik almış başını gitmiş. TÜİK, oynadığı gerçek verilerle işsizliği 4 milyona kadar düşürdü. Ama ülkemizde gerçek işsizliğe bakıldığında, en az 10 milyon işsiz insan var. Bugün bu kadar çok üniversitelerin açılması, genç nüfusun işsizliğini azaltmak adınadır. Artık üniversite diploması ben üniversite okudum anlamını taşımamaktadır. Neden? Çünkü kaliteli insan yetişmez hale geldiği için. Bu işleri düzeltecek tek bir hareket vardır. O da Millî Görüş hareketidir” diye konuştu.</p>
    </article>
  </body>
</html>