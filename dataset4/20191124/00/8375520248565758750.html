<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-vinnici-zatrimali-policeyskogo-za-pidozroyu-u-vbivstvi-cholovika-641995.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T00:30:12+00:00"/>
    <meta property="og:title" content="У Вінниці затримали поліцейського за підозрою у вбивстві чоловіка"/>
    <meta property="og:description" content="Правоохоронцю загрожує покарання у вигляді позбавлення волі на термін від 7 до 10 років"/>
  </head>
  <body>
    <article>
      <h1>У Вінниці затримали поліцейського за підозрою у вбивстві чоловіка</h1>
      <address>
        <time datetime="2019-11-24T00:30:12+00:00">24 Nov 2019, 00:30</time>
      </address>
      <h4>Правоохоронцю загрожує покарання у вигляді позбавлення волі на термін від 7 до 10 років</h4>
      <p>Державне бюро розслідувань (ДБР) затримало оперуповноваженого кримінальної поліції у Вінниці за підозрою в убивстві чоловіка, який відмовився бути понятим.</p>
      <p>Про це йдеться в повідомленні ДБР.</p>
      <p>Зазначається, що до суду направлено обвинувальний акт стосовно старшого оперуповноваженого сектору кримінальної поліції Київського відділення поліції Вінницького відділу поліції Головного управління Національної поліції у Вінницькій області за підозрою в перевищенні своїх службових повноважень, які призвели до смерті людини.</p>
      <p>«Досудовим розслідуванням установлено, правоохоронець запропонував громадянину бути понятим при вилученні боєприпасів. Отримавши відмову, між ними виник конфлікт, у результаті якого міліціонер завдав чоловікові удар кулаком в обличчя. Від удару потерпілий упав і вдарився головою об асфальтове покриття. Від отриманих ушкоджень чоловік помер у лікарні, не приходячи до тями», - сказано в повідомленні.</p>
      <p>Процесуальне керівництво у кримінальному провадженні здійснювала прокуратура Вінницької області. За фактом події було відкрито справу за ч. 3 ст. 365 КК України (перевищення повноважень працівником правоохоронного органу, що спричинили тяжкі наслідки).</p>
      <p>В повідомленні зазначено, що в разі доведення провини правоохоронцю загрожує покарання у вигляді позбавлення волі на термін від 7 до 10 років із позбавленням права обіймати посади на строк до 3 років.</p>
      <related>
        <a href="https://glavcom.ua/kyiv/news/u-kijevi-inozemets-vbiv-kolishnju-druzhinu-625187.html"/>
        <a href="https://glavcom.ua/news/na-poltavshchini-cholovik-rozgulyuvav-po-vokzalu-z-minoyu-chasiv-viyni-573351.html"/>
        <a href="https://glavcom.ua/news/na-rivnenshchini-zatrimali-cholovika-yakiy-vchiniv-strilyaninu-u-batkiv-635671.html"/>
      </related>
    </article>
  </body>
</html>