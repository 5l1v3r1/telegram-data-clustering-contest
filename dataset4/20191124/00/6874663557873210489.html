<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774359,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="קרן CVC השלימה את רכישת 25.7% מאיירון סורס ב-430 מיליון דולר"/>
    <meta property="og:description" content="לכלכליסט נודע שקרן ההשקעות הבינלאומית העבירה את הכסף לשורה של גופים שמכרו חלק מאחזקותיהם בחברת האינטרנט הישראלית; המוכרים העיקריים בעסקה היו המייסדים תומר בר זאב והאחים רועי, אייל ואיתי מילרד שירדו מאחזקה כוללת של 44% לאחזקה של 32%"/>
  </head>
  <body>
    <article>
      <h1>קרן CVC השלימה את רכישת 25.7% מאיירון סורס ב-430 מיליון דולר</h1>
      <h2>לכלכליסט נודע שקרן ההשקעות הבינלאומית העבירה את הכסף לשורה של גופים שמכרו חלק מאחזקותיהם בחברת האינטרנט הישראלית; המוכרים העיקריים בעסקה היו המייסדים תומר בר זאב והאחים רועי, אייל ואיתי מילרד שירדו מאחזקה כוללת של 44% לאחזקה של 32%</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">גולן חזני</a></address>
      <p>הושלמה עסקת הענק שבה רכשה קרן ההשקעות הבינלאומית CVC רבע מחברת האינטרנט הישראלית איירון סורס. ל<b>כלכליסט</b> נודע כי הקרן העבירה 430 מיליון דולר לשורה של גופים שמכרו 25.7% ממניות החברה, ביחס להיקף אחזקותיהם.</p>
      <p>המוכרים העיקריים בעסקה היו המייסדים תומר בר זאב והאחים רועי, אייל ואיתי מילרד, שהחזיקו בחלוקה שווה ב-44% ודוללו ל-32%. ויולה ונצ'רס החזיקה ב-14% מאיירון סורס ודוללה ל-10%.</p>
      <figure>
        <img src="https://images1.calcalist.co.il/PicServer3/2019/10/02/938784/1NL.jpg"/>
        <figcaption>מייסדי איירון סורס <br/>צילום: תומי הרפז</figcaption>
      </figure>
      <p>יתר בעלי המניות הם קרן דיסרפטיב של טל ברנוח, 83North, לאומי פרטנרס, סבן ונצ'רס וכלל תעשיות. היזמים של סופרסוניק שהתמזגה עם איירון סורס ב-2015, אריק צ'רניאק וגיל שהם, מחזיקים יחד ב-1.6%. עובדי החברה מחזיקים באופציות לכ-10% מהמניות וגם הם השתתפו במכירה.</p>
      <p>איירון סורס, שהוקמה ב-2009, נחשבת לחברת האינטרנט העצמאית הגדולה בארץ. היא פועלת בשני תחומים עיקריים, הראשון והוותיק יותר הוא הפצת תוכנות תמורת תשלום, והשני והצומח הוא מוניטיזציה (הפקת הכנסות) של יישומי מובייל. מפתחי מובייל, ובהם חברות משחקים רבות, מטמיעות את ערכת הפיתוח למפתחים (SDK) של איירון סורס באפליקציות שלהם לצורך הצגת פרסומות ממוקדות למשתמשים.</p>
    </article>
  </body>
</html>