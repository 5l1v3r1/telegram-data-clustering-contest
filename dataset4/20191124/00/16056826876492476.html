<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200736"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="‘মেধাবী পরিচালক কম পাচ্ছে তারা’"/>
    <meta property="og:description" content="অভিনেতা রিয়াজ। ‘বাংলার নায়ক’ ছবির মাধ্যমে চলচ্চিত্রে কাজ শুরু করেন। এরপর ‘অজান্তে’, ‘প্রিয়জন’, ‘দুই দুয়ারী’, ‘আকাশ ছোঁয়া ভালোবাসা’, ‘হৃদয়ের কথা’, ‘মনের মাঝে তুমি’, ‘হাজার বছর ধরে’, ‘প্র্রেমের তাজমহল’, ‘মোল্লাবাড়ীব বউ’ সহ অনেক দর্শকপ্রিয় ছবি উপহার দিয়েছেন তিনি। বাংলাদেশের সফল এই নায়ক সবশেষ মেহের আফরোজ শাওনের পরিচালনায় ‘কৃষ্ণপক্ষ’ ছবিতে অভিনয় করেন। ছবিটি ২০১৬ সালের ২৬শে ফেব্রুয়ারি মুক্তি পায়। দীর্ঘ তিন বছরের বেশি সময় পর আবারো নতুন চলচ্চিত্রে কাজ করতে যাচ্ছেন তিনি। ছবির নাম ‘অপারেশন সুন্দরবন’। পরিচালনা করবেন দীপংকর দীপন। আইনশৃঙ্খলা রক্ষাকারী বাহিনী র‌্যাবের ওয়েলফেয়ার ট্রাস্ট ও থ্রি-হুইলারের অর্থায়নে নির্মাণ হবে এই সিনেমা। এ ছবির জন্য সম্প্রতি গাজীপুরে দুইদিনের একটি ট্রেনিংয়ে অংশ নেন রিয়াজসহ ছবির বেশকিছু কলাকুশলী। এ প্রসঙ্গে রিয়াজ বলেন, এটি একটি ক্যাম্প ট্রেনিং ছিল। একটা বড় ট্রেনিংকে ছোট করে করানো হয়েছে। কিভাবে পিস্তল ধরতে হবে, স্যালুট দিতে হবে, এমনকি র‌্যাবের কিছু লিগ্যাল বাইন্ডিংয়ের বিষয়ে কোর্স করানো হয়েছে। বাস্তবে র‌্যাব যা করে সেটাই আমাদের ট্রেনিংয়ে দেখানো হয়েছে। এ সিনেমায় ব্যাটালিয়ান কমান্ডার চরিত্রে দর্শকরা…"/>
  </head>
  <body>
    <article>
      <h1>‘মেধাবী পরিচালক কম পাচ্ছে তারা’</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">কামরুজ্জামান মিলু</a></address>
      <p>অভিনেতা রিয়াজ। ‘বাংলার নায়ক’ ছবির মাধ্যমে চলচ্চিত্রে কাজ শুরু করেন। এরপর ‘অজান্তে’, ‘প্রিয়জন’, ‘দুই দুয়ারী’, ‘আকাশ ছোঁয়া ভালোবাসা’, ‘হৃদয়ের কথা’, ‘মনের মাঝে তুমি’, ‘হাজার বছর ধরে’, ‘প্র্রেমের তাজমহল’, ‘মোল্লাবাড়ীব বউ’ সহ অনেক দর্শকপ্রিয় ছবি উপহার দিয়েছেন তিনি। বাংলাদেশের সফল এই নায়ক সবশেষ মেহের আফরোজ শাওনের পরিচালনায় ‘কৃষ্ণপক্ষ’ ছবিতে অভিনয় করেন। ছবিটি ২০১৬ সালের ২৬শে ফেব্রুয়ারি মুক্তি পায়। দীর্ঘ তিন বছরের বেশি সময় পর আবারো নতুন চলচ্চিত্রে কাজ করতে যাচ্ছেন তিনি। ছবির নাম ‘অপারেশন সুন্দরবন’। পরিচালনা করবেন দীপংকর দীপন।</p>
      <p>আইনশৃঙ্খলা রক্ষাকারী বাহিনী র‌্যাবের ওয়েলফেয়ার ট্রাস্ট ও থ্রি-হুইলারের অর্থায়নে নির্মাণ হবে এই সিনেমা। এ ছবির জন্য সম্প্রতি গাজীপুরে দুইদিনের একটি ট্রেনিংয়ে অংশ নেন রিয়াজসহ ছবির বেশকিছু কলাকুশলী। এ প্রসঙ্গে রিয়াজ বলেন, এটি একটি ক্যাম্প ট্রেনিং ছিল। একটা বড় ট্রেনিংকে ছোট করে করানো হয়েছে। কিভাবে পিস্তল ধরতে হবে, স্যালুট দিতে হবে, এমনকি র‌্যাবের কিছু লিগ্যাল বাইন্ডিংয়ের বিষয়ে কোর্স করানো হয়েছে। বাস্তবে র‌্যাব যা করে সেটাই আমাদের ট্রেনিংয়ে দেখানো হয়েছে। এ সিনেমায় ব্যাটালিয়ান কমান্ডার চরিত্রে দর্শকরা আমাকে দেখতে পাবেন। আগামী মাসে সিনেমাটির শুটিং শুরু হবে বলেও জানান রিয়াজ। এর মধ্য দিয়ে অনেকদিন পর সিনেমায় কাজ করতে যাচ্ছেন তিনি। সঙ্গে আছেন এই প্রজন্মের সিয়াম, রোশান, নুসরাত ফারিয়া, তাসকিনসহ অনেকে। নতুন এ সিনেমার বিষয়ে রিয়াজ বলেন, ব্যাটে-বলে না মিলায় মাঝখানে সিনেমায় কাজ করা হয়নি। সুন্দরবনে র‌্যাব অনেক বড় একটা কাজ করেছে। এ নিয়ে ছবির গল্প। খুব ভালো লেগেছে আমার। তাই এ কাজটির সঙ্গে সম্পৃক্ত হওয়া। নিত্য নতুন গল্পের সিনেমা নির্মাণ করার চেষ্টা করছেন অনেক নির্মাতা। ভিন্ন স্বাদের গল্পের মাধ্যমে দর্শকদের সিনেমা হলে ফেরানোর চেষ্টাও করছেন তারা। এ বিষয়ে রিয়াজ বলেন, এখনকার অনেক নির্মাতা নব্বই দশক বা তার আগের অনেক সিনেমা হয়তো দেখেননি। সেসব সিনেমা না দেখার কারণে যে ধরনের গল্প নিয়ে তারা ভাবছেন সেটা তাদের  কাছে মনে হচ্ছে নতুন। তবে দেখা যাচ্ছে  যে, এই ধরনের সিনেমা বা ইমোশন অনেক আগে অন্য ছবিতে অন্য নির্মাতা দেখিয়েছেন। তাই ফিউশন দরকার এখন। আগে কি হয়েছে, সেটাকে নতুনভাবে কিভাবে দেখাতে পারি সেটা নিয়ে ভাবার সময় এসেছে। অভিনয় শিল্পীদেরও বাস্তবতার সঙ্গে মিল রেখে কাজ করতে হবে বলে মনে হয় আমার। কারণ অভিনয়কে যদি অভিনয়ই মনে হয় তাহলে আর অভিনয় করে লাভ কি ? সিনেমা বাস্তবের প্রতিচ্ছবি, তাই অভিনয়টাও সেই রকমের হওয়া প্রয়োজন। আর আমার তো মনে হয়, অভিনয় শেখার শেষ নেই। বর্তমান জেনারেশনের অনেক অভিনেতা-অভিনেত্রী এখন বিভিন্ন সিনেমায় কাজ করছেন, তাদের অভিনয় এবং শেখার চেষ্টা নিয়ে জানতে চাই। জবাবে রিয়াজ বলেন, এই জেনারেশনের সিয়াম, রোশান, তাসকিনের মতো অনেকে ‘অপারেশন সুন্দরবন’ সিনেমায় আমার সঙ্গে কাজ করছে। তাদের বিষয়ে দেখলাম যে, তারা অনেক ভালো কাজ করতে চায় এবং চেষ্টাটা আছে তাদের। অনেকে খুব ভালো কাজও করছে এখন। নতুনদের মধ্যে এখন শেখার আগ্রহ অনেক। অল্প সময়ে শিখতেও পারছে অনেকে। সেটা আমাকে মুগ্ধ করেছে ‘অপারেশন সুন্দরবন’-এর প্রোজেক্টে। আমিও তাদের কাছ থেকে ওদের মতো করে শিখতে পারবো বলে আশা করছি। কিন্তু নতুনদের মধ্যে মেধাবী যারা তাদের অনেকের দুভার্গ্য যে, বর্তমানে ব্রেক দেওয়ার মতো মেধাবী পরিচালক কম পাচ্ছে তারা। এদিকে এ সিনেমার বাইরে নতুন কাজের বিষয়ে জানতে চাইলে রিয়াজ বলেন, আপাতত এ সিনেমার শুটিংয়ে যাওয়ার জন্য প্রস্তুতি নিচ্ছি। ভালো গল্প ও চরিত্র পেলে অবশ্যই আমাকে দর্শকরা নিয়মিত বড় পর্দায় পাবেন।</p>
      <p>এই বিভাগের সর্বাধিক পঠিত</p>
    </article>
  </body>
</html>