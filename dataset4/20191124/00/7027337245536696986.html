<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699991/%DA%A9%D8%B4%D9%81-98-%DA%A9%DB%8C%D9%84%D9%88-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AC%D8%A7%D8%B3%D8%A7%D8%B2%DB%8C-%D8%B4%D8%AF%D9%87-%D8%AF%D8%B1-%DB%8C%D8%AE%DA%86%D8%A7%D9%84-%D8%B2%DB%8C%D8%B1-%D8%A8%D8%A7%D8%B1-%D9%85%DB%8C%DA%AF%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="کشف 98 کیلو مواد مخدر جاسازی شده در یخچال زیر بار میگو"/>
    <meta property="og:description" content="فرمانده انتظامی استان بوشهر گفت: ماموران پلیس مبارزه با مواد مخدر طی یک عملیات موفق، محموله ۹۸ کیلوگرمی تریاک را که به صورت حرفه ای در یخچال زیر بار میگو جاسازی شده بود کشف کردند."/>
  </head>
  <body>
    <article>
      <h1>کشف 98 کیلو مواد مخدر جاسازی شده در یخچال زیر بار میگو</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040230_721.jpg"/>
      </figure>
      <p>فرمانده انتظامی استان بوشهر گفت: ماموران پلیس مبارزه با مواد مخدر طی یک عملیات موفق، محموله ۹۸ کیلوگرمی تریاک را که به صورت حرفه ای در یخچال زیر بار میگو جاسازی شده بود کشف کردند.</p>
      <p>به گزارش ایسنا؛ سردار خلیل واعظی در تشریح جزییات کشف این محموله بیان کرد: ماموران پلیس مبارزه با موادمخدر استان طی یک عملیات هماهنگ به صورت ویژه پیرامون فعالیت یک باند تهیه و توزیع مواد مخدر که در امر تهیه و توزیع مواد مخدر در سطح استان و استان های همجوار فعالیت داشتند، اقدامات خود را آغاز کردند.</p>
      <p>وی افزود: با شروع تحقیقات و انجام اقدامات اطلاعاتی شبانه روزی، عوامل باند و نحوه فعالیت آنان مورد بررسی اطلاعاتی قرار گرفت که در نهایت مشخص شد، سرکرده باند با همکاری دیگر مرتبطین خود مواد مخدر را از استان هرمزگان تهیه و قصد انتقال آن به یکی از استان همجوار را دارند.</p>
      <p>فرمانده انتظامی استان بوشهر عنوان کرد: سریعا سه تیم مجرب از پلیس مبارزه با مواد مخدر به مسیرهای احتمالی تردد سوژه اعزام شدند و اقدام به کنترل مسیر کردند که نهایتا یک دستگاه خودروی وانت آریسان مربوط به اعضای باند را در کمربندی شهر چغادک شناسایی و با هماهنگی مقام قضایی متوقف کردند.</p>
      <p>سردار واعظی با اشاره به اینکه در این رابطه سرکرده باند دستگیر و تلاش برای دستگیری سایر اعضای باند ادامه دارد، گفت: در بازرسی از خودروی توقیفی ۹۷ کیلوگرم تریاک و یک کیلوگرم هروئین که به صورت حرفه ای در یخچال زیر بار میگو جاسازی شده بود کشف شد.</p>
    </article>
  </body>
</html>