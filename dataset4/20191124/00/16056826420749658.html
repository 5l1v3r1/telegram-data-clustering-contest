<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200795"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ক্রেডিট কার্ডে অনুমতির নিয়ম বাতিল"/>
    <meta property="og:description" content="আন্তর্জাতিক ক্রেডিট কার্ড দিয়ে অনলাইনে লেনদেনের আগে গ্রাহককে আর অনলাইন ট্রানজেকশন অথরাইজেশন ফর্ম (ওটিএএফ) পূরণ করে জমা দিতে হবে না। সমালোচনার মুখে এই নিয়মটি বাতিল করে দিয়েছে বাংলাদেশ ব্যাংক। আজ কেন্দ্রীয় ব্যাংকের বৈদেশিক মুদ্রানীতি বিভাগ এক সার্কুলারে জানায়, অনলাইনে লেনদেন ‘সহজ করতে’ তাদের এই সিদ্ধান্ত। এর আগে গত ১৮ই নভেম্বর  কেন্দ্রীয় ব্যাংকের বৈদেশিক মুদ্রানীতি বিভাগ এক সার্কুলারে ওটিএএফ চালু করার কথা জানায়। সেখানে বলা হয়, আর্ন্তজাতিক ক্রেডিট কার্ড দিয়ে অনলাইনে বিদেশি পণ্য বা সেবা কেনার আগে ওই ফর্ম পূরণ করে মোবাইল অ্যাপ বা ইন্টারনেট মাধ্যমে বা হার্ড কপি ব্যাংকে জমা দিতে হবে। ব্যাংক যাচাই-বাছাই করে অসঙ্গতি না পেলে ক্রেডিট কার্ডকে শুধু সেই লেনদেনের জন্য সক্রিয় করে দেবে। অনুমোদন ছাড়া অনলাইনে ডলারের কেনাকাটায় কার্ড কাজ করবে না। এমন সিদ্ধান্তের ফলে ভোগান্তিতে পড়তে হয়েছিলো  ক্রেডিট কার্ড গ্রাহকদের।  তবে কেউ যাতে বাংলাদেশ থেকে ক্রেডিট কার্ড দিয়ে অনলাইন ক্যাসিনোতে বা জুয়ায় টাকা খরচ করতে না পারে, বিদেশি স্টক মার্কেটে বিনিয়োগ করতে না পারে, ক্রিপ্টো কারেন্সি বা লটারি টিকেট কিনতে না পারে, কিংবা অবৈধ কোনো সেবা বা পণ্য যাতে…"/>
  </head>
  <body>
    <article>
      <h1>ক্রেডিট কার্ডে অনুমতির নিয়ম বাতিল</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্টাফ রিপোর্টার</a></address>
      <p>আন্তর্জাতিক ক্রেডিট কার্ড দিয়ে অনলাইনে লেনদেনের আগে গ্রাহককে আর অনলাইন ট্রানজেকশন অথরাইজেশন ফর্ম (ওটিএএফ) পূরণ করে জমা দিতে হবে না। সমালোচনার মুখে এই নিয়মটি বাতিল করে দিয়েছে বাংলাদেশ ব্যাংক। আজ কেন্দ্রীয় ব্যাংকের বৈদেশিক মুদ্রানীতি বিভাগ এক সার্কুলারে জানায়, অনলাইনে লেনদেন ‘সহজ করতে’ তাদের এই সিদ্ধান্ত। এর আগে গত ১৮ই নভেম্বর  কেন্দ্রীয় ব্যাংকের বৈদেশিক মুদ্রানীতি বিভাগ এক সার্কুলারে ওটিএএফ চালু করার কথা জানায়। সেখানে বলা হয়, আর্ন্তজাতিক ক্রেডিট কার্ড দিয়ে অনলাইনে বিদেশি পণ্য বা সেবা কেনার আগে ওই ফর্ম পূরণ করে মোবাইল অ্যাপ বা ইন্টারনেট মাধ্যমে বা হার্ড কপি ব্যাংকে জমা দিতে হবে। ব্যাংক যাচাই-বাছাই করে অসঙ্গতি না পেলে ক্রেডিট কার্ডকে শুধু সেই লেনদেনের জন্য সক্রিয় করে দেবে। অনুমোদন ছাড়া অনলাইনে ডলারের কেনাকাটায় কার্ড কাজ করবে না। এমন সিদ্ধান্তের ফলে ভোগান্তিতে পড়তে হয়েছিলো  ক্রেডিট কার্ড গ্রাহকদের।</p>
      <p> তবে কেউ যাতে বাংলাদেশ থেকে ক্রেডিট কার্ড দিয়ে অনলাইন ক্যাসিনোতে বা জুয়ায় টাকা খরচ করতে না পারে, বিদেশি স্টক মার্কেটে বিনিয়োগ করতে না পারে, ক্রিপ্টো কারেন্সি বা লটারি টিকেট কিনতে না পারে, কিংবা অবৈধ কোনো সেবা বা পণ্য যাতে কিনতে না পারে তা ব্যাংকগুলোকে নিশ্চিত করতে বলেছে বাংলাদেশ ব্যাংক।</p>
      <p>জানা যায়, ২০১৬ সালের ২৫ ফেব্রুয়ারি এক সার্কুলারে আর্ন্তজাতিক পণ্য কেনাকাটায় ক্রেডিট কার্ড ব্যবহারকারী গ্রাহকদের এককভাবে কোনো পণ্য বা সেবামূল্যের ক্ষেত্রে সর্বোচ্চ ৩০০ ডলার পর্যন্ত পরিশোধের সুযোগ দেয় কেন্দ্রীয় ব্যাংক। তবে তা কোনো অবস্থাতেই বছরে এক হাজার ডলারের বেশি হবে না।</p>
      <p>এই বিভাগের সর্বাধিক পঠিত</p>
    </article>
  </body>
</html>