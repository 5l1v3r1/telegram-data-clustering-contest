<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/to-var-eswse-thn-aek-apo-ton-tromero-arh-1-1"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Το VAR έσωσε την ΑΕΚ από τον τρομερό Αρη (1-1)"/>
    <meta property="og:description" content="Με την βοήθεια της τύχης αλλά και του… VAR, η ΑΕΚ έμεινε όρθια στο ΟΑΚΑ στην 11η αγωνιστική της Σούπερ Λίγκας, από έναν τρομερό Αρη που βρέθηκε πολύ κοντά σε ένα πολύ μεγάλο διπλό αλλά το έχασε στο φινάλε του αγώνα (1-1) και ενώ έπαιζε από το 50’ με δέκα παίκτες λόγω αποβολής του Ιντέγε. Αντίθετα η ΑΕΚ ήταν και πάλι σε κακή βραδιά και δικαιολογημένα αποδοκιμάστηκε από τους οπαδούς της, καθώς έχασε πάλι βαθμούς στο γήπεδο της…"/>
  </head>
  <body>
    <article>
      <h1>Το VAR έσωσε την ΑΕΚ από τον τρομερό Αρη (1-1)</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Αντώνης Φουντής</a></address>
      <h4>Με την βοήθεια της τύχης αλλά και του… VAR, η ΑΕΚ έμεινε όρθια στο ΟΑΚΑ στην 11η αγωνιστική της Σούπερ Λίγκας, από έναν τρομερό Αρη που βρέθηκε πολύ κοντά σε ένα πολύ μεγάλο διπλό αλλά το έχασε στο φινάλε του αγώνα (1-1) και ενώ έπαιζε από το 50’ με δέκα παίκτες λόγω αποβολής του Ιντέγε. Αντίθετα η ΑΕΚ ήταν και πάλι σε κακή βραδιά και δικαιολογημένα αποδοκιμάστηκε από τους οπαδούς της, καθώς έχασε πάλι βαθμούς στο γήπεδο της…</h4>
      <p>Ανώτερος στο πρώτο ημίχρονο ο Άρης, με εξαιρετικούς τους Φετφατζίδη, Σάσα και Ματίγια, που έκαναν ότι ήθελαν την αμυντική λειτουργία της ΑΕΚ που παρουσίασε πάλι το κακό της πρόσωπο, Ασύνδετη, δίχως εμπνεύσεις απείλησε ελάχιστα…</p>
      <p>Ο «δικέφαλος» δεν είχε στη διάθεση του τους τραυματίες Τσιγκρίνσκι και Γαλανόπουλο, ενώ επέστρεψε στην ενδεκάδα ο Βράνιες.</p>
      <p>Από πλευράς Αρη, ο βασικός γκολκίπερ Κουέστα παρότι τραυματίας, κάθισε στον πάγκο καθώς δεν υπήρχε άλλος τερματοφύλακας. Ακόμη κι αν χρειαζόταν να αγωνιστεί δεν θα έπαιζε αλλά τη θέση θα έπαιρνε ο αμυντικός Δεληζήσης!</p>
      <p>Ο Αρης απείλησε αρκετές φορές την εστία του Μπάρκα με τους Ιντέγε, Φετφατζίδη και Γκάμα αλλά δεν μπόρεσε να φθάσει στο γκολ. Μοναδική σοβαρή απειλή της ΑΕΚ η ευκαιρία του 6ου λεπτού όταν ο Ολιβέιρα έκανε το γύρισμα από δύσκολη γωνία, με την μπάλα να κατευθύνεται στα δίχτυα αλλά ο Ροζ έδιωξε πάνω στη γραμμή</p>
      <p>Με το ξεκίνημα το β’ μέρους (50’) έγινε η φάση που άλλαξε τις ισορροπίες του ματς και μαζί την εικόνα του αγώνα. Ο Ιντέγε πάτησε άθελά του στον μηρό τον Μάνταλο στην προσπάθειά του να τον αποφύγει και ενώ ο Μάνταλος ήταν στο χορτάρι. Ο Ευαγγέλου έδωσε το φάουλ αλλά πήγε στο VAR να δει την φάση κι έδειξε την κόκκινη κάρτα στον επιθετικό του Αρη, που έμεινε έτσι με δέκα παίκτες!</p>
      <p>Η ΑΕΚ βγήκε μπροστά για το γκολ και πίεσε την άμυνα του Αρη. Ομως το 64΄από μια λάθος μπαλιά του Μάνταλου, ο Κόρχουτ έκλεψε την μπάλα, την άλλαξε με τον Ντιγκινί και πάσαρε στον Λάρσον μέσα στην περιοχή. Εκεί ο Σουηδός με πλασέ στην κίνηση έστειλε την μπάλα στα δίχτυα έγραψε το 0-1 και «πάγωσε» το ΟΑΚΑ!</p>
      <p>Ο Αρης μετά το γκολ κρατούσε σχετικά εύκολα την ΑΕΚ μακριά από την περιοχή του, όμως στο 76’ μια νέα καθοριστική φάση, πάλι μέσω VAR, πάλι σε βάρος του, έσωσε την Ενωση. Ο Ροζ έβαλε την προβολή σε σουτ του Σιμόες και στη συνέχεια τον βρήκε στο πόδι και ο διαιτητής Ευαγγέλου πήγε στο VAR να δει την φάση. Ο Γάλλος στόπερ είχε βρει καθαρά την μπάλα στην αρχή και στη συνέχεια τον αντίπαλό του, όμως ο ρέφερι έδειξε πέναλτι παρά τις έντονες διαμαρτυρίες των φιλοξενούμενων.</p>
      <p>Το πέναλτι εκτέλεσε στο 81’ εύστοχα ο Μάνταλος και ισοφάρισε το ματς για το τελικό 1-1.</p>
      <p>Διαιτητής ο Ευαγγέλου που έδειξε κίτρινες κάρτες στους Λόπες, Μάνταλο, Ροζ, Γιακουμάκης, Βέλεθ, Τσιλιγγίρη και απέβαλε τον Ιντέγε…</p>
      <p>ΑΕΚ (Κωστένογλου): Μπάρκας, Μπακάκης (74’ Παουλίνιο), Βράνιες, Σβάρνας, Λόπες, Σιμάο (66’ Αλμπάνης), Σιμόες, Βέρντε, Μάνταλος, Ντέλετιτς (61’ Γιακουμάκης), Ολιβέιρα.</p>
      <p>ΆΡΗΣ (Ένινγκ): Τσιλιγγίρης, Μπα, Ροζ, Βέλεθ, Κόρχουτ, Σάσα (93’ Σόουζα), Ματίγια, Φετφατζίδης (58’ Λάρσον), Γκάμα (72’ Μαντσίνι), Ντιγκινί, Ιντέγε.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>