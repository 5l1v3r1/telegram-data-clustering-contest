<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774315,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="דיסני רוצה למכור את מוצרי אנה ואלזה גם לבני נוער"/>
    <meta property="og:description" content="יצרניות הצעצועים מציפות את המדפים במוצרי &quot;לשבור את הקרח&quot;. לטובת המעריצות שהיו בנות 10-4 בצאת הסרט הראשון, דיסני תשווק גם אקססוריז"/>
  </head>
  <body>
    <article>
      <h1>דיסני רוצה למכור את מוצרי אנה ואלזה גם לבני נוער</h1>
      <h2>יצרניות הצעצועים מציפות את המדפים במוצרי "לשבור את הקרח". לטובת המעריצות שהיו בנות 10-4 בצאת הסרט הראשון, דיסני תשווק גם אקססוריז</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שירות כלכליסט</a></address>
      <p>הסברו, ג'קס פסיפיק ויצרני צעצועים אחרים מציפים את המדפים בבובות של אנה ואלזה, טירות ופריטים נוספים המבוססים על "לשבור את הקרח 2" שיצא לאקרנים החודש. זאת, בתקווה להימנע מהמחסור שנרשם עם יציאת הסרט הראשון. על כך דיווח ה"וול סטריט ג'ורנל".</p>
      <p>דוברת מטעם דיסני אמרה כי החברה העניקה רישיונות למספר רב יותר של שותפים ולסוגים רבים יותר של מוצרים לעומת הרישיונות שהוענקו לפני שש שנים, עם יציאת הסרט המקורי. קהל המעריצים של אנה ואלזה, בעיקר בנות 10-4, התבגר בינתיים ועבר למשבצת המתבגרות. במטרה להתאים את המוצרים גם למעריצים מבוגרים יותר של הסרט, דיסני התרחבה לקטגוריות חדשות כמו טכנולוגיה ורשתות אופנה ואקססוריז כמו קלייר'ס.</p>
      <figure>
        <img src="https://images1.calcalist.co.il/PicServer3/2018/04/01/807210/1_l.jpg"/>
        <figcaption>אנה ואלזה מתוך לשבור את הקרח <br/>צילום: דיסני</figcaption>
      </figure>
      <p>זכויות השיווק למוצרי הסדרה ולנסיכות דיסני נוספות עברו ב־2016 ממאטל להסברו. האובדן עלה למאטל 300 מיליון דולר בהכנסות שנתיות ויצר חור שיצרנית ברבי מתקשה למלא.</p>
      <p>לאור מכסים על צעצועים המיוצרים בסין, הסברו הזדרזה לייבא את מוצרי "לשבור את הקרח" כבר בחודש שעבר — אז השיקו הקמעונאיות בארועים חגיגיים את הפריטים החדשים. בשיחה עם המשקיעים בחודש שעבר אמר מנכ"ל הסברו בריאן גולדנר, כי בית בובות בצורת טירה בשווי 200 דולר נמכר טוב מהמצופה. בחברה ציינו כי צעצועי סדרת הסרטים היו זמינים מוקדם יחסית כדי "לענות על הביקושים לקראת השקת הסרט כמו גם במהלכה ולאחריה".</p>
      <p>עד כה, המספרים נראים מבטיחים. על פי חברת המחקר NPD גרופ, מוצרי "לשבור את הקרח" מדורגים במקום השלישי מבין הצעצועים הנמכרים ביותר, כשלפניהם רק לול וברבי.</p>
    </article>
  </body>
</html>