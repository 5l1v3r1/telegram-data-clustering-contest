<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/horoscope/articles/what-does-shivering-of-lips-depict-according-to-astrology-dgtl-1.1073899"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-24T00:05:03+00:00"/>
    <meta property="og:title" content="অনিয়ন্ত্রিত ভাবে ঠোঁট কাঁপছে? কী হতে চলেছে জানেন?"/>
    <meta property="og:description" content="অনেক সময় আমাদের শরীরের কোনও কোনও অংশে মৃদু স্পন্দন দেখা দেয়। পেশির এই স্পন্দন আমাদের নিয়ন্ত্রণে থাকে না। এর ফলে কোনও ক্ষতি না হলেও সমুদ্র শাস্ত্র অনুযায়ী, শরীরের বিভিন্ন অংশের স্পন্দন আমাদের ভবিষ্যতের ইঙ্গিত দেয়। আমাদের জীবনে কী ঘটতে চলেছে তারই একটা পূর্বাভাস পাওয়া যায় এই স্পন্দনের ফলে।"/>
  </head>
  <body>
    <article>
      <h1>অনিয়ন্ত্রিত ভাবে ঠোঁট কাঁপছে? কী হতে চলেছে জানেন?</h1>
      <address><time datetime="2019-11-24T00:05:03+00:00">24 Nov 2019, 00:05</time> by <a rel="author">নিজস্ব সংবাদদাতা</a></address>
      <figure>
        <img src="https://t.t2online.co.in/unsafe/smart/https://images.anandabazar.com/polopoly_fs/1.1073900.1574398014!/image/image.jpg"/>
      </figure>
      <p>অনেক সময় আমাদের শরীরের কোনও কোনও অংশে মৃদু স্পন্দন দেখা দেয়। পেশির এই স্পন্দন আমাদের নিয়ন্ত্রণে থাকে না। এর ফলে কোনও ক্ষতি না হলেও সমুদ্র শাস্ত্র অনুযায়ী, শরীরের বিভিন্ন অংশের স্পন্দন আমাদের ভবিষ্যতের ইঙ্গিত দেয়। আমাদের জীবনে কী ঘটতে চলেছে তারই একটা পূর্বাভাস পাওয়া যায় এই স্পন্দনের ফলে।</p>
      <p>বাঁ চোখ কাঁপা ভাল— এমন একটা কথা ছোটবেলায় মা-ঠাকুমাদের মুখে শোনা যেত। শুধু বাঁ চোখ নয়, শরীরের বিভিন্ন অংশেই অনিয়ন্ত্রিত স্পন্দনের ভাল-মন্দ প্রভাব রয়েছে। কী সেই প্রভাব?</p>
      <p>আসুন জেনে নেওয়া যাক অনিয়ন্ত্রিত স্পন্দনের প্রভাব—</p>
      <p>১। পুরুষের ক্ষেত্রে শরীরের বাঁ দিক কাঁপা মোটেও ভাল নয়। এর অর্থ, কোনও খারাপ খবর তাঁর জন্য অপেক্ষা করে আছে। পরিবারে কারও মৃত্যু বা চাকরি হারানোর মতো মারাত্মক খারাপ ঘটনাও ঘটতে পারে।</p>
      <p>
        <b>আরও পড়ুন</b>
        <b>: </b>
        <b>
          <a href="https://www.anandabazar.com/horoscope/articles/how-can-your-palm-say-if-you-are-of-weak-in-nature-dgtl-1.1073199">হাতের তালুর ধরন দেখে বলা যায় আপনি খুব দুর্বল স্বভাবের কি না</a>
        </b>
      </p>
      <p>২। তবে পুরুষদের জন্য শরীরের ডান দিক কাঁপা ভালো। তাঁর জীবনে শিগগিরই ভাল কিছু ঘটতে চলেছে। মেয়েদের ক্ষেত্রে ঠিক এর উল্টোটা সত্যি। অর্থাত্‍ মেয়েদের শরীরের বাঁ দিকে কাঁপা ভাল কিন্তু ডানদিক কাঁপা ভাল নয়।</p>
      <p>৩। কপালে স্পন্দন দেখা দিলে আপনার খুশি হওয়া উচিত। কারণে কপালে স্পন্দন অত্যন্ত সৌভাগ্যের লক্ষণ। আর্থিক সৌভাগ্যলাভের আশা এ ক্ষেত্রে অত্যন্ত বেশি।</p>
      <p>৪। বাঁ চোখ কাঁপা ভাল, কিন্তু ডান চোখে কম্পন কোনও অশুভ খবরের ইঙ্গিতবাহী। তবে বাম হোক বা ডান, আপনার কোনও চোখ দীর্ঘদিন ধরে কাঁপতে থাকলে ডাক্তার দেখিয়ে নিন।</p>
      <p>৫। যদি আপনার দুই গালেই স্পন্দন দেখা দেয়, তা হলে আপনার শিগগিরই অর্থলাভ হবে। তবে একসঙ্গে দুই গাল কাঁপা খুব একটা দেখা যায় না।</p>
      <p>৬। অনেকেরই অনিয়ন্ত্রিত ভাবে ঠোঁট কাঁপতে থাকে। আপনার সঙ্গে যদি এ রকম ঘটে, তা হলে বুঝবেন যে আপনার জীবনে নতুন বন্ধুর আগমন ঘটবে। অথবা পুরনো বন্ধুর সঙ্গে ফের যোগাযোগ ঘটতে পারে।</p>
    </article>
  </body>
</html>