<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774361,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="חברות התעופה הישראליות יקבלו עוד 43 מיליון דולר לאבטחת הטיסות לחו&quot;ל"/>
    <meta property="og:description" content="הממשלה האריכה ב-3 חודשים את ההסכם הקיים, לפיה היא מממנת 97.5% מעלויות אבטחת טיסות החברות הישראליות לחו&quot;ל, שירות שאגף האבטחה של אל על מספק גם לארקיע ולישראייר"/>
  </head>
  <body>
    <article>
      <h1>חברות התעופה הישראליות יקבלו עוד 43 מיליון דולר לאבטחת הטיסות לחו"ל</h1>
      <h2>הממשלה האריכה ב-3 חודשים את ההסכם הקיים, לפיה היא מממנת 97.5% מעלויות אבטחת טיסות החברות הישראליות לחו"ל, שירות שאגף האבטחה של אל על מספק גם לארקיע ולישראייר</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אודי עציון</a></address>
      <p>מחכים לממשלה הבאה: הממשלה אישרה היום (א') את הארכת <a href="https://www.calcalist.co.il/local/articles/0,7340,L-3774306,00.html">הסכם מימון האבטחה למטוסי חברות התעופה הישראליות </a>שהיה אמור להסתיים בסוף דצמבר, בשלושה חודשים נוספים.</p>
      <p>כיום מממנת המדינה 97.5% מהוצאות האבטחה של טיסות אל על, ישראייר וארקיע. בהסכם שנחתם בכל פעם לחמש שנים. השב"כ מגדיר את רמת האבטחה, ואגף האבטחה של אל על אחראי לספק אותה לטיסות החברה ולטיסות חברות התעופה הישראליות, כולל אנשי הביטחון שגם בנמלי תעופה זרים מתשאלים את הנוסעים לישראל בסרט השאלות הנצחי שמתחיל ב"ארזת לבד?".</p>
      <p>התקציב גדל בשנים האחרונות, בין השאר על רקע הרחבת הטיסות של ארקיע וישראיר לחו"ל, מ-127 מיליון דולר בשנת 2014, ל-171 מיליון דולר ב-2018. כעת יקבלו החברות, בהתאם להוראות החשב הכללי באוצר, את החלק היחסי בתקציב הקיים לרבעון הראשון של 2020 - 43 מיליון דולר, עד להקמת ממשלה חדשה מאפשר החשכ"ל רק הארכה מוגבלת של הסכמים קיימים, ולא חתימה על הסכמים חדשים.</p>
      <figure>
        <img src="https://images1.calcalist.co.il/PicServer2/20122005/500420/el-al-737-900ER.jpg_L.jpg"/>
        <figcaption>מטוס אל על</figcaption>
      </figure>
      <p><a href="https://www.calcalist.co.il/local/articles/0,7340,L-3774306,00.html">כפי שפורסם הבוקר, </a>רשות התחרות החלה לבחון את הסכם האבטחה של המדינה עם אל על, על רקע תלונות ארקיע וישראיר שאל על מעניקה עדיפות לאבטחת טיסותיה, ומעכבת לעתים פתחים קווים חדשים של החברות הישראליות האחרות. באל על טוענים כי אגף האבטחה אינו מעניק כל עדיפות לטיסותיה, וסובל ממחסור בכוח אדם, בהתאם למימון שמקצה לו המדינה.</p>
      <p>רשות התחרות בראשות מיכל הלפרין, תבדוק גם עם השב"כ, אם בעקבות העלאת רמת האבטחה בשדות התעופה בעולם מאז מתקפת הטרור של אל-קאעידה בארה"ב ב-11 לספטמבר 2001, אין הצדקה לשינוי פעילות מערך האבטחה הישראלי, המגביר לעתים את החברות בביצוע טיסות מיוחדות, ומייקר את פעילותן.</p>
    </article>
  </body>
</html>