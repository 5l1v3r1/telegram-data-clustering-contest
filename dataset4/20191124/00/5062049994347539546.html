<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10740--davis-cup-spanele-vydreli-finale-naposledy-ho-hrali-proti-cechum"/>
    <meta property="og:site_name" content="Tenisový svět"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Davis Cup: Španělé vydřeli finále. Naposledy ho hráli proti Čechům"/>
    <meta property="og:description" content="Finále Davis Cupu je kompletní. Na obrat Kanady proti Rusku navázali Španělé, kteří před domácími fanoušky porazili Brity 2:1 na zápasy. Na obou bodech se podílel Rafael Nadal, první hráč světa uspěl také ve čtyřhře. Společně s Felicianem Lópezem přitom ve druhém setu odvrátili čtyři setboly."/>
  </head>
  <body>
    <article>
      <h1>Davis Cup: Španělé vydřeli finále. Naposledy ho hráli proti Čechům</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Finále Davis Cupu je kompletní. Na obrat Kanady proti Rusku navázali Španělé, kteří před domácími fanoušky porazili Brity 2:1 na zápasy. Na obou bodech se podílel Rafael Nadal, první hráč světa uspěl také ve čtyřhře. Společně s Felicianem Lópezem přitom ve druhém setu odvrátili čtyři setboly.</b>
      </p>
      <p>
        <b>Velká Británie <b>– Španělsko 1:2</b></b>
      </p>
      <p><u>Španělé budou hrát o triumf z Davis Cupu</u><br/>Rafael Nadal se pro sobotu stal španělským hrdinou. Po úspěšné dvouhře zvládl také následnou čtyřhru s Felicianem Lópezem, se kterým porazili britský pár Jamie Murray, Neal Skupski 7:6(3), 7:6(8).</p>
      <p>První set nabídl dva brejkboly po jednom na každé straně. Jelikož oba páry na returnu neuspěly, rozhodl tiebreak, ve kterém Španělé s přehledem zvítězili. Nadal s Lópezem ve čtvrté hře druhé sady znovu čelili brejkbolu a znovu byli při odvrácení úspěšní. Za stavu poté při vlastním servisu zažehnali setbol protihráčů. Ve druhém tiebreaku zápasu byli dvakrát o minibrejk dole, za stavu 4:6 ke všemu odvraceli dva setboly Britů. Po dvou velkých šancích soupeřů se ubránili také čtvrtému setbolu v sadě, aby o chvíli později mohli slavit první finále po sedmi letech.</p>
      <p>V sezóně 2012 se Španělsko pokoušelo o titul proti České republice, šestý titul ale tehdy nezískalo. V neděli ho bude čekat reparát proti Kanadě.</p>
      <p><u>Nadal nadělil kanára a vynutil si čtyřhru</u><br/>Rafael Nadal (1.) srovnal stav druhého zápasu o finále Davis Cupu. Španělský hráč si poradil s Britem Danielem Evansem (42.) 6:4, 6:0, během celého zápasu nečelil jedinému brejkbolu.</p>
      <p>Nadal si úvodní šance vypracoval ve čtvrté hře, dva brejkboly ale nevyužil. To se vydařilo až za stavu 5:4 na returnu, na němž využil třetí setbol. Druhá sada byla již jednoznačnou záležitostí domácího favorita, který zužitkoval tři ze čtyř brejkbolů, na podání ztratil tři balónky.</p>
      <p>
        <i>Daniel Evans předvedl v úvodní sadě kvalitní výkon, na výhru to přesto nestačilo. Rafael Nadal bude s největší pravděpodobností hrát čtyřhru. </i>
      </p>
      <figure>
        <iframe data-src="https://twitter.com/stu_fraser/status/1198337531240177665?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u>Edmund poslal Británii do vedení</u> <br/>Kyle Edmund (69.) přiblížil Velkou Británii k finále Davis Cupu. Edmund v úvodním zápase dvouhry porazil Španěla Feliciana Lópeze (62.) 6:3, 7:6(3).</p>
      <p>Již ve druhé hře zápasu byl k vidění brejk, Brit dokázal využít druhý brejkbol. Ve zbytku sady nedovolil soupeři žádnou příležitost na srovnání. Druhý set byl rovněž o servisech, Edmund ovšem za stavu 4:5 musel při vlastním podání odvracet dva setboly protihráče. Nakonec se ubránil. V tiebreaku López ještě stáhl rychlý minibrejk, od stavu 5:1 ale britský hráč získal pět míčků za sebou, což bylo klíčové.</p>
      <p>
        <b>Rusko – Kanada 1:2</b>
      </p>
      <p><u>Těsnou čtyřhru vyhráli tenisté Kanady<br/></u>Prvním finalistou letošního Davis Cupu se stal tým Kanady. V závěrečné čtyřhře se Vasek Pospisil s Denisem Shapovalem postarali o vítězství nad deblem Karen Chačanov, Andrej Rubljov, které přehráli 6:3, 3:6, 7:6(5).</p>
      <p>Úvod zápasu vyšel Kanadě. Ve druhé hře získala brejk. Jelikož v závěrečném gemu odvrátila brejkbol, mohla se těšit ze zisku sady. Soupeři se nevzdali, ve druhé sadě vedli 3:1. I když v sedmé hře ztratili podání, vydařil se jim rebrejk, po kterém zužitkovali třetí brejkbol. Závěrečný set nabídl dva brejkboly na obou stranách, zůstaly ale nevyužity. Do tiebreaku vstoupili lépe Chačanov s Rubljovem, měli navrch 3:1. Sedmá a desátá výměna nevyšla ruskému páru dle představ, což se promítlo na výsledku.</p>
      <figure>
        <iframe data-src="https://twitter.com/DavisCupFinals/status/1198280490245148672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u>Shapovalov zařídil Kanadě čtyřhru</u><b><br/></b>O prvním finalistovi Davis Cupu rozhodne čtyřhra. Denis Shapovalov (15.) porazil ve druhém semifinále dvouhry Karena Chačanova (17.) 6:4, 4:6, 6:4.</p>
      <p>Shapovalov v úvodním setu prohrával již 1:4, pěti úspěšnými hrami za sebou však otočil průběh první sady ve svůj prospěch. Ve druhé sadě nezvládl koncovku, když za stavu 4:5 prohrál servis. V závěrečném dějství Kanaďan využil brejkbol v sedmé hře, následně zažehnal šanci protihráče. Za stavu 5:4 na podání musel odvracet stav 0:40, od dané chvíli ale neztratil fiftýn.*</p>
      <p><u>Rubljov dostal Rusy do vedení<br/></u>Rusové se na finálovém turnaji Davisova poháru přiblížili účasti ve finále! Andrej Rubljov (22.) totiž zvládl úvodní singlový duel semifinálového souboje, když porazil Vaska Pospisila (150.) za hodinu a půl hry po setech dvakrát 6:4. Dvaadvacetiletý ruský tenista byl úspěšný na returnu, když hned třikrát prolomil servis kanadského soupeře. Sám naopak ztratil podání jen jednou.</p>
      <p><b>Dopolední/odpolední program</b><br/><u>Rusko – Kanada</u><br/><b>Andrej Rubljov (23.)</b> – Vašek Pospisil (150.) 6:4, 6:4<br/>Karen Chačanov (17.) – <b>Denis Shapovalov (15.)</b> 4:6, 6:4, 4:6<br/>Rubljov, Chačanov – <b>Pospisil, Shapovalov</b> 3:6, 6:3, 6:7(5)</p>
      <p><u>Velká Británie – Španělsko (18:00)<br/></u><b>Kyle Edmund (69.)</b> – Feliciano López (62.) 6:3, 7:6(3)<br/>Daniel Evans (42.) – <b>Rafael Nadal (1.)</b> 4:6, 0:6<br/>J. Murray, Skupski – <b>Nadal, F. López</b> 6:7(3), 6:7(8)</p>
      <footer>Jan Havlovic, Radek Štohl, foto: Twitter: Davis Cup by Rakuten Madrid Finals</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10733--davis-cup-srbsko-s-djokovicem-konci-ve-ctvrtfinale"/>
      </related>
    </article>
  </body>
</html>