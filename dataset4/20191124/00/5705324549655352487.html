<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/charles-library-1234859/"/>
    <meta property="og:site_name" content="Il Libraio"/>
    <meta property="article:published_time" content="2019-11-24T00:44:46+00:00"/>
    <meta property="og:title" content="“Charles Library”: a Filadelfia la biblioteca dove leggere tutta la notte"/>
    <meta property="og:description" content="Si trova a Filadelfia la &quot;Charles Library&quot;, una biblioteca che con il suo catalogo di oltre due milioni di libri, è aperta sempre, perfino di notte"/>
  </head>
  <body>
    <article>
      <h1>“Charles Library”: a Filadelfia la biblioteca dove leggere tutta la notte</h1>
      <address><time datetime="2019-11-24T00:44:46+00:00">24 Nov 2019, 00:44</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>Si trova a Filadelfia la "Charles Library", una biblioteca che con il suo catalogo di oltre due milioni di libri, è aperta sempre, perfino di notte, per permettere a studenti, lavoratori e turisti di restare immersi nella lettura anche quando scende il buio</i>
      </p>
      <p><b>Lettori</b>, <b>studenti</b> e <b>lavoratori</b> di tutto il mondo, unitevi: si viaggia verso la <b>Pennsylvania</b>, destinazione <b>Filadelfia</b>, dove si trova un vero e proprio paradiso per gli <b>amanti dei libri</b>.</p>
      <p>Parliamo della <i><b>Charles Library</b></i>, una biblioteca aperta sempre, perfino di <b>notte</b>, per permettere a chi vuole di restare immerso nella lettura anche quando scende il buio.</p>
      <p><a href="https://www.lastampa.it/viaggi/mondo/2019/10/01/news/a-filadelfia-una-nuova-biblioteca-da-due-milioni-di-libri-aperta-anche-di-notte-1.37608646">Come riporta <i>La Stampa</i></a>, l’edificio si trova nei pressi della <b>Temple University</b>, all’incrocio fra Polett Walk e Liacouras Walk, due tra le strade più attraversate della città. Progettata dallo studio di architettura norvegese <b>Snøhetta </b>– per intenderci lo stesso della biblioteca di Alessandria d’Egitto e del ristorante subacqueo Under – la biblioteca si presenta esteticamente come un’enorme struttura con <b>pareti di vetro</b>, entrate ad arco e interni bianchi, che rendono l’ambiente luminoso e accogliente.</p>
      <related>
        <a href="https://www.illibraio.it/biblioteche-milano-orari-947118/"/>
      </related>
      <p>Elegante, minimal e con una geometria che la rende unica: la <i><b>Charles Library </b></i>mette a disposizione oltre quaranta<b> sale riunioni e spazi di studio</b>, dove chiunque – dagli <b>universitari</b> ai <b>turisti</b>, ai semplici appassionati – può fermarsi. All’ingresso si trovano un service desk e una hall, un bar, un’area espositiva, una sezione per eventi e una zona lettura. Una scala rivestita in acciaio conduce i visitatori da qui ai restanti <b>tre piani</b> del complesso.</p>
      <p>Per quanto riguarda il numero di libri, si sfiorano cifre non indifferenti: sembra infatti che il catalogo offra circa <b>due milioni di titoli</b>. Ovviamente non tutti sono disposti sugli scaffali, la maggior parte si trova in un deposito automatizzato da cui possono essere prelevati grazie al <b>Book Bot</b>, una sorta di tubo che attraversa la biblioteca e che contribuisce a conferire agli spazi una sensazione di ampiezza e accessibilità.</p>
      <related>
        <a href="https://www.illibraio.it/biblioteche-librerie-aperto-497846/"/>
      </related>
      <p>E per finire in bellezza il <b>tetto</b>: anche l’ultimo piano della struttura non è da sottovalutare. Si tratta di una superficie verde che misura 4.394 metri quadrati, un rifugio inaspettato e <b>immerso nella natura</b>, dove sono state piantate più di 15 diverse specie di piante. Il tetto è inoltre progettato per ospitare il <b>sistema di gestione delle acque piovane</b> per la Temple University, con due bacini idrografici situati sottoterra in grado di immagazzinare ed elaborare quasi mezzo milione di litri di acqua durante le tempeste.</p>
      <p> </p>
      <p>
        <i>nota: la foto di copertina è tratta dal <a href="https://library.temple.edu/spaces/31">sito della Temple University</a></i>
      </p>
    </article>
  </body>
</html>