<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699938/%D8%A7%DB%8C%D9%86%D8%AA%D8%B1%D9%86%D8%AA-%D8%B4%DB%8C%D8%B1%D8%A7%D8%B2-%D9%87%D9%85-%D9%88%D8%B5%D9%84-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="اینترنت شیراز هم وصل شد"/>
    <meta property="og:description" content="قطع ارتباط اینترنت ثابت در استان فقط شامل شیراز بود که این قطعی نیز برطرف شد اما ارتباط اینترنت تلفن همراه همچنان در سراسر استان قطع است که ارتباط این بخش نیز به زودی برقرار خواهد شد."/>
  </head>
  <body>
    <article>
      <h1>اینترنت شیراز هم وصل شد</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>قطع ارتباط اینترنت ثابت در استان فقط شامل شیراز بود که این قطعی نیز برطرف شد اما ارتباط اینترنت تلفن همراه همچنان در سراسر استان قطع است که ارتباط این بخش نیز به زودی برقرار خواهد شد.</b>
      </p>
      <figure>
        <img src="https://cdn.asriran.com/files/fa/news/1398/9/3/1040152_717.jpg"/>
      </figure>
      <p>سه روز پس از اتصال مجدد مشترکان تجاری، مسکونی، اداری و خدماتی برخی استان‌های کشور به اینترنت، سرانجام اینترنت این گروه از مشترکان در شهر شیراز نیز ظهر یکشنبه سوم آذرماه وصل شد.</p>
      <p>به گزارش ایرنا، اینترنت این گروه از مشترکان از عصر شنبه 25 آبان‌ماه با تصمیم شورای امنیت کشور و در پی برخی ناآرامی‌ها و اعتراض‌ها به اجرایی شدن مصوبه شورای هماهنگی سران قوا در زمینه اصلاح قیمت بنزین قطع شده بود.</p>
      <p>مدیرکل ارتباطات و فناوری اطلاعات فارس یکشنبه در این باره به ایرنا گفت: قطع ارتباط اینترنت ثابت در استان فقط شامل شیراز بود که این قطعی نیز برطرف شد اما ارتباط اینترنت تلفن همراه همچنان در سراسر استان قطع است که ارتباط این بخش نیز به زودی برقرار خواهد شد.</p>
      <p>مهرداد سهرابی افزود: با توجه به اینکه اپراتورها و شرکت‌های ارائه دهنده خدمات اینترنتی اینترنت را به شکل منطقه به منطقه و ایستگاه به ایستگاه وصل می‌کنند ممکن است در برخی نقاط شهر اینترنت برخی مشترکان وصل نباشد که تا پایان امروز(یکشنبه) به طور کامل وصل خواهد شد.</p>
      <p>اعتراض ها به اصلاح قیمت بنزین که براساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت.</p>
      <p>در برخی شهرها این اعتراض ها تنها در حد تجمع بود و در برخی شهرها با ایجاد ترافیک همراه شد. سوء استفاده برخی افراد از اعتراض‌های مدنی و ایجاد آشوب و اغتشاش، دلیل قطعی اینترنت در کشور اعلام شد.<br/>سخنگوی دولت، رئیس دفتر رئیس جمهوری و رئیس سازمان برنامه و بودجه از شامگاه جمعه تاکنون در اظهارنظرهایی جداگانه تاکید کرده‌اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>همچنین دولت با توجه به دغدغه هایی که درباره معیشت مردم وجود دارد موظف است تا تمام پولی که از این مسیر به دست می آید در قالب یارانه ای جداگانه به حدود ۶۰ میلیون نفر از مردم ایران پرداخت کند و مهمترین مساله دولت در این اصلاح قیمت ، اصلاح نظام پرداخت یارانه به نفع همه مردم بوده است.</p>
      <p>دولت تاکید کرده است که ۶۰ میلیون ایرانی طبق جدول زمان بندی از یارانه اصلاح قیمت بنزین بهره‌مند خواهند شد.</p>
    </article>
  </body>
</html>