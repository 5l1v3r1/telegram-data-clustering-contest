<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/aixmhro-sxolio-tsakalwtoy-gia-nd-pio-taxikh-merolhpsia-pethaineis"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Αιχμηρό σχόλιο Τσακαλώτου για ΝΔ: Πιο ταξική μεροληψία... πεθαίνεις"/>
    <meta property="og:description" content="Ο πρώην υπουργός Οικονομικών υπογράμμισε ότι ο Προϋπολογισμός του 2020 δεν θα βοηθήσει επ' ουδενί τη μεσαία τάξη, καθώς η ΝΔ εφαρμόζει ταξική μεροληψία υπέρ των ισχυροτέρων."/>
  </head>
  <body>
    <article>
      <h1>Αιχμηρό σχόλιο Τσακαλώτου για ΝΔ: Πιο ταξική μεροληψία... πεθαίνεις</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Ο πρώην υπουργός Οικονομικών υπογράμμισε ότι ο Προϋπολογισμός του 2020 δεν θα βοηθήσει επ' ουδενί τη μεσαία τάξη, καθώς η ΝΔ εφαρμόζει ταξική μεροληψία υπέρ των ισχυροτέρων.</h4>
      <p>Ο <b>Ευκλείδης Τσακαλώτος </b>σημείωσε μεταξύ άλλων στην εκπομπή του ΑΝΤ1, «Πρωινοί Τύποι», πως: <i>«Υπάρχουν αρκετοί τρόποι να καταρτίσει κάποιος έναν προϋπολογισμό. Να δεχθούμε ότι μισθωτοί με συνταξιούχοι με εισόδημα 18.000 ευρώ είναι μεσαία τάξη. Πόσο θα ωφεληθούν από την μείωση φόρου; 56 ευρώ; Δεν κερδίζουν τίποτα ουσιαστικά. Το ίδιο ισχύει για τους ελεύθερους επαγγελματίες. Δεν θα βοηθηθεί η μεσαία τάξη με αυτόν τον Προϋπολογισμό.</i></p>
      <p>
        <i>Όποια ελάφρυνση είναι καλή. Όμως όπως μαθαίνουμε στους φοιτητές μας, ένα μέτρο κρίνεται αν είναι καλό σε σύγκριση με κάποιο άλλο. Από τον δημοσιονομικό χώρο ύψους 1,2 δις, τα 600 εκατομμύρια ευρώ αφορούν μείωση φόρων στις επιχειρήσεις. Αυτά τα λεφτά δεν θα μπορούσαν να δοθούν για κοινωνική πολιτική;</i>
      </p>
      <p>
        <i>Πιο ταξική μεροληψία από την ΝΔ… πεθαίνεις! Αυτοί που έχουν τα υψηλότερα εισοδήματα ή την μεγαλύτερη ακίνητη περιουσία με τον ΕΝΦΙΑ, με τα μέτρα της κυβέρνησης της ΝΔ, έχουν μεγαλύτερο όφελος από αυτούς με τα χαμηλότερα εισοδήματα ή την μικρότερη περιουσία. Υπάρχει ταξική μεροληψία υπέρ των ισχυρότερων».</i>
      </p>
      <h3>«Χαρακτηριστικό της κυβέρνησης ο αυταρχισμός»</h3>
      <p>Παράλληλα, ο Ευκλείδης Τσακαλώτος στηλίτευσε τον τρόπο με τον οποίον η κυβέρνηση προωθεί το δόγμα «νόμος και τάξη»:<i> «Αυτή η κυβέρνηση έχει ως χαρακτηριστικό στοιχείο τον αυταρχισμό, διότι δεν θα της βγει το οικονομικό της πρόγραμμα και δεν θα σώσει τα μεσαία στρώματα, όπως δεν το έκανε ο Μακρόν», είπε ο κ. Τσακαλώτος, ο οποίος στην επισήμανση δημοσιογράφου ότι «ούτε εσείς το κάνατε», απάντησε «ούτε εμείς το κάναμε, αλλά προσπαθούμε να βρούμε λύσεις για την μεσαία τάξη.</i></p>
      <p>
        <i>Δεν είναι αυταρχισμός αυτό που θα γίνει με τα κλειστά κέντρα ή αυτό που γίνεται με τα πανεπιστήμια; Ούτε με τα ναρκωτικά στα Εξάρχεια έχει δοθεί λύση. Απλώς η Αστυνομία κάνει επιχειρήσεις και όλοι έχουν πάει από τα Εξάρχεια στα Πατήσια.</i>
      </p>
      <p>
        <i>Η κυβέρνηση προσπαθεί να φτιάξει μια αυταρχική ταυτότητα, με το δόγμα «νόμος και τάξη», λόγω αδυναμίας της στην οικονομική πολιτική. Για εμένα η πολιτική δεν είναι τζόγος. Έχει πρόγραμμα η ΝΔ; Εγώ αμφισβητώ ότι έχει πρόγραμμα να αντιμετωπίσει αυτά που έλεγε πριν από τις εκλογές. Διαβάστε τι λέει ο Προϋπολογισμός για το πόσο καλό ήταν το «μαξιλάρι» με τα διαθέσιμα ή πόσο καλή ήταν η διευθέτηση χρέους».</i>
      </p>
      <h3>«Καμία αμφισβήτηση για τον Τσίπρα»</h3>
      <p>Όσο για το μέλλον του ΣΥΡΙΖΑ και τις διεργασίες που υπάρχουν, ο κ. Τσακαλώτος σημείωσε:<i> «Ο κ. Τσίπρας δεν κάνει μετάβαση στον κεντρώο χώρο. έχει πλήρη επίγνωση ότι οι κεντρώες πολιτικές «δεν δουλεύουν» ούτε στην Γαλλία ούτε πουθενά. Το προσκλητήριο βασίζεται σε τρία πεδία που είναι οι κοινωνικές ανισότητες, η πράσινη ανάπτυξη και τα ανθρώπινα δικαιώματα.</i></p>
      <p>
        <i>Σε όλη την Ελλάδα κάνουμε καλές συζητήσεις, λέγοντας και που διαφωνούμε. Ο Αλέξης είναι ένας χαρισματικός ηγέτης, θα κρατήσει για πολλά χρόνια και όταν ο ίδιος αποφασίσει ότι πρέπει να φύγει, θα υπάρχει -μετά από μια δεκαετία- μια νέα ηγεσία από νέα παιδιά. Δεν υπάρχει καμία αμφισβήτηση του Αλέξη. Ξέρετε πόσες φορές διαφωνήσαμε στην διαπραγμάτευση και μετά έλεγε ο ένας στον άλλον «Αλέξη, είχες δίκιο σε αυτό» ή «Ευκλείδη, σε αυτό εσύ είχες δίκιο;».</i>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>