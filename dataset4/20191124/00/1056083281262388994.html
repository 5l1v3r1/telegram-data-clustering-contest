<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200977/%D8%AA%D8%B1%DA%A9-%D8%A7%D8%B9%D8%AA%DB%8C%D8%A7%D8%AF-%D8%A8%D9%87-%D8%A7%D9%84%DA%A9%D9%84-%D9%85%D9%85%DA%A9%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T00:20:00+00:00"/>
    <meta property="og:title" content="ترک اعتیاد به الکل ممکن می‌شود"/>
    <meta property="og:description" content="دانشمندان آمریکایی با کشف یک مدار مغزی در موش‌ها توانستند قسمت کنترل اجبار به نوشیدن الکل را پیدا کنند و امید جدیدی برای درمان اعتیاد به نوشیدن الکل زنده کنند."/>
  </head>
  <body>
    <article>
      <h6 class="kicker">با کشف یک مدار مغزی مرتبط؛</h6>
      <h1>ترک اعتیاد به الکل ممکن می‌شود</h1>
      <address><time datetime="2019-11-24T00:20:00+00:00">24 Nov 2019, 00:20</time> by <a rel="author">مسعود جعفرشعار</a></address>
      <p>دانشمندان آمریکایی با کشف یک مدار مغزی در موش‌ها توانستند قسمت کنترل اجبار به نوشیدن الکل را پیدا کنند و امید جدیدی برای درمان اعتیاد به نوشیدن الکل زنده کنند.</p>
      <p><b>به گزارش ایسنا و به نقل از دیلی میل، </b>یک مدار مغزی که نوشیدن اجباری الکل را کنترل می‌کند در موش‌ها کشف شده است و امید است که به زودی بتواند درمانی برای اعتیاد به الکل(alcoholism) در انسان باشد که گفته می‌شود ترک اعتیاد به آن یکی از سخت‌ترین ترک اعتیادها در بین مواد اعتیاد آور است.</p>
      <p>دانشمندان مدت‌ها است که به دنبال این موضوع هستند که چرا برخی از افراد مستعد ابتلا به این نوع اعتیاد هستند، در حالی که دیگران این‌گونه نیستند.</p>
      <p>کشف محققان در مغز موش‌ها در صورت تکرار در انسان ممکن است راهی را برای پزشکان فراهم کند تا مشخص کنند که آیا شخص بعدها به الکل معتاد می‌شود یا خیر.</p>
      <p>اعتیاد به نوشیدن مشروبات الکلی یک بیماری مزمن مغزی است که در آن فرد به اجبار می‌نوشد و اغلب با تجربه احساسات منفی توسط شخص همراه می‌شود.</p>
      <p>در حالی که مطالعات قبلی در بررسی مغز بر پس از ایجاد اختلال در نوشیدن متمرکز بوده است، محققان موسسه "سالک"(Salk) در کالیفرنیا ثابت کردند که مدارهای مغز می‌توانند باعث شوند که برخی افراد به نوشیدن مشروبات الکلی اعتیاد پیدا کنند.</p>
      <p>"کای تای" محقق اصلی این مطالعه و دانشمند علوم اعصاب این موسسه گفت: ما برای اولین بار یک مدار مغزی پیدا کرده‌ایم که می‌تواند چند هفته زودتر دقیقاً پیش‌بینی کند که چه موش‌هایی مستعد اعتیاد به نوشیدن الکل هستند.</p>
      <p>وی افزود: این تحقیق پلی برای شکاف بین تجزیه و تحلیل مدارهای مغزی و تحقیقات مرتبط با اعتیاد به الکل است.</p>
      <p>محققان آزمایشی را برای بررسی یافته‌های خود طراحی کردند و موش‌ها را به سه گروه تقسیم کردند: 1-گروهی که کم مشروبات الکلی می‌نوشند. 2-گروهی که زیاد می‌نوشند. 3-گروهی که از روی اعتیاد و اجبار می‌نوشند.</p>
      <p>مشخص شد که این مدار مغزی برخلاف دو گروه اول، بر گروه سوم تاثیرگذار است.</p>
      <p>دانشمندان سپس از یک تکنیک تصویربرداری ویژه برای ترسیم ماهیت سلول‌ها و مناطق تحت تاثیر مغز، قبل، در حین و بعد از نوشیدن استفاده کردند. آنها بطور خاص فعالیت نورون را در دو ناحیه از مغز درگیر در کنترل رفتاری و پاسخ به حوادث منفی یعنی به ترتیب قشر پیش‌پیشانی و ماده خاکستری اطراف مجرا مشاهده کردند.</p>
      <p>آنها دریافتند که توسعه اجبار به نوشیدن مشروبات الکلی مربوط به الگوهای ارتباطی بین این دو ناحیه از مغز است و چنین مواردی می‌تواند به عنوان یک نشانگر پیش‌بینی کننده اجبار به نوشیدن در آینده عمل کند.</p>
      <p>محققان همچنین از تکنیکی موسوم به "اپتوژنتیک" برای دستکاری فعالیت مسیر عصبی با استفاده از نور استفاده کردند و با خاموش یا روشن کردن این مدار مغزی توانستند تمایلات به نوشیدن اجباری را افزایش دهند یا آن را کاهش دهند.</p>
      <p>پروفسور "تای" می‌گوید: اکنون ما می‌توانیم به مغز نگاه کنیم و الگوهای فعالیتی را پیدا کنیم که پیش‌بینی می‌کند که آیا موش‌ها در آینده به الکل معتاد خواهند شد یا خیر. البته هنوز نمی‌دانیم که این مدار مغزی مختص مصرف الکل است یا اینکه در چندین رفتار اجباری مختلف نیز نقش دارد.</p>
      <p>یافته‌های کامل این مطالعه در مجله Science منتشر شده است.</p>
      <p>انتهای پیام</p>
    </article>
  </body>
</html>