<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774368,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="דנאל מסכמת רבעון שיא: הרווח הנקי זינק ב-26.5%"/>
    <meta property="og:description" content="הכנסותיה של קבוצת דנאל העוסקת בסיעוד, כוח אדם ומסגרות לבעלי צרכים מיוחדים, צמחו ברבעון השלישי ב-18.6% ל-441 מיליון שקל. הרווח הנקי הסתכם ב-23.4 מיליון שקל. כ-32 מיליון שקל מההכנסות מיוחסים לתרומת חברת &quot;עיניים&quot; אשר אוחדה לראשונה הרבעון"/>
  </head>
  <body>
    <article>
      <h1>דנאל מסכמת רבעון שיא: הרווח הנקי זינק ב-26.5%</h1>
      <h2>הכנסותיה של קבוצת דנאל העוסקת בסיעוד, כוח אדם ומסגרות לבעלי צרכים מיוחדים, צמחו ברבעון השלישי ב-18.6% ל-441 מיליון שקל. הרווח הנקי הסתכם ב-23.4 מיליון שקל. כ-32 מיליון שקל מההכנסות מיוחסים לתרומת חברת "עיניים" אשר אוחדה לראשונה הרבעון</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">אורי גלאור</a></address>
      <p>קבוצת <a href="https://www.calcalist.co.il/stocks/home/0,7340,L-3959-314013,00.html?quote=%D7%93%D7%A0%D7%90%D7%9C">דנאל</a> סיכמה את הרבעון השלישי עם תוצאות שיא והמניה זינקה ב-7% לאחר פרסום הדו"ח לשווי שיא של 1.57 מיליארד שקל, זאת לאחר שבפרסום הדו"ח לרבעון השני המשקיעים הביעו אכזבה לאחר שדנאל לא הצליחה להציג צמיחה ברווח התפעולי וברווח הנקי לאחר רצף של דוחות טובים של החברה אשר הציגו צמיחה עקבית, המשקיעים בתגובה לדוחות הרבעון השני הורידו את המניה ב-5.7%. מניית דנאל מסכמת זינוק של 70% מתחילת השנה.</p>
      <p>דנאל היא חברה ללא גרעין שליטה, כאשר בין המוסדיים בעלי העניין הבולטים בחברת דנאל ניתן למנות את: מגדל (13.5%), הראל (9.4%), הפניקס (6.2%), מנורה (7%), ילין לפידות (6%) ואלטשולר שחם (5.8%). מניית דנאל זינקה מתחילת השנה כ-70% לשווי שוק המהווה את שיא כל הזמנים של 1.57 מיליארד שקל.</p>
      <p>חברת דנאל הצליחה להציג שיעור צמיחה נאים בשנים האחרונות, ב-6 השנים האחרונות (משנת 2014) ה-CAGR (שיעור צמיחה שנתי ממוצע) של הכנסות החברה עמד על 10.3%, וה-CAGR ברווח הנקי המתוקנן (רווח נקי בנטרול רווחים חד פעמיים) ב-6 השנים האחרונות עמד על 12.4%.</p>
      <p>הכנסותיה של דנאל צמחו הרבעון ב-18.6% כאשר הסתכמו ב-441 מיליון שקל, זאת אל מול 371.8 מיליון שקל ברבעון המקביל אשתקד. העלייה בהכנסות נבעה מתוספת הכנסות של 32.7 מיליון שקל בגין <a href="https://www.calcalist.co.il/markets/articles/0,7340,L-3758617,00.html">איחוד חברת "עיניים"</a> לראשונה החל מחודש יוני, עלייה של 22.7 מיליון שקל מתחום הסיעוד, עליה של 9.9 מיליון שקל בהכנסות מתחום משאבי האנוש. את תשעת החודשים הראשונים מסכמת דנאל עם עלייה של 11.3% בהכנסות אשר הסתכמו ב-1,229 מיליון שקל, זאת אל מול 1,104 מיליון שקל בתקופה המקבילה אשתקד.</p>
      <p>מתוך העלייה בהכנסות כ-42.9 מיליון שקל מיוחסת בגין הכנסות "עיניים" אשר אוחדו לראשונה התקופה, עלייה של 54.6 מיליון שקל בהכנסות מתחום הסיעוד, ועלייה של 22.1 מיליון שקל בהכנסות מתחום משאבי האנוש. כמו כן יש לציין כי למרות שהחברה לא ציינה זאת בדוחותיה ברמה ההשוואתית היו מיעוט ימי עבודה ברבעון המקביל אשתקד עקב עיתוי חגי תשרי אשר נפלו השנה ברבעון הרביעי בעוד בשנת 2018 נפלו ברבעון השלישי, דבר אשר תרם בין היתר להצגת צמיחה גבוהה יותר בתוצאותיה של דנאל במגזר הסיעוד וכוח האדם מול הרבעון המקביל אשתקד.</p>
      <figure>
        <img src="https://images1.calcalist.co.il/PicServer3/2019/03/19/893001/1NL.jpg"/>
        <figcaption>אילן ישראלי, מנכ"ל קבוצת דנאל <br/>צילום: Momentהפקות צילום</figcaption>
      </figure>
      <p>את הרווח הגולמי סיכמה דנאל הרבעון עם צמיחה של 27.5% ברווח הגולמי אשר הסתכם ב-85.4 מיליון שקל (שיעור רווח גולמי 19.4%), זאת אל מול 67 מיליון שקל (שיעור רווח גולמי 18%) ברבעון המקביל אשתקד. עיקר העלייה ברווח הגולמי נובעת מעלייה בהכנסות ומאיחוד לראשונה של עיניים אשר תרם כ-9.9 מיליון שקל לרווח הגולמי הרבעון.</p>
      <p>את תשעת החודשים החברה מסכמת עם צמיחה של 14.2% ברווח הגולמי אשר הסתכם ב-230 מיליון שקל (שיעור רווח גולמי 18.7%) אל מול 201.4 מיליון שקל (שיעור רווח גולמי 18.2%), השיפור ברווח הגולמי נבע מהשיפור בהכנסות, שיפור ברווחיות הגולמית של מגזר הסיעוד כן מתרומה של איחוד לראשונה של "עיניים" אשר תרמו כ-12.7 מיליון שקל לרווח הגולמי בתקופה.</p>
      <p>הרווח התפעולי הרבעון צמח ב-35% כאשר הסתכם ב-34 מיליון שקל (שיעור רווח תפעולי 7.7%), זאת אל מול רווח תפעולי של 25.2 מיליון שקל (שיעור רווח תפעולי 6.8%) ברבעון המקביל אשתקד. השיפור ברווח התפעולי נבע מהעלייה ברווח הגולמי כאשר מנגד חל גידול בהוצאות הנהלה וכלליות וגידול בהוצאות שיווק ומכירה של 2.7 מיליון שקל הנובעים בעיקר מאיחוד עיניים.</p>
      <p>ברמת תשעת החודשים הרווח התפעולי צמח ב-15% כאשר הסתכם ב-87.6 מיליון שקל (שיעור רווח תפעולי 7.1%), זאת אל מול 76 מיליון שקל (שיעור רווח תפעולי 6.9%) בתקופה המקבילה אשתקד. העלייה ברווח התפעולי נבעה בעיקרה מהעלייה ברווח הגולמי שמנגד קוזזה בעלייה בהוצאות הנהלה וכלליות והוצאות מכירה ושיווק בגין איחוד עיניים, בנוסף נרשמו בתקופה זו הוצאות עלויות עסקה בגין רכישת עיניים של כ-2.5 מיליון שקל ברבעון השני.</p>
      <p>את השורה התחתונה הצליחה לסכם דנאל עם שיפור של 26.5% ברווח הנקי אשר הסתכם ב-23.4 מיליון שקל, זאת אל מול 18.5 מיליון שקל ברבעון המקביל אשתקד. את תשעת החודשים מסכמת דנאל עם צמיחה של 9.3% ברווח הנקי אשר הסתכם ב-61.1 מיליון שקל, זאת אל מול 55.9 מיליון שקל בתקופה המקבילה אשתקד.</p>
      <p>הרווח הנקי המיוחס לבעלי המניות צמח ב-22% כאשר הסתכם ב-22.6 מיליון שקל, זאת אל מול 18.5 מיליון שקל ברבעון המקביל אשתקד. בתשעת החודשים הרווח הנקי המיוחס לבעלי המניות צמח ב-7.8% כאשר הסתכם ב-60.3 מיליון שקל, זאת אל מול 55.9 מיליון שקל בתקופה המקבילה אשתקד.</p>
    </article>
  </body>
</html>