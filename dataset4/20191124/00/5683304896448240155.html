<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/23/maharashtra-political-twist-analysis-.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T00:26:00+00:00"/>
    <meta property="og:title" content="മാരകം മഹാരാഷ്ട്രീയം; എതിരാളികളെ നിലത്തടിച്ച ബിജെപി കരുനീക്കം"/>
    <meta property="og:description" content="ന്യൂഡൽഹി ∙ അതിരാവിലെ മുംബൈ രാജ്ഭവനിൽ അരങ്ങേറ്റിയ അട്ടിമറിയിലൂടെ എതിരാളികളെ അപ്രതീക്ഷിതമായി വലിച്ചു താഴെയിടാനുള്ള വൈഭവം ബിജെപി ഒരിക്കൽ കൂടി.maharashtra governmen formation. Malayalam News. Manorama Online. Maharashtra Assembly Elections 2019. Shiv Sena. bjp. ncp. Uddhav Thackeray. Devendra Fadnavis. sharad pawar malayalam.India News. National News. Malayalam News. Manorama Online"/>
  </head>
  <body>
    <article>
      <h1>മാരകം മഹാരാഷ്ട്രീയം; എതിരാളികളെ നിലത്തടിച്ച ബിജെപി കരുനീക്കം</h1>
      <address><time datetime="2019-11-24T00:26:00+00:00">24 Nov 2019, 00:26</time> by <a rel="author">സച്ചിദാനന്തമൂർത്തി</a></address>
      <p>ന്യൂഡൽഹി ∙ അതിരാവിലെ മുംബൈ രാജ്ഭവനിൽ അരങ്ങേറ്റിയ അട്ടിമറിയിലൂടെ എതിരാളികളെ അപ്രതീക്ഷിതമായി വലിച്ചു താഴെയിടാനുള്ള വൈഭവം ബിജെപി ഒരിക്കൽ കൂടി തെളിയിച്ചു. എതിരാളിയുടെ കണക്കുകൂട്ടലുകളെ വേരൊടെ പിഴുതെറിയുന്ന കടുംകൈ പ്രയോഗമാണു ഹരിയാനയിലെപ്പോലെ മഹാരാഷ്ട്രയിലും നരേന്ദ്ര മോദിയും അമിത് ഷായും നടത്തിയത്.</p>
      <p>മഹാരാഷ്ട്രയിലേതു പ്രയാസകരവും ദൈർഘ്യമേറിയതുമായ ഓപ്പറേഷനായിരുന്നു. ശിവസേനയെ പിളർത്താമെന്ന ആദ്യ മോഹങ്ങൾ യാഥാർഥ്യമായില്ല. എൻസിപിയെയും കോൺഗ്രസിനെയും പിളർത്താനും സമാന്തരനീക്കങ്ങൾ നടന്നു. ഒടുവിൽ വലയിൽ കുടുങ്ങിയത് എൻസിപി നേതാവ് അജിത് പവാർ.</p>
      <p>
        <b>ശരദ് പവാറിന്റെ അറിവോടെ?</b>
      </p>
      <p>ശിവസേന–എൻസിപി–കോൺഗ്രസ് സഖ്യത്തിന്റെ മുഖ്യമന്ത്രി സ്ഥാനാർഥി ഉദ്ധവ് താക്കറെ ആയിരിക്കുമെന്നു ശരദ് പവാർ പ്രഖ്യാപിച്ചതിനു പിന്നാലെയാണു അജിത് പവാറിന്റെ രഹസ്യനീക്കം. ശരദ് പവാറിന് അനന്തരവന്റെ പദ്ധതിയെപ്പറ്റി അറിവുണ്ടായിരുന്നോ എന്ന സംശയം പല കോൺഗ്രസ് നേതാക്കളും പ്രകടിപ്പിക്കുന്നുണ്ട്.</p>
      <p>തന്റെ അറിവോ സമ്മതമോ ഇല്ലാതെയാണ് സഹാദരപുത്രന്റെ ചാട്ടമെന്നു ശരദ് പവാർ ഉറപ്പിച്ചുപറഞ്ഞു. ഫഡ്‌സനാവിന്റെ കഴിഞ്ഞ സർക്കാർ എടുത്ത അഴിമതിക്കേസുകൾ കുഴിച്ചുമൂടാമെന്ന് ഉറപ്പിലാണ് അജിത് പോയതെന്ന അഭ്യൂഹവുമുണ്ട്. വിലപേശലിൽ ഉപമുഖ്യസ്ഥാനവും ഉറപ്പിച്ചു.</p>
      <p>
        <b>സേനയുടെ സാഹസികത</b>
      </p>
      <p>ബിജെപി ബന്ധം വിട്ടു പരമ്പരാഗത ശത്രുക്കളുമായി ബദൽ സർക്കാരുണ്ടാക്കാനുള്ള ശിവസേനയുടെ തീരുമാനം സാഹസികമായിരുന്നു. എന്നാൽ, കേന്ദ്രഭരണം ഉപയോഗിച്ച് താക്കറെയെ മലർത്തിയടിക്കുകയാണു ബിജെപി ചെയ്തത്. പാർട്ടിക്കാരൻ തന്നെ ഗവർണറായതും സൗകര്യമായി. ബിജെപിയോടും നരേന്ദ്ര മോദിയോടും സേനയ്ക്കു കടുത്ത ഭിന്നതയുണ്ട്. നിരന്തര വിമർശനമായിരുന്നു സേനയുടെ ശൈലി.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/23/uddhav-pawar.jpg"/>
        <figcaption>എന്‍സിപി- ശിവസേന സംയുക്ത വാര്‍ത്താസമ്മേളനത്തിനെത്തിയ ശിവസേന അധ്യക്ഷന്‍ ഉദ്ധവ് താക്കറെയ്ക്കു നേരേ കൈനീട്ടുന്ന എന്‍സിപി അധ്യക്ഷന്‍ ശരദ് പവാര്‍.</figcaption>
      </figure>
      <p>ഇനി, നിയമസഭയിൽ ഫഡ‍്നാവിസിനെ വിശ്വാസവോട്ടിൽ പരാജയപ്പെടുത്താനായില്ലെങ്കിൽ, പാർട്ടിയെ നിയന്ത്രണത്തിൽ നിർത്താനും മുംബൈ കോർപറേഷനിൽ അധികാരം നിലനിർത്താനും ഉദ്ധവ് താക്കറെ കഠിനാധ്വാനം ചെയ്യേണ്ടിവരും.</p>
      <p>
        <b>സാമ്പത്തിക തലസ്ഥാനം അങ്ങനെ വിടില്ല</b>
      </p>
      <p>ബിജെപിയെ സേന പുറംകാൽ കൊണ്ടു തട്ടിയതു മോദിക്കു സഹിക്കാനായില്ല. അവസരവാദ സഖ്യത്തിനു മുന്നിൽ തോൽക്കേണ്ടിവന്നാൽ തീരാങ്കളങ്കമാകും. രാജ്യത്തിന്റെ ധനകാര്യ തലസ്ഥാനം പാർട്ടിക്ക് ആവശ്യമാണ്.</p>
      <p>ശിവസേന–എൻസിപി–കോൺഗ്രസ് സഖ്യത്തിലൂടെ മുംബൈ കയ്യടക്കാനുളള ചില സ്ഥാപിതതാൽപര്യക്കാരുടെ പദ്ധതി ബിജെപി തടഞ്ഞുവെന്ന കേന്ദ്ര നിയമമന്ത്രി രവിശങ്കർ പ്രസാദിന്റെ പ്രസ്താവന പാർട്ടിയുടെ നയം വ്യക്തമായിരുന്നു.</p>
      <p>
        <b>അട്ടിമറി കർണാടകയ്ക്കു പിന്നാലെ</b>
      </p>
      <p>കഴിഞ്ഞ വർഷം കർണാടകയിൽ തിരഞ്ഞെടുപ്പിനുശേഷം ജനതാദൾ എസിനു പിന്തുണ പ്രഖ്യാപിച്ചതിലൂടെ, ബിജെപിക്കെതിരെ ചടുല നീക്കമാണു കോൺഗ്രസ് നടത്തിയത്. ഏറ്റവും വലിയ ഒറ്റക്കക്ഷിയായിട്ടും സർക്കാരുണ്ടാക്കാൻ ബിജെപിക്കു കഴിഞ്ഞില്ല.</p>
      <p>ഒരുവർഷത്തിലേറെ കാത്തിരുന്ന ശേഷം കോൺഗ്രസ്– ജെഡിഎസ് വിമതരുടെ സഹായത്തോടെയാണു കുമാരസ്വാമി സർക്കാരിനെ ബിജെപി വലിച്ചുതാഴെയിട്ടത്. സമാനമായ അട്ടിമറിയാണു മഹാരാഷ്ട്രയിൽ അരങ്ങേറിയത്.</p>
      <p>
        <b>അടിയെങ്കിലും ആശ്വസിച്ച് കോൺഗ്രസ്</b>
      </p>
      <p>തിരിച്ചടിയും ആശ്വാസവുമാണു കോൺഗ്രസിന്. ബിജെപി–സേന സഖ്യം തകർന്നതിലും തിരഞ്ഞെടുപ്പു ഫലത്തിലും പാർട്ടി തിരിച്ചുവരവിന്റെ പുതുനാമ്പുകൾ കണ്ടതാണ്. എ</p>
      <p>ന്നാൽ സേനയ്ക്കൊപ്പം പോകണോ എന്നതിൽ പാർട്ടി വലിയ ധർമസങ്കടത്തിലായിരുന്നു. ഒടുവിൽ ഗോവ, മണിപ്പുർ, ഹരിയാന എന്നിവിടങ്ങളിൽ സംഭവിച്ചതു പോലെ മഹാരാഷ്ട്രയിലും ബിജെപി കടത്തിവെട്ടിയതു തിരിച്ചടിയായി.</p>
      <p>ഇതേസമയം, തീവ്രഹിന്ദുത്വ വാദികളായ ശിവസേനയ്ക്കൊപ്പം ഭരണം പങ്കിടുന്നതിൽ സംഘടനയ്ക്കുള്ളിൽ കടുത്ത ചേരിതിരിവുണ്ടായിരുന്നു. ദക്ഷിണേന്ത്യക്കാർക്കും ഉത്തരേന്ത്യക്കാർക്കുമെതിരെ വിദ്വേഷ പ്രചാരണം നടത്തിയതിന്റെ നീണ്ട ചരിത്രമുള്ള സേനയുമായുള്ള ബന്ധം പാർട്ടിയുടെ മതനിരപേക്ഷ പ്രതിഛായയെ ബാധിക്കുമോ എന്നും അതു കേരളം അടക്കം സംസ്ഥാനങ്ങളിലെ പരമ്പരാഗത കോൺഗ്രസ് വോട്ടർമാരെ അകറ്റുമോ എന്നും നേതാക്കൾ ആശങ്കപ്പെട്ടിരുന്നു.</p>
      <p>
        <b>നാടകം തീരാതെ എൻസിപി</b>
      </p>
      <p>ശരദ് പവാറിനെയും എൻസിപിയെയും സംബന്ധിച്ചിടത്തോളം നാടകം തുടങ്ങിയിട്ടേയുള്ളു. എത്ര എംഎൽഎമാർ അജിത് പവാറിനൊപ്പം പോകും, എത്ര പേർ സംഘടനയിൽ തുടരും എന്നതാവും നിർണായകം.</p>
      <p>ഭൂരിപക്ഷം എംഎൽഎമാരെയും ഒപ്പം നിർത്തി കരുത്തുകാട്ടാൻ അടുത്തയാഴ്ച നിയമസഭയിൽ ശരദ് പവാറിനാകുമോ? അതിനിടെ തങ്ങളുടെ അംഗങ്ങളെ ബിജെപി റാഞ്ചുന്നതു തടയാൻ സേനയും കോൺഗ്രസും പാടുപെടേണ്ടിവരും.</p>
      <p>രാഷ്ട്രീയ സംഭവങ്ങൾ സുപ്രീം കോടതിയിലും എത്തി. എന്നാൽ, ഡൽഹിയിലെ നിയമയുദ്ധവും നിയമസഭയിലെ രാഷ്ട്രീയ വെല്ലുവിളിയും നേരിടാനാകും എന്ന ആത്മവിശ്വാസം മോദി സർക്കാരിനുണ്ട്.</p>
      <p>
        <b>പതറാതെ ഉദ്ധവ്; ഞങ്ങൾ ഒപ്പം: എംഎൽഎമാർ</b>
      </p>
      <p>നിങ്ങൾ ഇപ്പോഴത്തെ സാഹചര്യം കണ്ടു ഭയന്നിരിക്കുകയാണോ? ചോദ്യം ഉ‌ദ്ധവ് താക്കറെയുടേത്. ‘അല്ല’ എന്ന ഒരേ ശബ്ദത്തിൽ ശിവസേന എംഎൽഎമാരുടെ ഉത്തരം.</p>
      <p>ചുണ്ടിലെത്തിയ മുഖ്യമന്ത്രിക്കപ്പ് ഓർക്കാപ്പുറത്തു താഴെ വീണുടഞ്ഞതിന്റെ ഞെട്ടൽ പുറത്തുകാണിക്കാതിരിക്കാൻ ശ്രദ്ധിച്ചാണ് ഉദ്ധവ് അണികളെ കണ്ടത്. പ്രസന്നതയോടെ എംഎൽഎമാരെ കണ്ട്, ശാന്തരായിരിക്കാൻ ഉപദേശിച്ച ഉദ്ധവ് ഉറപ്പു നൽകി, ‘നമ്മുടെ സ്വപ്നം യാഥാർഥ്യമാകും.’ ‘ഞങ്ങൾ എന്നും താങ്കൾക്കൊപ്പമുണ്ട്’ എന്ന് എംഎൽഎമാരുടെ പ്രതികരണം.</p>
      <p>മാതോശ്രീയിൽ എത്തിയ ശിവസേനാ അണികളിൽ നിരാശയെക്കാൾ അമ്പരപ്പും ഞെട്ടലുമാണു പ്രകടമായത്. ഒപ്പം, രാഷ്ട്രീയച്ചതിക്കു പകരം വീട്ടണമെന്ന ഉറച്ച വികാരവും.</p>
      <p>എന്താണു സംഭവിക്കുന്നതെന്ന ആശയക്കുഴപ്പം കുറെനേരം നിലനിന്നെങ്കിലും കോൺഗ്രസും എൻസിപിയും തങ്ങൾക്കൊപ്പമുണ്ടെന്ന് ഉദ്ധവ് വ്യക്തമാക്കിയതോടെ, ശിവസേന അംഗങ്ങൾ വീണ്ടും ചർച്ചകളുമായി സജീവമായി. മുതിർന്ന എൻസിപി നേതാക്കളുമായും കൂടിക്കാഴ്ച നടത്തി. </p>
    </article>
  </body>
</html>