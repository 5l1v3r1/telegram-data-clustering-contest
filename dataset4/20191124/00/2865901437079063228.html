<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/solskjer-prosle-godine-bismo-u-istoj-situaciji-izgubili-sa-3-4-ili-5-0/343354"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Solskjer: Prošle godine bismo u istoj situaciji izgubili sa 3, 4 ili 5:0"/>
    <meta property="og:description" content="Trener Mančester Junajteda mirno sumirao remi sa Šefild Junajtedom"/>
  </head>
  <body>
    <article>
      <h1>Solskjer: Prošle godine bismo u istoj situaciji izgubili sa 3, 4 ili 5:0</h1>
      <h2>Trener Mančester Junajteda mirno sumirao remi sa Šefild Junajtedom</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p><b><a href="https://mozzartsport.com/fudbal/vesti/sat-vremena-sefildovih-lekcija-mancester-junajtedu-eksplozija-solskjerovih-beba-i-pravda-na-kraju-video/343348">Dramatična utakmica na Bramal Lejnu</a></b>, a posle sjajnog drugog poluvremena i čak pet golova, remi između dva Junajteda, Šefilda i Mančestera (3:3), možda je i najpošteniji ishod utakmice.</p>
      <p>Deluje da je trener Crvenih đavola <b>Ole Gunar Solskjer</b> zadovoljan posle svega, jer hvali karakter svoje mlade ekipe.<br/><b>"To je fudbal, ponekad je sve mnogo više od taktike. Strast, igra, navijači i energija njihovog tima koja je poptuno drugačija od naše, kao i naša vera u povratak bili su na visokom nivou. Razlika između prošlogodišnjeg i ovogodišnjeg našeg tima je velika. Na 2:0 vratio sam se mislima na Everton kada smo se raspali, ali ovi momci imaju nešto posebno. Nikada ne odustaju. Da je ovo prošla godina izgubili bismo sa 3, 4 ili 5:0. Ovako, velika je stvar vratiti se od 0:2, a onda se desilo to što se desilo na kraju"</b>, rekao je <b>Solskjer</b>.   </p>
      <p>Norvežanin kaže da je delovalo da Šefild Junajted više želi uspeh od njegovog tima.<br/><b>"Ne mogu da uprem prstom i kažem da smo bili loši. Izgledalo je da više od nas žele dobar rezultat i da više veruju u sebe. Ponekad baš te male stvari odlučuju. Uprkos golovima nismo imali pravi šut na gol rivala i to nije dobro, ali odgovor tima na tu činjenicu je bio sjajan. Kada gubite sa 2:0 morate da rizikujete, igrate s manje straha, krenete napred i vidite šta će da se desi. Ovo večeras je veliko iskustvo za Mejsona (Grinvuda), Markusa (Rašforda) i Brendona (Vilijamsa), da igraju na ovakvom stadionu"</b>, ocenio je <b>Solskjer</b>.</p>
      <p>Trener Mančester Junajteda kaže da su mu posle svega emocije pomešane.<br/><b>"Ne mogu da budem srećan jer smo veći deo utakmice bili u podređenom položaju, ali stav koji smo pokazali i želju za preokretom su za svaku pohvalu. Pokazali smo da možemo i da smo sposobni da se vratimo u izgubljenu utakmicu. Moramo i treba da pobeđujemo u ovakvim utakmicama, ali i to moramo da naučimo iz razočaranja zbog svega što se desilo do 70. minuta",</b> zaključio je <b>Ole Gunar Solskjer</b>.</p>
      <figure>
        <img src="https://mozzartsport.com/upload/CKEditor/24.11.2019/16.png"/>
      </figure>
      <p><b>Foto</b>: <i>Screenshot</i></p>
    </article>
  </body>
</html>