<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/yasam/siyah-onluk-beyaz-yakayla-32-yillik-vefa/1654312"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Siyah önlük, beyaz yakayla 32 yıllık vefa"/>
    <meta property="og:description" content="Antalya'nın Kumluca ilçesinde 7 arkadaş, ilkokul öğretmenlerini, 24 Kasım Öğretmenler Günü dolayısıyla okul yıllarında olduğu gibi siyah önlük giyip, beyaz yaka takarak ziyaret etti."/>
  </head>
  <body>
    <article>
      <h1>Siyah önlük, beyaz yakayla 32 yıllık vefa</h1>
      <h2>Antalya'nın Kumluca ilçesinde 7 arkadaş, ilkokul öğretmenlerini, 24 Kasım Öğretmenler Günü dolayısıyla okul yıllarında olduğu gibi siyah önlük giyip, beyaz yaka takarak ziyaret etti.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Mehmet Çakmak  </a></address>
      <h4>Antalya</h4>
      <p><b>Antalya</b>'nın<b> Kumluca</b> ilçesinde Mavikent Mahallesi Çanakçı İlkokulunda 1982-1987 yıllarında eğitim gören 7 kişi, 2<b>4 Kasım Öğretmenler Günü</b> dolayısıyla o yıllarda kendilerine öğretmenlik yapan iki eğitimciye ziyarette bulundu. </p>
      <p>Aralarında öğretmen, ziraat mühendisi, iş adamı da olan arkadaşların özel diktirdikleri, o yıllarda öğrenciler tarafından giyilen siyah önlük ve beyaz yakayla gerçekleştirdikleri ziyaret duygusal anlara sahne oldu.</p>
      <p>Emekli öğretmen Fettah Kabadayı, 32 yıl önce eğitim verdiği ilkokul öğrencilerini siyah önlük ve beyaz yakayla karşısında görünce şaşkınlık yaşadı. Öğrencileriyle okul yıllarını hatırlayan Kabadayı, öğretmenlik hayatı ve sonrasında ilk defa böyle anlamlı ve farklı bir sürprizle karşılaştığını ve mutlu olduğunu söyledi.</p>
      <figure>
        <img src="https://www.aa.com.tr/uploads/userFiles/7fc6ad83-e801-4dd2-b1c1-974abd5a6af0/2019%2FKasim%2F20191124_2_39494075_49761372.jpg"/>
      </figure>
      <p>80 yaşındaki emekli öğretmen Ali Demir ise siyah önlükleriyle ziyaretine gelen öğrencilerini görmesi üzerine duygusal anlar yaşadı. Okul yıllarındaki öğrencilerinin vefasından dolayı çok mutlu olduğunu anlatan Demir, yıllar geçse de öğrencileri ve aileleriyle görüşmeye devam ettiğini söyledi. </p>
      <p>Arkadaşları adına konuşan, kendisi de edebiyat öğretmeni olan Muhsin Kavalcı, her yıl Öğretmenler Günü'nde öğretmenlerinin günlerini kutladıklarını ama bilinenin dışına çıkarak bu yıl okul yıllarında olduğu gibi siyah önlük, beyaz yaka takarak öğretmenlerini ziyaret etmek istediklerini ifade etti.</p>
      <p>Okul yıllarından sonra da arkadaşlıkları devam eden 7 kişi bir araya gelerek organizasyon yaptıklarını aktaran Kavalcı, şöyle konuştu:</p>
      <p>"32 yıl oldu ilkokulu bitireli. Tekrar o günleri yaşamak istedik öğretmenimizle. Güzel bir duygu, biz tekrar o günleri yaşadık. Biz köyde okuduk, köyde yaşadık. O günler güzel günlerdi. Tekrar hem biz o günleri yaşamak hem de öğretmenlerimize yaşatmak istedik."</p>
      <related>
        <a href="https://www.aa.com.tr/tr/yasam/siyah-onluk-beyaz-yakayla-32-yillik-vefa/1654312"/>
        <a href="https://www.aa.com.tr/tr/turkiye/cumhurbaskani-erdogandan-24-kasim-ogretmenler-gunu-paylasimi/1653953"/>
        <a href="https://www.aa.com.tr/tr/spor/spor-camiasi-24-kasim-ogretmenler-gununu-kutladi/1653885"/>
        <a href="https://www.aa.com.tr/tr/turkiye/google-24-kasim-ogretmenler-gununu-kutladi/1653883"/>
        <a href="https://www.aa.com.tr/tr/turkiye/bakan-selcuk-ve-ogretmenler-anitkabiri-ziyaret-etti-/1653871"/>
        <a href="https://www.aa.com.tr/tr/politika/tbmm-baskani-sentoptan-ogretmenler-gunu-mesaji/1653740"/>
      </related>
    </article>
  </body>
</html>