<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774392,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ללא ממשלה, גוברת האפשרות שקצבאות הנכים לא יעודכנו"/>
    <meta property="og:description" content="מחר יתחיל הצוות הבין־משרדי להעלאת קצבאות הנכים לשמוע את נציגיהם לקראת הכרעה בשאלת זהות הזכאים לפעימה הבאה. אם לא תוקם ממשלה - היועץ המשפטי יצטרך להכריע אם ההעלאה תצא לפועל"/>
  </head>
  <body>
    <article>
      <h1>ללא ממשלה, גוברת האפשרות שקצבאות הנכים לא יעודכנו</h1>
      <h2>מחר יתחיל הצוות הבין־משרדי להעלאת קצבאות הנכים לשמוע את נציגיהם לקראת הכרעה בשאלת זהות הזכאים לפעימה הבאה. אם לא תוקם ממשלה - היועץ המשפטי יצטרך להכריע אם ההעלאה תצא לפועל</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">שחר אילן</a></address>
      <p>אי־בהירות משפטית שוררת סביב השאלה אם ניתן לחלק את הפעימה השלישית של קצבאות הנכים בתקופת ממשלת מעבר. ההערכה היא שאם לא תוקם ממשלה בשבועות הקרובים, תועבר ההכרעה בסוגיה ליועץ המשפטי לממשלה עו"ד אביחי מנדלבליט. בינתיים מאיימים בקבוצת "הנכים הופכים לפנתרים" שאם תתעכב התוספת לקצבאות, יתחילו לקיים הפגנות מול בתיהם של פקידי האוצר.</p>
      <p>חוק קצבאות הנכים, שאושר בפברואר 2018, קבע שקצבאות הנכים יגדלו בסכום כולל של 4.34 מיליארד שקל בארבע פעימות. מתוכם הוקצו 2.1 מיליארד שקל בשתי הפעימות הראשונות שאוחדו לאחת ב־2018. עוד קבע החוק שעד סוף 2019 יביאו שרי האוצר והעבודה והרווחה לממשלה המלצות לאופן החלוקה של 2.24 מיליארד שקל נוספים בשתי פעימות ב־2020 וב־2021. הדיונים בנושא זה התעכבו מאוד בשל מחלוקות בין האוצר לביטוח לאומי. רק לפני כמה שבועות הקים האוצר את הצוות הבין־משרדי שאמור להמליץ לשרים איך יחולק הכסף. מחר ומחרתיים ישמע הצוות נציגים של 40 ארגוני נכים בדיונים שיתקיימו במלון יהודה בירושלים.</p>
      <p>
        <b>הכסף לא בבסיס התקציב</b>
      </p>
      <p>אולם אף שפתחו בתהליך לגיבוש ההמלצות, שוררת במשרדי הממשלה אי־בהירות גדולה לגבי אפשרות היישום שלהן במקרה שיוכרזו בחירות נוספות. שכן מדובר בהחלטה ארוכת טווח ורבת השפעה מהסוג שממשלה וכנסת זמניות לכאורה אינן אמורות לקבל.</p>
      <p>בכנסת מאפשרים בתקופת בחירות העברת נושאים דחופים שנמצאים בהסכמה רחבה ואכן יש במערכת הפוליטית הסכמה על הצורך לעמוד בהסכם עם הנכים. אבל הדרך שבה יחולק הכסף עתידה להיטיב עם סוגים מסוימים של נכים ולפגוע באחרים והיא צפויה לעורר מחלוקת קשות. מעבר לכך הכסף לפעימה אינו בבסיס התקציב, כלומר יהיה צריך להחליט על קיצוץ כדי לבצעה וגם הוא לא בהכרח יעבור בהסכמה. הפתרון הקל הוא קיצוץ רוחבי, אבל מוקדם לדעת.</p>
      <figure>
        <img src="https://images1.calcalist.co.il/PicServer3/2019/11/24/949665/CAL049391_l.jpg"/>
        <figcaption>הפגנת נכים <br/>צילום: יריב כץ</figcaption>
      </figure>
      <figure>
        <img src="https://images1.calcalist.co.il/PicServer3/2019/11/24/949692/8.jpg"/>
      </figure>
      <p>ממשרד האוצר נמסר בתגובה ש"הגורמים המקצועיים בממשלה עובדים במלוא המרץ על מנת לעמוד בהוראות החוק. ביומיים הקרובים יתקיימו שימועים למספר רב של ארגונים ואנשים עם מוגבלות. בכל הנוגע לתקציב ההמשכי, מדובר בשאלה משפטית שכרגע לא עומדת על הפרק, ככל שנידרש אליה יתקיים דיון עם כל הגורמים המשפטיים בממשלה".</p>
      <p>מביטוח לאומי נמסר כי "כל עיכוב או דחייה ברפורמה בקצבאות הנכות חוטאים למחויבות שלנו כלפי הנכים". בביטוח לאומי טוענים שלעיכוב בקבלת ההחלטות אחראי משרד האוצר, שדחה שורה של פניות להקמת הוועדה, סירב לשתף פעולה ו"הוביל לשוקת שבורה".</p>
      <p>לקראת תחילת הופעת הגופים השונים בפני הצוות הבין־משרדי מחר, תקף מוביל קבוצת "הנכים הופכים לפנתרים" איל כהן את העובדה שהנציגים הוזמנו לשעות שונות וטען ש"מדובר בהפרד ומשול, כדי שלא נגיע בכוח מאוחד וגדול". גם התקשורת לא הוזמנה לישיבות. לדברי כהן, אם יהיו עיכובים בהגשת ההמלצות או בתשלום הכסף, יחלו הנכים להפגין מול בתיהם של פקידי האוצר.</p>
      <p>16 ארגוני חירשים עיוורים ובעלי בעיות נפש, בראשות ארגון "נכה לא חצי בן אדם", הגישו לצוות הצעה מפורטת לחלוקת הקצבאות. מנכ"ל "נכה לא חצי בן אדם" חנן טל אמר שקצבת הנכות עומדת כיום על 3,312 שקל וכי "הפעימה הבאה תוציא מאות אלפי נכים קשים מתחת לקו העוני, העומד על 3,423 שקל, ולכן היא חייבת לצאת לפועל בהקדם".</p>
      <p>
        <b>50 מיליון שקל לילדים נכים</b>
      </p>
      <p>על פי הצעת הארגונים, כל הקצבאות יועלו ב־250 שקל בכל פעימה וב־500 שקל בסך הכל, ויסתכמו בכ־3,800 שקל. כן יועלו כל קצבאות השירותים המיוחדים (שר"מ) לטיפול בנכים ב־200 שקל לחודש בכל פעימה וב־400 שקל בסך הכל. כן יוקצו בכל פעימה 50 מיליון שקל לקצבאות הילדים הנכים. הדיסריגארד, הסכום שיכולים הנכים להשתכר בלי שינוכה חלק מהקצבה, יועלה בפעימה הראשונה מ־3,800 שקל ל־4,500 שקל ובשנייה ל־5,300 שקל. מייסד "נכה לא חצי בן אדם" אלכס פרידמן ציין שישראל ביתנו (מפלגתו וכחול לבן חתמו שלא תהיה פגיעה במתווה העלאת הקצבאות.</p>
      <p>מנכ"ל המרכז לעיוור נתי ביאליסטוק־ כהן, אמר כי "המדינה מבקשת לדחות את יישום הפעימות כאילו לא התקיים מאבק קצבאות הנכות ברחובות ולא נעשתה חקיקה מדוקדקת — וזאת על חשבון הנכים וכדי להרוויח עוד כסף לכיסה. המרכז לעיוור דורש שהמדינה תעמוד בהתחייבויותיה ללא שיהוי".</p>
    </article>
  </body>
</html>