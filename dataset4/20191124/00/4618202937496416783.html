<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1pezeshk.com/archives/2019/11/gemini-man-2019.html"/>
    <meta property="og:site_name" content="یک پزشک"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="فیلم Gemini Man و استفاده از فناوری جوانسازی"/>
    <meta property="og:description" content="تا حالا منتقدها زیاد روی خوشی به فناوری جوانسازی یا de-aging در فیلم‌ها نشان نداده‌اند. منظور از این فناوری تبدیل تصویری یک هنرپیشه به نسخه جوان‌ترش است. ر"/>
  </head>
  <body>
    <article>
      <h1>فیلم Gemini Man و استفاده از فناوری جوانسازی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">توسط علیرضا مجیدی</a></address>
      <p>تا حالا منتقدها زیاد روی خوشی به فناوری جوانسازی یا de-aging در فیلم‌ها نشان نداده‌اند. منظور از این فناوری تبدیل تصویری یک هنرپیشه به نسخه جوان‌ترش است.</p>
      <p>راستش مرور ویدئوها نشان می‌دهد که این فناوری از همان آغاز، نسبتا تصاویر ویدئویی باکیفیتی تولید می‌کند، اما دشواری اینجاست که برای این فناوری هنوز هالیوود خطوط داستانی قدرتمندی تولید نکرده.</p>
      <p>در شرایطی که منتظر دیدن مرد ایرلندی اسکورسیزی هستیم که در آن از همین فناوری هم استفاده شده، فعلا برای دیدن یک فیلم مطرح سرگرم‌کننده که این فناوری در آن نقش داشته، من به شما فیلم Gemini Man را توصیه می‌کنم.</p>
      <p>این فیلم را کارگردان مشهور تایوانی -انگ لی- ساخته است. یکی از نویسندگان فیلمنامه آن دیوید بینوف از نویسندگان فیلمنامه سریال گیم آو ترونز است و در ان دو هنرپیشه مشهور آشنا برای ما یعنی ویل اسمیت و کلایو اوون بازی می‌کنند.</p>
      <p>تقریبا ۲۰ سال طول کشید که ایده ساخت این فیلم به مرحله اجرا دربیاید. در این ۲۰ سال حتی زمانی نزدیک بود که تونی اسکات، کارگردان فیلم بشود و هنرپیشه‌هایی مانند هریسون فورد و مل گیبسون و شان کانری، به جای ویل اسمیت نقش اول را بازی کنند.</p>
      <p>اما زمان همین طور گذشت و این هنرپیشه‌ها دیگر از دوره‌ای که می‌توانستند به راحتی نقش اکشن بازی کنند و در این نقش مقبول باشند فاصله گرفتند. این وسط مشکلات بودجه‌ای و تکنیکی برطرف شد و سرانجام این نقش رسید به ویل اسمیت.</p>
      <figure>
        <img src="https://www.1pezeshk.com/wp-content/uploads/2019/11/MV5BNjRlM2ZmNzItODI3Yi00ZGQyLThlYWMtODA3ZDFiOWJmODY3XkEyXkFqcGdeQXVyMzQ4MDAzOTE@._V1_SY1000_CR006741000_AL_.jpg"/>
      </figure>
      <p>این جمینی عنوان فیلم به نام جوزا است. جوزا علاوه بر اینکه نام یک از بروج آسمانی است، معانی دیگری هم دارد که با داستان فیلم منطبق است. فرهنگ دهخدا می‌نویسد که :</p>
      <p><i>در اصل لغت جوزا بمعنی گوسپند سیاه است که میان او سپید باشد</i> و اضافه می‌کند که معنی دوپیکر هم می‌دهد.</p>
      <p>و این معانی با داستان فیلم منطبق هستیم، در فیلم Gemini Man، ویل اسمیت یک به اصطلاح هیتمن ماهر پا به سن گذاشته است که دچار شک و تردید در مورد درستی کار خودش می‌شود و در حالی که در جدالی با درون خود قرار می‌گیرد به ناگاه درمی‌یابد که باید در مبارزه‌ای با هیتمن دیگر قرار بگیرد که نزدیکی زیادی به او دارد … (تا جایی که داستان لو نرود، حال و هوایش را تعریف کردم.)</p>
      <p>فیلم جلوه‌های ویژه خوب و فیلمبرداری زیبایی دارد و برخی جاها آدم را امیدوار می‌کند که حتی یکی از بهترین اکشن‌های سال هم باشد، اما چه کنیم که داستان فیلم یک جاهایی نارساست و سوژه و طرح داستانی خوبش را به آن اوجی که باید نمی‌رساند.</p>
    </article>
  </body>
</html>