<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/beauty/ukhod/chto-est-chtoby-ne-bolet-govorit-kardiolog.html"/>
    <meta property="og:site_name" content="Vogue UA"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Що їсти, щоб не хворіти: розповідає кардіолог"/>
    <meta property="og:description" content="Які продукти їсти, а яких уникати, щоб серце залишалося здоровим"/>
  </head>
  <body>
    <article>
      <h1>Що їсти, щоб не хворіти: розповідає кардіолог</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Vogue UA розпочинає серію матеріалів, присвячених взаємозв'язку здоров'я і харчування. Профільні лікарі розповідатимуть, яка їжа корисна за схильності до тих чи інших хвороб, які продукти слід включити до свого раціону, а яких краще уникати. Відкривають серію рекомендації кардіолога. Food- і beauty-блогерка <a href="http://www.instagram.com/editorsandbeauty/?hl=ru">Олена Сагун</a> зустрілася з кандидатом медичних наук Вірою Горбачовою і дізналася, які продукти допоможуть зберегти здоров'я серця і судин.</b>
      </p>
      <figure>
        <img src="https://vogue.ua/media/cache/resolve/inline_990x/uploads/article-inline/d97/903/460/5dd6460903d97.jpeg"/>
      </figure>
      <hr/>
      <aside>Що їсти?</aside>
      <hr/>
      <p><b>Овочі, фрукти та зелень.</b> "Зробіть ці продукти основою вашого раціону. Їжте їх у сирому вигляді, готуйте на пару, варіть, тушкуйте. Головне, не заправляйте їх жирними соусами або вершками", – каже Віра. Серед найкорисніших для серця продуктів: броколі, шпинат, буряк, мангольд, кейл, авокадо, солодкий перець, темні ягоди, часник.</p>
      <figure>
        <img src="https://vogue.ua/media/cache/resolve/inline_990x/uploads/article-inline/310/fa5/465/5dd6465fa5310.jpeg"/>
      </figure>
      <p><b>Зернові.</b> Особливо слід їсти ячмінь, гречану і цільнозернову вівсяну крупи. Цільнозерновий хліб і паста з твердих сортів пшениці також добре.</p>
      <figure>
        <img src="https://vogue.ua/media/cache/resolve/inline_990x/uploads/article-inline/706/b85/474/5dd6474b85706.jpeg"/>
      </figure>
      <p><b>Морепродукти і жирні сорти риби:</b> лосось, річкову форель, тунець, скумбрію, сардини і оселедець.</p>
      <p>
        <b>Насіння льону і чіа.</b>
      </p>
      <p><b>Горіхи.</b> Але через високу калорійність їхню кількість краще обмежувати однією невеликою жменею на день.</p>
      <figure>
        <img src="https://vogue.ua/media/cache/resolve/inline_990x/uploads/article-inline/2b4/39e/49d/5dd649d39e2b4.jpeg"/>
      </figure>
      <p><b>Сочевиця, квасоля, горох, нут, соєві боби.</b> Ці низькокалорійні продукти можуть бути чудовою альтернативою тваринного білка. Але перед тим, як захоплюватися ними, переконайтеся, що у вас немає проблем з рівнем сечової кислоти у крові.</p>
      <p><b>Біле м'ясо</b> птиці, обов'язково без шкірки.</p>
      <p><b>Несолоні сири</b> з невисоким вмістом жиру.</p>
      <figure>
        <img src="https://vogue.ua/media/cache/resolve/inline_990x/uploads/article-inline/310/f5a/512/5dd6512f5a310.jpeg"/>
      </figure>
      <p><b>Яйця.</b> Головне не смажити їх на салі або беконі. Якщо у вас немає атеросклерозу, кількість яєць можна не обмежувати. Якщо ж діагноз підтверджений, максимум – 5 яєць на тиждень. </p>
      <p><b>Нерафіновані олії для заправки страв.</b> Кілька найкорисніших: оливкова extra virgin, лляна, олія авокадо, нерафінована соняшникова, горіхова.</p>
      <p><b>Спеції. </b>Наприклад, кориця знижує кров'яний тиск, рівень «поганого холестерину» і цукру в крові.</p>
      <figure>
        <img src="https://vogue.ua/media/cache/resolve/inline_990x/uploads/article-inline/39a/bbf/517/5dd6517bbf39a.jpeg"/>
      </figure>
      <hr/>
      <aside>Що вживати в поміркованій кількості?</aside>
      <hr/>
      <p>Картоплю, білий рис, кукурудзяні пластівці, вироби з білого борошна.</p>
      <p>Десерти, варення, мед.</p>
      <p>Пальмову і кокосову олії. Їхня кількість не повинна перевищувати 10% від добового раціону.</p>
      <p>Вершкове масло, вершки, жирне молоко, свинину, сало. Ці насичені тваринними жирами продукти входять в ті ж 10% від денного раціону.</p>
      <p>Будь-які смажені продукти. Якщо ви час від часу щось смажите, використовуйте рафіновані олії: оливкову, соняшникову, кукурудзяну, ріпакову. На кокосовій олії смажити не варто, адже у неї низька температура горіння.</p>
      <figure>
        <img src="https://vogue.ua/media/cache/resolve/inline_990x/uploads/article-inline/fb8/32e/52a/5dd652a32efb8.jpeg"/>
      </figure>
      <hr/>
      <aside>Що виключити з меню?</aside>
      <hr/>
      <p>– <b>Солодкі газовані напої.</b> У 600 мл солодкої газованої води міститься стільки ж цукру, як у 6 пампушках.<br/><br/>– <b>Трансжири</b>. Їх багато в чипсах, картоплі фрі та котлетах з фастфудів. Також трансжири можуть міститись у магазинній випічці. Тому звертайте увагу на етикетки і не беріть продукти, у складі яких є гідрогенізовані або частково гідрогенізовані олії.</p>
      <figure>
        <img src="https://vogue.ua/media/cache/resolve/inline_990x/uploads/article-inline/b54/01d/530/5dd653001db54.jpeg"/>
      </figure>
      <related>
        <h4>Читайте також:</h4>
        <a href="https://vogue.ua/ua/article/beauty/figura/mify-i-pravda-o-dietah-govorit-dietolog.html"/>
        <a href="https://vogue.ua/ua/article/culture/restorany/na-treh-kitah-o-glavnyh-principah-zdorovogo-pitaniya-rasskazala-shef-povar-darya-barabanshchikova.html"/>
        <a href="https://vogue.ua/ua/article/beauty/byuti-gid/pochemu-kokosovoe-maslo-opasno-dlya-zdorovya.html"/>
      </related>
    </article>
  </body>
</html>