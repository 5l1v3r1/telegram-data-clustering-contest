<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/december-15-uj-vasuti-menetrend-lep-eletbe-december-15-en"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Új vasúti menetrend lép életbe december 15-én"/>
    <meta property="og:description" content="Az új vasúti menetrend számos változást hoz."/>
  </head>
  <body>
    <article>
      <h1>Új vasúti menetrend lép életbe december 15-én</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>Az új vasúti menetrend számos változást hoz.</b>
      </p>
      <p><b>December 15-én, vasárnap lép életbe a személyvonatok 2019-2020-as menetrendje</b> - közölte a MÁV-Start Zrt., a MÁV vasúti személyszállítással foglalkozó leányvállalata pénteken az MTI-vel.</p>
      <p>Az új vasúti menetrend számos változást hoz az utasok számára, bővíti a választható vonatok számát és minőségét, figyelembe veszi az utazási szokásokat és javítja a szolgáltatási színvonalat - áll a közleményben.</p>
      <p>Fontosabb változás, hogy<b> Zalaegerszegre InterCity vonattal lehet majd eljutni</b>: Göcsej InterCity néven kétóránként, napi hét pár vonat közlekedik gyorsvonati kocsikkal kiegészítve Budapest-Székesfehérvár-Veszprém-Zalaegerszeg között, amelynek köszönhetően 17-34 perccel csökken a menetidő. <b>Budapest és Szombathely között is kétóránként közlekednek majd a Bakony IC vonatok.</b></p>
      <p>Az új, ütemes menetrend eredményeként megvalósul Győr és térségének közvetlen vasúti összeköttetése a Balatonnal: a Győr-Celldömölk-Keszthely-Balatonszentgyörgy viszonylatban kétóránként napi hét pár InterRégió vonat fog közlekedni.</p>
      <p><b>Rövidebb lesz a pécsi InterCity-k menetideje</b>, Budapest és Kaposvár között változik az IC vonatok közlekedése.<br/><b>Budapest és Szeged között</b> vasárnaponként Televonat közlekedik, változik az InterCity-vonatok közlekedése és megállási rendje.</p>
      <p>Az esztergomi elővárosi vonalon napközben nagyobb lesz a vonatkínálat és egyenletesebb az eloszlásuk; Budapest és Piliscsaba között munkanapokon átlagosan 15 percenként fognak a vonatok közlekedni. A Budapest-Esztergom vonalon csúcsidőn kívül is sűrűn, ütemesen 30 percenként közlekednek majd a vonatok - ismertették.</p>
      <p>A váci zónázó vonatok közlekedését kiterjesztik a reggeli és az esti órákra, ennek eredményeként tovább nő a kínálat.<br/>A Mezőzombor-Sátoraljaújhely vonalszakasz villamosításának eredményeként az eljutási idő Miskolc és Sátoraljaújhely között átlagosan 5 perccel csökken, míg a leggyorsabb eljutást biztosító Budapest-Sátoraljaújhely viszonylatú, pénteken illetve vasárnap közlekedő közvetlen IC vonatpár menetideje mintegy 35 perccel lesz rövidebb.</p>
      <p>Szamos néven egy új vonatpár közvetlen vasúti összeköttetést teremt Szatmárnémeti és Budapest, illetve Bécs között - tudatta a Máv-Start Zrt.<br/>A változásokról további információk <a href="https://www.mavcsoport.hu/mav-start/belfoldi-utazas/menetrendi-fejlesztesek-20192020">itt </a>érhető el.</p>
    </article>
  </body>
</html>