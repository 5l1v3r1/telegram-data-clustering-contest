<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/6g257h"/>
    <meta property="og:site_name" content="News7 Tamil"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="அரசியலமைப்பு சட்டத்தில் ஆளுநர்கள் முக்கிய பங்கு வகிக்கிறார்கள் - குடியரசுத் தலைவர்"/>
    <meta property="og:description" content="அரசியலமைப்பு சட்டத்தில் ஆளுநர்கள் முக்கிய பங்கு வகிக்கிறார்கள் - குடியரசுத் தலைவர்"/>
  </head>
  <body>
    <article>
      <h1>அரசியலமைப்பு சட்டத்தில் ஆளுநர்கள் முக்கிய பங்கு வகிக்கிறார்கள் - குடியரசுத் தலைவர்</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">nandhakumar</a></address>
      <p>
        <b>அரசியலமைப்பு சட்டத்தில் ஆளுநர்கள் முக்கிய பங்கு வகிப்பதாக குடியரசுத் தலைவர் ராம்நாத் கோவிந்த் கூறியுள்ளார். </b>
      </p>
      <p>ஒரு மாநிலத்தின் முதல் குடிமகன் ஆளுநர் என்பதால் மாநிலத்தின் ஜனநாயகத்தை காப்பதில் ஆளுநருக்கு முக்கிய பங்கு உண்டு. பெரும்பான்மையான சட்டப்பேரவை உறுப்பினர்கள் ஆதரவளிக்கும் ஒருவரை முதல்வராக நியமிப்பது மட்டுமே ஆளுநரின் பணி என பலரும் கருதுகின்றனர். ஆனால், மிகவும் இக்கட்டான சூழ்நிலைகளில் ஆளுநர் எடுக்கும் முடிவுகள் மாநிலத்தில் ஆட்சி மாற்றத்தையே ஏற்படுத்துகின்றன என்பதற்கு தற்போதைய மகாராஷ்டிர மாநில அரசியல் விவகாரங்களே சிறந்த உதாரணம்.</p>
      <p>மாநில அரசின் வழிகாட்டியாகவும், தலைவராகவும் உள்ள ஆளுநர்களின் மாநாடு ஆண்டுதோறும் குடியரசு தலைவர் மாளிகையில் நடைபெறுவது வழக்கம். இரண்டு நாட்கள் நடக்கும் இந்த மாநாட்டை, ஜனாதிபதி ராம்நாத் கோவிந்த் துவக்கி வைத்தார். இதில் குடியரசு துணை தலைவர் வெங்கையா நாயுடு, பிரதமர் நரேந்திர மோடி, உள்துறை அமைச்சர் அமித்ஷா உள்ளிட்ட மூத்த மத்திய அமைச்சர்கள் பங்கேற்றுள்ளனர். </p>
      <p>மாநாட்டில் உரையாற்றிய குடியரசுத்தலைவர் ராம்நாத் கோவிந்த், பழங்குடியின மக்களின் வளர்ச்சி மற்றும் அதிகாரம் என்பது நம் நாட்டின் வளர்ச்சியையும், உள்நாட்டு பாதுகாப்பையும் உள்ளடக்கியது என குறிப்பிட்டார். ஆளுநர்கள் தங்களது அரசியலமைப்பு அதிகாரத்தை பயன்படுத்தி பழங்குடியின மக்களுக்கு சரியான வழிகாட்டுதலை வழங்கி, அவர்களின் வாழ்க்கையை மேம்படுத்த வேண்டும் என அவர் தெரிவித்தார். மக்கள் பணிகளில் ஈடுபட்டுள்ள ஆளுநர்களுக்கு பொதுமக்களுக்கு பதிலளிக்கும் பொறுப்பு இருப்பதாகவும் அவர் கூறினார்.</p>
      <p>மேலும், புதிய கல்வி கொள்கைகளின் படி உயர்கல்வி நிறுவனங்கள், ஆராய்ச்சி மற்றும் புதிய கண்டுபிடிப்புகளை ஊக்கப்படுத்த வேண்டும் என்றும் அவர் வலியுறுத்தினார். இதற்கு துணைவேந்தர்களாக உள்ள ஆளுநர்கள் வழிகாட்டியாக இருக்க வேண்டும் என்றும் அவர் தெரிவித்தார். குடியரசுத் தலைவரை தொடர்ந்து மாநாட்டில் உரையாற்றிய பிரதமர் நரேந்திர மோடி, சிறுபான்மையினர் உட்பட சமூகத்தில் பின்தங்கிய மக்களின் தேவைகளை கேட்டு அவர்களின் முன்னேற்றத்திற்காக  ஆளுநர்கள் பணியாற்ற வேண்டும் என தெரிவித்தார்.</p>
      <p>இந்திய அரசியலமைப்பு சட்டம் உருவாக்கப்பட்டதன், 70-ம் ஆண்டு கொண்டாப்படும் தருணத்தில் அரசியலமைப்பு சட்டப்படி ஆளுநர்களும், மாநில அரசும் குடிமக்களுக்கான கடமைகளை பொறுப்புடன் நிறைவேற்ற வேண்டும் என தெரிவித்தார். அனைத்து மாநில ஆளுநர்கள் மற்றும் யூனியன் பிரதேசங்களின் துணைநிலை ஆளுநர்கள் பங்கேற்ற இந்த மாநாட்டில் மகாராஷ்ட்ரா மாநிலத்தில் நிலவி வரும் அரசியல் குழப்பங்கள் காரணமாக அம்மாநில ஆளுநர் பகத் சிங் கோஷியாரி பங்கேற்கவில்லை. <br/> </p>
    </article>
  </body>
</html>