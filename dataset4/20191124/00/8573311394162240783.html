<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/vanityfood/vini/2019/11/24/10-cose-da-sapere-sul-vino"/>
    <meta property="og:site_name" content="VANITY FAIR"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="10 cose da sapere sul vino"/>
    <meta property="og:description" content="Come si fa a capire se è un buon vino, come degustarlo, come abbinarlo, e tante altre risposte a domande che ci poniamo sempre più spesso"/>
  </head>
  <body>
    <article>
      <h1>10 cose da sapere sul vino</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://www.vanityfair.it/author/fsalsi" target="_blank">Fabiana Salsi</a></address>
      <slideshow>
        <figure>
          <img src="https://images.vanityfair.it/wp-content/uploads/2019/09/10134253/L-950x684.jpeg"/>
        </figure>
        <figure>
          <img src="https://images.vanityfair.it/gallery/114018/Big/7a0f1197-46b8-4bbb-baf9-a1d4922e0f46.jpeg"/>
          <figcaption><b>Come si fa a capire se un vino sa di tappo?</b><br/>Spiega l'enologo <b>Marco Mascellani:</b> «Se ha un odore pungente, simile alla muffa, ed è molto sgradevole all'assaggio: è un difetto trasmesso dal tappo, e più precisamente da un fungo che attacca la quercia da cui si estrae il sughero che favorisce la produzione di <b>TCA,</b> ovvero il tricloroanisolo. Anche per questo si stanno diffondendo tappi molto simili a quelli di sughero nell'aspetto ma diversi per composizione. Ecco perché, prima di dire che un vino sa di tappo, è meglio guardarlo bene».<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/f7917e7c-8547-4152-82c8-63f43fbac431.jpeg"/>
          <figcaption><b>Come si assaggia un vino?</b><br/>«Anzitutto - prosegue Mascellani  - si fa un'<b>analisi visiva</b> per controllare che il vino sia limpido e che quindi non presenti opalescenze dovute a processi di sedimentazione sintomatici di instabilità. Poi si fa un'<b>analisi olfattiva:</b> si verifica cioè che il vino non sappia di tappo e che non abbia problemi di ossidazione che gli danno un sentore di marsala o, al contrario, di riduzione dell'ossigeno che provocano un cattivo odore simile a quello dell'uovo marcio. Quindi si beve per avere conferma che sia integro». <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/c8b70cbc-a981-4c09-a376-26bc70f727e0.jpeg"/>
          <figcaption><b>Il rosso va sempre con la carne e il bianco con il pesce?</b><br/>«Questa divisione in macrocategorie ha un suo fondamento: i vini rossi, grazie a<b>i tannini, </b>reagiscono con le proteine della saliva e ripuliscono la bocca dopo aver ingerito cibi succulenti e oleosi come la maggior parte delle carni appunto. È altrettanto vero che è sempre interessante sperimentare: uno spumante o uno champagne, grazie all'anidride carbonica, possono dare una piacevole sensazione di pulizia anche dopo un piatto di polenta con salsicce», prosegue Mascellani.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/2ffad18a-3907-406d-aba7-8ca80fd59cf6.jpeg"/>
          <figcaption><b>Qual è la giusta temperatura per un vino?</b><br/>«In generale - spiega Mascellani - bianchi e rosati dagli 8 ai 12 gradi, spumanti 6-10 gradi perché altrimenti si potrebbe compromettere la finezza del perlage, 16-20 gradi i rossi».<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/e10f5eb0-b4f1-4ebb-9796-576fb439644b.jpeg"/>
          <figcaption><b>Che differenza c'è tra spumante metodo classico e champagne?</b><br/>«Cambiano la zona di produzione e le uve, che a loro volta dipendono dalla zona. I<b>l modo in cui vengono fatti è lo stesso:</b> in Italia si chiama Metodo Classico, e in Francia Champenoise. Prevede una seconda fermentazione in bottiglia, a differenza del metodo Charmat o Martinotti (dal nome del suo inventore italiano) con cui si producono invece il semplice spumante e il Prosecco (che è lo spumante prodotto esclusivamente in Veneto e in alcune zone del Friuli partendo da uve Glera)».</figcaption>
        </figure>
        <figure>
          <img src="https://images.vanityfair.it/gallery/114018/Big/09822f78-a3cf-4fb5-83da-62d3e4a57b10.jpeg"/>
          <figcaption><b>Quali sono le differenze tra i metodi di produzione di spumante Metodo Classico e spumante Metodo Charmat??</b><br/>«La differenza tra i due metodi sta nella <b>seconda fermentazione</b>: in entrambi i casi si aggiungono zucchero e lieviti al vino base già fermentato, ma poi vengono destinati a contenitori diversi ed ermeticamente chiusi affinché non si disperda anidride carbonica e quindi il vino possa trasformarsi in spumante. Spumanti Metodo Charmat (metodo con il quale viene prodotto il Prosecco) rifermentano in grandi autoclavi, mentre spumante Metodo Classico e champagne vanno direttamente in bottiglia, dove al termine della rifermentazione rimangono in affinamento per periodi che possono arrivare anche a molti anni».<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/0bd142b1-51d2-486e-b023-8f4f2ae5a8bf.jpeg"/>
          <figcaption><b>Cosa sono i vini naturali?</b><br/>«Tendenzialmente sono <b>i vini fatti con il minor intervento possibile dell'uomo</b>: in effetti non c'è una definizione univoca, né esiste un'etichetta per identificare i vini naturali. Ora esiste un disciplinare di produzione stilato da un’associazione di produttori che si definiscono appunto "naturalisti", ma è semplicemente una sorta di autoregolamentazione che stabilisce il non utilizzo di qualsiasi coadiuvante tecnologico ad eccezione dei solfiti. Personalmente non ritengo la definizione “vini naturali” corretta», dice Mascellani.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/5ca82741-019b-4afb-bc69-f5264806e3f6.jpeg"/>
          <figcaption><b>Vini bio o naturali: qual è la scelta più sostenibile?</b><br/>«Dipende da come vengono fatti: delle volte un'azienda biologica fa più trattamenti usando molecole ammesse come il rame perché sono meno efficaci di quelle dell'agricoltura convenzionale. Quindi <b>bere (o mangiare) bio non è sempre la scelta più sostenibile:</b> l'ideale sarebbe sapere come opera ogni singola azienda», suggerisce Mascellani.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/a194f83a-6b80-4eec-a91c-7bd03e0da594.jpeg"/>
          <figcaption><b>Cosa sono i vini vegani?</b><br/>«Sono i vini fatti senza usare <b>nessun tipo di sostanza di origine animale</b>, come l'albumina, la caseina, la colla di pesce o la gelatina suina: sono esempi tra i chiarificanti più diffusi che scompaiono quando si filtra il vino», spiega l'enologo.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/114018/Big/37b9a7f0-e2dc-4ab7-85f0-49731de44a26.jpeg"/>
          <figcaption><b>La nuova tendenza sul vino da conoscere?</b><br/>«<b>I vini Piwi:</b> acronomino di Pilzwiderstandfähig. Sono i vini ottenuti da varietà resistenti: ibridazioni tra varietà di uve tradizionali e di altre parti del mondo che consentono di ottenere piante resistenti ad alcune delle malattie più diffuse e che quindi non hanno bisogno di trattamenti chimici».<cite>stock.adobe.com</cite></figcaption>
        </figure>
        <figcaption>Le cose da sapere sul vino</figcaption>
      </slideshow>
      <p>
        <b>Come si fa a capire se è un buon vino, come degustarlo, come abbinarlo, e tante altre risposte a domande che ci poniamo sempre più spesso</b>
      </p>
      <p>Sul vino non ci batte nessuno. Quest’anno, secondo Coldiretti, si stima <b>una produzione fra i 47 e i 49 milioni di ettolitri</b> che ci piazza al primo posto al mondo e tutto fa presagire che <b>quella del 2019 sarà un’ottima annata</b>. Crescono anche i consumi: una analisi della Coldiretti sulla base dei dati dell’OIV dice che <b>sono aumentati dell’8% negli ultimi 5 anni.</b></p>
      <p><b>BERE CONSAPEVOLMENTE</b><br/>Contemporaneamente siamo diventati <b>più attenti a ciò beviamo</b>: prediligiamo vini di qualità,  c’è un boom dei corsi di sommelier e cresce, in generale, la cultura della degustazione consapevole.</p>
      <p>Insomma, oltre <b>a bere meglio vogliamo sapere anche come bere,</b> evitando possibilmente di fare errori.</p>
      <p><b>GLI ERRORI E LE COSE DA SAPERE</b><br/>I più comuni sono spesso dettati dalla <b>fretta</b>. Esempi? «Si beve facendo più di una sorsata alla volta, quasi saltando la lingua che è l’organo deputato alla degustazione, non si impugna il bicchiere dallo stelo, e spesso ci si dimentica di sentire l’odore del vino», spiega <b>l’enologo Marco Mascellani.</b> Partendo da qui gli abbiamo chiesto di rispondere alle<b> domande che ci facciamo più spesso sul vino</b> e ci ha svelato tutto ciò che c’è da sapere, per bere meglio e anche per fare un figurone al ristorante. <i><b>Per saperne di più sfogliate la gallery</b></i></p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/vanityfood/vini/2019/01/31/vino-rosso-quale-scegliere-40-etichette-che-vale-la-pena-provare"/>
        <a href="https://www.vanityfair.it/vanityfood/vini/2019/07/12/5-cantine-da-visitare-nelle-colline-del-prosecco"/>
        <a href="https://www.vanityfair.it/vanityfood/vini/2019/03/23/champagne-le-migliori-cantine-da-visitare-francia"/>
      </related>
    </article>
  </body>
</html>