<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185093/%E0%A7%A9-%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%9C%E0%A6%B0%E0%A7%81%E0%A6%B0%E0%A6%BF-%E0%A6%AC%E0%A7%88%E0%A6%A0%E0%A6%95%E0%A7%87-%E0%A6%AC%E0%A6%B8%E0%A6%9B%E0%A7%87%E0%A6%A8-%E0%A6%86%E0%A6%9C"/>
    <meta property="og:site_name" content="somoynews.tv"/>
    <meta property="article:published_time" content="2019-11-24T00:47:00+00:00"/>
    <meta property="og:title" content="৩ মন্ত্রী জরুরি বৈঠকে বসছেন আজ"/>
    <meta property="og:description" content="সম্প্রতি নিত্যপণ্যের মূল্যবৃদ্ধিসহ বিভিন্ন বিষয়ে সরকারের তিন মন্ত্রী জরু..."/>
  </head>
  <body>
    <article>
      <h1>৩ মন্ত্রী জরুরি বৈঠকে বসছেন আজ</h1>
      <address><time datetime="2019-11-24T00:47:00+00:00">24 Nov 2019, 00:47</time> by <a rel="author">সময় সংবাদ</a></address>
      <p><b>সম্প্রতি নিত্যপণ্যের মূল্যবৃদ্ধিসহ বিভিন্ন বিষয়ে সরকারের তিন মন্ত্রী জরুরি বৈঠকে বসতে যাচ্ছেন আজ। রোববার (৩৪ নভেম্বর) দুপুর ১২টায় রাজধানীর মতিঝিলে ফেডারেশন অব বাংলাদেশ চেম্বার অব কমার্স অ্যান্ড ইন্ডাস্ট্রিজ (এফবিসিসিআই) ভবনে এ বৈঠক হবে।</b><br/><br/>চাল, ডাল, তেল ও পেঁয়াজসহ নিত্য প্রয়োজনীয় পণ্যের সরবরাহ, মজুদ পরিস্থিতি এবং বাজারজাত নিয়ে এ বৈঠক তাদের। তিন মন্ত্রী হলেন- শিল্পমন্ত্রী নুরুল মজিদ মাহমুদ হুমায়ুন, বাণিজ্যমন্ত্রী টিপু মুনশি ও খাদ্যমন্ত্রী সাধন চন্দ্র মজুমদার।<br/><br/>শনিবার (২৩ নভেম্বর) এফবিসিসিআইয়ের জনসংযোগ কর্মকর্তা মোহম্মদ জসীম উদ্দিন স্বাক্ষরিত এক সংবাদ বিজ্ঞপ্তিতে এই তথ্য জানানো হয়।<br/><br/>এফবিসিসিআইয়ের সংবাদ বিজ্ঞপ্তিতে জানানো হয়, তিন মন্ত্রীর এই জরুরি বৈঠকে উপস্থিত থাকবেন জাতীয় রাজস্ব বোর্ডের (এনবিআর) চেয়ারম্যান মোশাররফ হোসেন ভূঁইয়াসহ জাতীয় ভোক্তা অধিকার সংরক্ষণ অধিদফতর, বাংলাদেশ ট্যারিফ কমিশন, প্রতিযোগিতা কমিশনের ঊর্ধ্বতন কর্মকর্তা, সংশ্লিষ্ট ব্যবসায়ী সংগঠন ও প্রতিষ্ঠানের প্রতিনিধিরা।<br/><br/>আরও জানানো হয়, নিত্যপ্রয়োজনীয় পণ্য চাল, ডাল, গম, ভোজ্যতেল, পেঁয়াজ, রসুন, আদা, হলুদ, মরিচ, গরম মসলা, চিনি, লবণ, মাছ, মাংস ও পোল্ট্রির বছরব্যাপী চাহিদা, দেশে পণ্যের উৎপাদন, আমদানি, মজুদ-ব্যবস্থা, সরবরাহ ব্যবস্থাপনা ও যৌক্তিক মূল্য নির্ধারণের প্রয়োজনীয় দিকনির্দেশনা নিয়ে বৈঠকে আলোচনা হবে বলে জানানো হয় সংবাদ বিজ্ঞপ্তিতে।</p>
    </article>
  </body>
</html>