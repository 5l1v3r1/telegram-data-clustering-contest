<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301079/%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%A8%D8%A7%D9%84%D8%A7-%D9%86%D9%85%DB%8C-%D8%B1%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T00:39:00+00:00"/>
    <meta property="og:title" content="قیمت مسکن بالا نمی‌رود"/>
    <meta property="og:description" content="سرپرست دفتر اقتصاد مسکن وزارت راه و شهرسازی با بیان این‌که تعداد خانه‌های خالی از سکنه کاهش یافته است گفت: قیمت مسکن در ماه‌های آینده افزایش نمی‌یابد؛ مگر این‌که تحولات پیش‌بینی نشده‌ای در فضای کلی اقتصاد ایجاد شود."/>
  </head>
  <body>
    <article>
      <h1>قیمت مسکن بالا نمی‌رود</h1>
      <address><time datetime="2019-11-24T00:39:00+00:00">24 Nov 2019, 00:39</time> by <a rel="author">مجید انتظاری</a></address>
      <p>سرپرست دفتر اقتصاد مسکن وزارت راه و شهرسازی با بیان این‌که تعداد خانه‌های خالی از سکنه کاهش یافته است گفت: قیمت مسکن در ماه‌های آینده افزایش نمی‌یابد؛ مگر این‌که تحولات پیش‌بینی نشده‌ای در فضای کلی اقتصاد ایجاد شود.</p>
      <p>پروانه اصلانی در گفت‌وگو با ایسنا اظهار کرد: دلیل <b><a href="https://www.isna.ir/news/98080502340/">افزایش کمتر از یک درصدی قیمت مسکن شهر تهران در مهرماه</a></b> نسبت به شهریورماه، عمدتا به افزایش معاملات منطقه ۱ برمی‌گردد که در ماه‌های قبل از آن معاملات و قیمت در این منطقه افت محسوسی داشت؛ بنابراین بعید است که قیمت خانه در ماه‌های آینده افزایش یابد؛ مگر این‌که تحولات پیش‌بینی نشده‌ای در اقتصاد کلان پیش بیاید.</p>
      <p>وی افزود: آینده بازار مسکن، بسیار وابسته به سایر حوزه‌ها از جمله اقتصاد کلان و اقتصاد خانوار است. ما تلاش می‌کنیم با تشویق به عرضه مسکن، عمر رکود را کوتاه کنیم ولی لزوما همه‌ی اقدامات مربوط به ما نیست.</p>
      <p>اصلانی ادامه داد: ما به اندازه بسیار کمی با فعالیت‌های بخشی می‌توانیم در بخش مسکن اثرگذار باشیم. به هر حال این تاثیرگذاری اگر باشد بهتر از این است که نباشد اما تاکید می‌کنم در صورتی می‌توانیم از وضعیت رکودی بیرون بیاییم که حوزه‌های تولید ملی، درآمد سرانه و بخش تقاضا تقویت شود. تقویت حساب پس‌انداز از جمله این اقدامات است.</p>
      <p>سرپرست دفتر برنامه‌ریزی و اقتصاد مسکن تصریح کرد: با توجه به افزایش قیمت مسکن که منجر شده بود تسهیلات خانه اولی‌ها قدرت پوشش‌دهی قیمت مسکن در کلانشهرها را از دست بدهد، صندوق پس‌انداز مسکن یکم را به پروژه اقدام ملی متصل کردیم؛ زیرا بیش از ۳۵۰ هزار نفر در این صندوق سپرده‌گذاری کرده‌اند که با این وام نمی‌توانند خانه بخرند. کارهایی که ما می‌توانیم انجام دهیم از این دست اقدامات است.</p>
      <p>
        <b>تعداد خانه‌های خالی کاهش یافته است</b>
      </p>
      <p>اصلانی با بیان این‌که معتقدم  آمار خانه‌های خالی کاهش یافته است گفت: آمار ۲ میلیون و ۵۸۰ هزار خانه خالی در کل کشور مربوط به سال ۱۳۹۵ است. بعد از رشد معاملات و رشد قیمت در سال ۱۳۹۶ بسیاری از خانه‌های خالی وارد بازار شد. واحدهایی که خالی از سکنه باقی مانده عمدتا لوکس است و ما به عنوان سیاست‌گذار نمی‌توانیم روی آنها حساب کنیم؛ هرچند تمایل داریم که وارد بازار مصرف شوند. ارزیابی من این است که تعداد واحدهای خالی بسیار کاهش یافته و اگر سرشماری جدیدی صورت بگیرد قطعا آن حجم از خانه‌های خالی را نخواهیم داشت.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98080502340/%D8%A7%DB%8C%D8%B3%D8%AA-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D9%85%D9%87%D8%B1%D9%85%D8%A7%D9%87"/>
        <a href="https://www.isna.ir/news/98082516572/%D9%86%D8%B1%D8%AE-%D8%B3%D9%88%D8%AE%D8%AA-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D9%82%DB%8C%D9%85%D8%AA-%D9%85%D8%B3%DA%A9%D9%86-%D9%86%D8%AF%D8%A7%D8%B1%D8%AF"/>
      </related>
    </article>
  </body>
</html>