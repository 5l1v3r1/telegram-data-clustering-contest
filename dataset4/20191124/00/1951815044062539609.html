<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eva.bg/article/38432-13-vaprosa-kam-Daniel-Nenchev"/>
    <meta property="og:site_name" content="EVA"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="13 въпроса към... Даниел Ненчев"/>
    <meta property="og:description" content="Обръщаме се към различни възрасти и професии с желанието да поговорим искрено и да чуем тяхната гледна точка за нещата от живота. 13 въпроса, 13 отговора. На eva.bg. Говорят хората, които ни вдъхновяват и ни карат да вървим напред. Надяваме се и вие да бъдете един от тях."/>
  </head>
  <body>
    <article>
      <h1>13 въпроса към... Даниел Ненчев</h1>
      <address><time datetime="2019-11-24T00:00:00+00:00">24 Nov 2019</time> by <a rel="author" href="https://eva.bg/author/189-eva-bg" target="_blank">eva.bg</a></address>
      <slideshow>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/2019_11_05_Daniel_Nenchev_Book_Damianova_48.jpg"/>
          <figcaption>Даниел Ненчев с Ивайло Нойзи Цветков и Бойко Василев на премиерата на книгата<cite>Снимка: Гергана Дамянова</cite></figcaption>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/2019_11_05_Daniel_Nenchev_Book_Damianova_50.jpg"/>
          <figcaption>
            <cite>Снимка: Гергана Дамянова</cite>
          </figcaption>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/_.jpg"/>
          <figcaption>
            <cite>Снимка: Златимир Араклиев</cite>
          </figcaption>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/Idei_bez_granici_jpg.jpg"/>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/portreti28.jpg"/>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/portreti30.jpg"/>
        </figure>
        <figure>
          <img src="https://eva.bg/media_cache/article_popup_gallery/media/EVA-TALK/interview/Daniel%20Nenchev/portreti9.jpg"/>
        </figure>
      </slideshow>
      <p>
        <b>Обръщаме се към различни възрасти и професии с желанието да поговорим искрено и да чуем тяхната гледна точка за нещата от живота. 13 въпроса, 13 отговора. На eva.bg. Говорят хората, които ни вдъхновяват и ни карат да вървим напред. Надяваме се и вие да бъдете един от тях.</b>
      </p>
      <p>Даниел Ненчев излъчва леката тъга на интелигентен човек. Дори усмивката му е приглушено-лъчезарна. Лицето му, вече обрамчено с брада, е познато на мнозина от предаванията "Денят започва с култура" по БНТ 1 и "Мултимедия" по Bulgaria ON AIR, гласът му звучи в "Нова култура" по Дарик радио. Писал е и пише в Max, Капитал, Дневник, Intro, Артизанин, egoist.bg и др.</p>
      <p>Наскоро Даниел издаде „Идеи без граници" (от «Книгомания») с най-добрите си интервюта с български артисти със значими постижения по света. В почетния списък са: Александрина Пендачанска, Александър Морфов, Алек Попов, Андрей Паунов, Васко Василев, Веско Ешкенази, Владимир Тодоров, Галин Стоев, Георги Господинов, Диана Добрева, Димитър Динев, Димитър Маринов, Иван Газдов, Илия Троянов, Йордан Камджалов, Камен Донев, Капка Касабова, Лилия Абаджиева, Лъчезар Бояджиев, Милко Лазаров, Недко Солаков, Павел Койчев, Райна Кабаиванска, Самуел Финци, Стефан Командарев, Теди Москов, Теодор Ушев, Теодосий Спасов, Христо Явашев-Кристо, Явор Гърдев, Ясен Гюзелев.</p>
      <p>С повечето от тях и ние сме разговаряли, за други леко завиждаме. Интервюто не е лек жанр, а напоследък е и много банализиран. Интервютата на Даниел приличат на самия него (това не е някакво откритие като за Нобел), те са деликатни като питания, но целта им стои надълбоко като при нефтен сондаж. При това се случват с добър ритъм. «Тази книга излиза точно 30 години след началото на демократичните промени в България и в Европа. – пише Даниел Ненчев. - Моето поколение – на хората, чийто съзнателен живот включва тези 30 години, не живее с мантрата на покрусата „Каква я мислехме, каква стана...". И, слава богу!</p>
      <p>
        <b>С кого разговаряте напълно искрено и пред кого разкривате сърцето си?</b>
      </p>
      <p>Анна. Тя е половината от онова, от което аз съм другата половина и което на Земята е толкова популярно с името “любов”. Моята вдъхновителка, осъществителка и възхитителка.</p>
      <p>
        <b>Как тълкувате сентенцията "Мълчанието е злато"?</b>
      </p>
      <p>Като проява на добро възпитание. Вярвам, че всяка лична свобода граничи със свободата на някой друг. Особено популярна е публичната критика в социалните мрежи днес. Тя обаче често е язвителна и унизителна. Това не е свобода на словото и е обратното на критиката. Това просто не е хубаво. По-добре е да се замълчава, отколкото да се наранява. Иначе вярвам също, че винаги по-добре да се говори. Че “Мълчанието е ЗЛОТО”. В комуникацията, в общуването, в свързването между хората и в любопитството един към друг се крият всички ключета за щастие.</p>
      <p>
        <b>Имате ли таен дневник? Как подреждате преживяванията си?</b>
      </p>
      <p>Да. Дневникът ми е тежък мозъчен склад, пълен с различни тайни идеи за реализиране. Всички те целят свързване на човешки същества.</p>
      <p>
        <b>Изборът, който определи/промени посоката на живота ви?</b>
      </p>
      <p>Винаги съм знаел, че ще бъда журналист като дядо ми. Но като тийнейджър си мислех да ставам спортен журналист като Борис Касабов. След това обаче за кратко бях съквартирант с журналистите Ваня Ефтимова, която сега живее в САЩ, и Даниел Чипев, които ми подариха няколко списания егоист. От там насетне всичко се промени, защото избрах да се занимавам с журналистика в областта на съвременната култура.</p>
      <p>
        <b>Ако сега трябва да изберете професия, каква би била тя?</b>
      </p>
      <p>Журналист.</p>
      <p>
        <b>Каква е вашата представа за щастието? А за нещастието?</b>
      </p>
      <p>Нещастие - хора, които се обичат да се разделят. Щастие - семейство или приятели, които са заедно, говорят си, обичат се, смеят се и, в най-добрия случай, играят игри.</p>
      <p>
        <b>Кои са трите думи, които ви описват най-добре?</b>
      </p>
      <p>Любопитството. Човеколюбието. Комбинативността.</p>
      <p>
        <b>Кого или какво следвате в Инстаграм?</b>
      </p>
      <p>Wallpapermag, Стефан Загмайстер, Жан Нувел, Кристо и Жан Клод, Олафур Елиасон, Аниш Капур. Различни музеи и дизайнерски неща. Художници, които харесвам - Милена Вълнарова, Зара Александрова, Дамян Дамянов, Симеон Стоилов, Албена Лимони, Костадин Кокаланов, Ясен Згуровски, Евгени Йонов и други.</p>
      <p>
        <b>Какъв талант бихте искали да притежавате?</b>
      </p>
      <p>Да пея. Да свиря на китара.</p>
      <p>
        <b>Може ли любовта да бъде безусловна?</b>
      </p>
      <p>Не. Условието е вечността.</p>
      <p>
        <b>За какво използвате парите си?</b>
      </p>
      <p>Напоследък основно за придвижване с електрически скутери. За купуване на скъпи албуми и книги, съответно за произвеждане на домашни скандали от това.</p>
      <p>
        <b>С какво са свързани страховете ви?</b>
      </p>
      <p>Със смъртта.</p>
      <p>
        <b>Какво ви кара сутрин да ставате от леглото?</b>
      </p>
      <p>Да правя закуска на Ани. Да говоря с хората. Да чета.</p>
    </article>
  </body>
</html>