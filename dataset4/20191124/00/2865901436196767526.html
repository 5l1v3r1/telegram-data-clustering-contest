<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/opasni-princ-je-zavladao-od-crnog-pantera-i-mirceinog-sina-sada-trazi-glavu-zorza-zezusa-i-skalp-liverpula-video/343335"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Opasni princ je zavladao: Od Crnog pantera i Mirčeinog sina sada traži glavu Žorža Žezusa i skalp Liverpula (VIDEO)"/>
    <meta property="og:description" content="Razvan Lučesku doneo dugo čekano titulu Al Hilalu"/>
  </head>
  <body>
    <article>
      <h1>Opasni princ je zavladao: Od Crnog pantera i Mirčeinog sina sada traži glavu Žorža Žezusa i skalp Liverpula (VIDEO)</h1>
      <h2>Razvan Lučesku doneo dugo čekano titulu Al Hilalu</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Aleksandar Gligorić</a></address>
      <p>Posle lude završnice južnoameričke Lige šampiona i kontinentalne titule Flamenga, danas smo dobili i poslednjeg učesnika narednog SP za klubove. Saudijski Al Hilal je popunio mesto osvajanjem Lige šampiona Azije.</p>
      <p>I zacementirao status najvećeg kluba azijskog fudbala! Posle skoro 15 godina, Saudijci opet vladaju fudbalskom Azijom.</p>
      <p>U revanš meču finala, Al Hilal je kao gost pobedio japansku Uravu sa 2:0 i potvrdio da je u ovom trenutku bez premca najveći azijski klub. U prvom meču finala je na svom terenu slavio 1:0, tako da je ova titula osvojena u dominantnom stilu. Pogotovo što je Al Hilal na putu do finala eliminisao <b>Ćavijev</b> Al Sad (a rivalitet Kataraca i Saudijaca je postao ogroman). Pre Al Sada su izbacili i najvećeg lokalnog rivala Al Itihad, da bi se na kraju osvetili Uravi za poraz u finalu od pre dve godine. Titula čista kao suza.</p>
      <figure>
        <iframe src="https://www.youtube.com/embed/FX5bYIVJZxM" width="425" height="349" data-service="Youtube" scrolling="no"/>
      </figure>
      <p>Ovo im je treći put da su popeli na azijski tron i po tome su izjednačeni sa južnokorejskim Pohang Stilersima. Niko drugi nema više od dve kontinentalne titule. A mogla je da ima i Urava da je pobedila. Prethodne dve je osvojila 2007. i 2017. godine i izrasla u silu azijskog fudbala. Ipak, ovoga puta je red bio na Al Hilal. Bilo bi mnogo da su i ovo izgubili. Pored tog izgubljenog finala od Urave pre dve godine i dve osvojene titule 1991. i 2000. godine, Al Hilal je imao još tri poraza u finalima za kontinentalnu krunu i smatran je velikim gubitnikom ovog takmičenja. Peti poraz u sedam finala bi baš bio previše… Pogotovo za klub koji podržava kraljevska porodica iz kuće Sauda. A kraljevska porodica <b>Bin Salman </b>nije navikla da gubi i da ne dobija ono što želi. Primera radi, princ <b>Bin</b> <b>Salman</b> je pred današnje finale u Japanu naredio da se obezbedi avionski prevoz za oko 3.000 Al Hilalovih navijača na trošak kraljevske porodice.</p>
      <p>Čovek koji je uspeo ono što ostala poznata trenerska imena nisu pre njega je rumunski strateg <b>Razvan</b> <b>Lučesku</b>. U istoj godini je doneo ttulu PAOK-u u Grčkoj i azijsku titulu Al Hilalu. Menjao je saudijski velikan mnoga poznata imena na svojoj klupi u ovom veku, bili su tu <b>Žorž Žezus, Ramon Dijaz, Zlatko Dalić, Anotan Kombuare, Ivan Hašek, Tomas Dol, Erik Gerets, Ad de Mos, Artur Žorž, Safet Sušić</b> i niko nije uspeo da osvoji titulu šampiona Azije. <b>Lučesku</b> je došao i za šest meseci ostvario san prebogatom Al Hilalu i kraljesvkoj familiji koja ga podržava.</p>
      <p>Naravno, nije samo <b>Lučesku</b> taj koji je bio ključ titule.</p>
      <p>Saudijska Arabija je pre dve godine započela proces delimičnog otvaranja prema svetu po naredbi i planu ambicioznog, lukavog i opasnog princa prestolonaslednika <b>Mohameda</b> <b>Bin</b> <b>Salmana</b>. Što se prenelo i na fudbal. Nekadašnji ministar sporta i prinčev blizak prijatelj <b>Šeik</b> <b>Turki</b> (današnji vlasnik Almerije) je veliki zaljubljenik u fudbal i nagovorio je <b>Bin</b> <b>Salmana</b> kao velikog Al Hilalovog navijača na zeleno svetlo za modernizaciju ovog sporta u Kraljevini. Limit stranaca je od 2017. godine sa četvorice podignut na osmoricu. Klubovi su počeli da dovode kvalitetne strance, a od 10 najvećih transfera u istoriji saudijskog fudbala, čak osam je napravljeno u poslednjih godinu i po dana. Ogromna lova je počela da se vrti… </p>
      <figure>
        <img src="https://mozzartsport.com/upload/CKEditor/15.11.2019./2019-11-09T194429Z_819946528_RC2V7D9365GK_RTRMADP_3_SOCCER-AFCCHAMPIONS-ALH-URA-REPORT.JPG"/>
      </figure>
      <p>Iako najbogatiji i najveći klub, Al Hilal nije prednjačio sa  kupovinama. Za razliku od rivala Al Itihada, Al Nasra i Al Ahlija, velikan iz Rijada je relaizovao samo jedan veliki transfer. Tek pošto su ga probali na pozajmici i uverili se u njegove kvalitete, otkupili su peruansko krilo <b>Andrea Karilja</b> od Benfike za 9.500.000 evra. To je jedini Al Hilalov transfer među 15 najvećih saudijskog fudbala u poslednje dve godine.</p>
      <p>Međutim, to ne znači da Al Hilal nije trošio. Naprotiv. Ali, je trošio pametnije od konkurencije. Al Hilal je finansijsku moć pokazivao u nuđenju faraonskih ugovora poznatim pojačanjima. Nije plaćao velika obeštećenja, ali je astronomskim platama doveo prave i proverene igrače. <b>Bafetimbi</b> <b>Gomis</b> je došao za platu od 7.000.000 evra godišnje i počeo da rešeta. <b>Sebastijan Đovinko</b> je došao kao slobodan igrač i potpisao na tri i po godine za neverovatnih 10.000.000 evra po sezoni.</p>
      <p>Ipak, falio je pravi trener…</p>
      <p>Al Hilal je mislio da je rešio to pitanje kada je doveo <b>Žorža Žezusa</b> pre godinu i po dana. Iako je imao dobre rezultate, ubrzo su se posvađali oko para i Saudijci su morali da traže novog trenera. Prevarili su se sa <b>Zoranom</b> <b>Mamićem</b> koji je oteran posle tri meseca kada je upropastio sezonu. Iako je imao najjači tim, Al Hilal je izgubio tiulu?! Tri kola pre kraja mu je <b>Leandre</b> <b>Tavamba</b> sa golom i asistencijom naneo kobni poraz koji je lansirao Al Nasr ka tituli. Pre toga su <b>Tavamba</b> i njegovi autsajderi iz Al Tavona šokirali Al Hilal u polufinalu kupa (5:0!), smenili <b>Mamića</b> i praktično uništili  sezonu najvećem saudijskom klubu.</p>
      <p>Ostala je slamka spasa…</p>
      <p>Lia šampiona je bila u toku, Al Hilalu je dobro išlo u grupnoj fazi i morali su da nešto promene kako i to takmičenje ne bi otišlo dođavola. Tražili su, birali i pogodili!</p>
      <p><b>Razvan Lučesku</b> je uspeo da ukletom PAOK-u donese titulu posle tri i po decenije, pa je definitivno bio pravi čovek da prekine i Al Hilalov post u Lig šampiona. Imao je status božanstva u Solunu i zato je bio pravi šok kada je pred kvalifikacije za Ligu šampiona objavio da ide u Al Hilal.</p>
      <p>Zašto? Pitali su se svi u Solunu, Grčkoj pa i šire.  </p>
      <figure>
        <img src="https://mozzartsport.com/upload/CKEditor/15.11.2019./2019-02-10T180925Z_2133738451_RC1E26706D00_RTRMADP_3_SOCCER-GREECE-PAO-OLY.JPG"/>
      </figure>
      <p>Odgovor je jednostavan. Kada zarađujete 800.000 evra godišnje i neko drugi vam ponudi povišicu na 4.000.000 evra za isti period, šta biste uradili? <b>Lučesku</b> nije odbio ugovor karijere. Kada je došao u Al Hilal, nije mnogo kukako za pojačanjima, ali je napravio čistku preplaćenih i promašenih pojačanja koja su snosila odgovornost za nedopustiv slom u finišu domaće sezone. Lučesku je brzo video ko mu je potreban, a ko ne.  Klub su redom napuštali legendarni golman <b>Al Habsi</b>, španski bek <b>Alberto Botija,</b> australijski reprezentativac <b>Miloš Degenek</b>, nekadašnja Salcburgova gol-mašina <b>Đonatan</b> <b>Sorijano</b> i prenaduvana zvezda arapskog fudbala <b>Omar</b> <b>Abdulrahman</b>. Jedino <b>Lučeskuovo</b> pojačanje za Ligu šampiona je bio odlični južnokorejski štoper <b>Jang Hjun So</b> koji je iz domovine pobegao zbog problema sa zakonom i zamenio je u <b>Degeneka</b> u poslednjoij liniji.</p>
      <p><b>Gomis</b> i <b>Đovinko</b> su ostali udarne igle tima, <b>Kariljo</b> je bio taj treći stranac koji je pravi razliku, a <b>Jang</b> je utegao odbranu. Uz gomilu reprezentativaca Saudijske Arabije čiji vezni red je praktično kopija Al Hilalovog.  I <b>Lučeskuov</b> tim je počeo da melje. <b>Gomis</b> je rešetao, a <b>Đovinko</b> izluđivao protivnike. Imali su samo pomračenje u revanšu protiv Al Sada (izgubili kod kuće 2:4 posle gostujuće pobede 4:1), ali u svim ostalim mečevima su držali kontrolu. Na kraju su Uravu pobedili u oba meča finala. <b>Crni</b> <b>Panter</b> kako glasi <b>Gomisov</b> nadimak zbog specifičnog stila radovanja iz vremena kada je igrao u Sent Etjenu je dao 11 golova u Ligi šampiona i takmičenje završio kao prvi strelac i MVP takmičenja.</p>
      <figure>
        <img src="https://mozzartsport.com/upload/CKEditor/15.11.2019./EKJbtU2UUAA1984.jpg"/>
      </figure>
      <p>Osim toliko čekane titule, Al Hilal je obezbedio mesto i na SP za klubove koje počinje za dvadesetak dana u obližnjoj Dohi. Tamo ih prvo čeka okršaj sa afričkim šampionom Esperansom iz Tunisa, a onda ciljaju polufinale sa Flamengom. Na čijoj klupi sedi <b>Žorž</b> <b>Žezus</b> koji je na ružan način napustio klupu Al Hilala. Bogati Saudijci ne praštaju lako kada im se neko zameri, pa će <b>Lučesku</b> i igrači biti debelo premirani i motivisani da prvo pokažu ko je fudbalski gazda u kompletnom arapskom svetu, a da se potom osvete i <b>Žezusu</b>.</p>
      <p>Planirano finale protiv Liverpula bi bio fenomenalan kraj fenomenalne godine za rumunskog stručnjaka. koji više nije <b>Mirčein</b> sin.</p>
      <p>(FOTO: Reuters)</p>
      <figure>
        <img src="https://mozzartsport.com/upload/CKEditor/15.11.2019./30.jpg"/>
      </figure>
    </article>
  </body>
</html>