<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/bo-5g-motil-gps/194348/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Bo 5G motil GPS?"/>
    <meta property="og:description" content="O 5G zadnje čase pogosto beremo, saj so sočasno z razvojem omrežja glasnejši postali tudi kritiki omrežja. Medtem ko so teoretiki zarot prepričani, da bo 5G..."/>
  </head>
  <body>
    <article>
      <h1>Bo 5G motil GPS?</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>O 5G zadnje čase pogosto beremo, saj so sočasno z razvojem omrežja glasnejši postali tudi kritiki omrežja. Medtem ko so teoretiki zarot prepričani, da bo 5G škodoval ljudem in drugim živim bitjem, čeprav znanstveni dokazi kažejo <a href="https://www.monitor.si/clanek/teorije-zarote-koga-kuha-5g/192624/">obratno</a>, pa niso čisto iz trte izviti pomisleki, da se utegne 5G tepsti s kakšno tehnologijo.</b>
      </p>
      <p>Pisali smo že, da sta se <a href="https://www.monitor.si/clanek/bo-5g-poslabsal-vremenske-napovedi/192625/">oglasili</a> NASA in NOAA, češ da bo 5G pri frekvenci 24 GHz motil satelite, ki pri 23,6 GHz snemajo ozračje in določajo vodno paro. To je pomembno za vremenske napovedi in poslabšanje kakovosti teh informacij bi v resnici poslabšalo zanesljivost vremenskih napovedi.</p>
      <p>Sedaj pa se je oglasilo tudi ameriško obrambno ministrstvo, ki je Zvezni komisiji za telekomunikacije (FCC) priporočilo, da 5G ne dovoli uporabe pasu L med 1,0 in 2,0 GHz. Pri frekvenci 1575,42 MHz namreč deluje signal GPS, ki je zaradi velike oddaljenosti satelitov precej šibak. Močan signal 5G bi v okolici naprav, ki ga oddajajo, lahko poslabšal ali onemogočil navigacijo prek GPS. Prav tako GPS ni edina navigacijska storitev, ki deluje v pasu L. Ta se uporablja še za ladijsko, letalsko in vojaško navigacijo. Obrambno ministrstvo zato svetuje, da 5G najde svoj prostor pod soncem pri kakšni drugi frekvenci.</p>
      <p>
        <a href="https://www.bloomberg.com/news/articles/2019-11-20/ligado-airwaves-proposal-opposed-by-u-s-defense-department-k37vmjb9">Bloomberg</a>
      </p>
      <figure>
        <img src="https://www.monitor.si/media/monitor/slike/novice/2019/november/__1200/smart-city_linkedin.jpg"/>
      </figure>
    </article>
  </body>
</html>