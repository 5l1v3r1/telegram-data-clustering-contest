<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774396,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="למרות ההבטחות: מספר מנותקי החשמל בישראל קפץ ל-46 אלף"/>
    <meta property="og:description" content="בשנת 2018 עלה שיעור מנותקי החשמל ב-13%, כאשר שיעור הניתוקים לזכאים להנחה מביטוח לאומי זינק ב-87% ל-1,900 ניתוקים. זאת על אף התחייבויות רשות החשמל וחברת החשמל לשפר את אמות המידה הנוגעות לניתוקים, לרבות במקרים של צרכנים במצוקה כלכלית"/>
  </head>
  <body>
    <article>
      <h1>למרות ההבטחות: מספר מנותקי החשמל בישראל קפץ ל-46 אלף</h1>
      <h2>בשנת 2018 עלה שיעור מנותקי החשמל ב-13%, כאשר שיעור הניתוקים לזכאים להנחה מביטוח לאומי זינק ב-87% ל-1,900 ניתוקים. זאת על אף התחייבויות רשות החשמל וחברת החשמל לשפר את אמות המידה הנוגעות לניתוקים, לרבות במקרים של צרכנים במצוקה כלכלית</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">ליאור גוטמן</a></address>
      <p>בשנת 2018 חלה החרפה במצב מנותקי החשמל בישראל ומספרם גדל. כך עולה ממסמך שהגיש היום (א') משרד המשפטים לבג"ץ במסגרת בקשתו להצטרף כידיד בית המשפט בעתירה שהוגשה נגד רשות החשמל וחברת החשמל, תחת הדרישה לשינוי דרכי הפעולה הנהוגות כלפי צרכני החשמל בישראל.</p>
      <p>חברת החשמל לא רשאית לנתק לקוחות שלא שילמו את חשבון החשמל, והיא כפופה לאמות מידה שנקבעות על ידי רשות החשמל, שמפקחת עליה. במשרד המשפטים טוענים שרשות החשמל וחברת החשמל התחייבו בעבר לשפר את אמות המידה הנוגעות לניתוקים, ואף חזרו על כך במסגרת עתירה שהוגשה נגדן בשנת 2017 על ידי האגודה לזכויות האזרח. אחת הטענות שעלו בעתירה הייתה שיש להפסיק את הפרקטיקה הנהוגה של ניתוק צרכנים במצוקה כלכלית, לרבות כאלה שצברו פיגורים בתשלום חשבון החשמל.</p>
      <figure>
        <img src="https://images1.calcalist.co.il/PicServer3/2018/12/13/869093/YE0238896-l.jpg"/>
        <figcaption>שעון חשמל <br/>צילום: מאיר פרטוש</figcaption>
      </figure>
      <p>טענת משרד המשפטים, בקשת חופש המידע שהוגשה על ידי הקליניקה לחופש המידע של המכללה למינהל מטעם הסיוע המשפטי במשרד, "אמות המידה המתוקנות לכאורה לא רק שלא שיפרו את מצב הצרכנים, אלא שזה אף הורע, כפי שהתטבא בעלייה בכמות הניתוקים".</p>
      <p> </p>
      <p>בשנת 2018, בה נכנסו לתוקף אמות המידה המתוקנות, עלה שיעור הניתוקים בשל אי תשלום במועד ב-13% לכ-46 אלף ניתוקים. שיעור הניתוקים לזכאים להנחה בחשמל (לקוחות ביטוח לאומי) זינק בכ-87% לכ-1,900 ניתוקים. מספר מוני החשמל שמאפשרים תשלום מראש ירד ב-14%, בניגוד להבטחה להרחיב את השירות.</p>
      <p>  </p>
      <p>מרשות החשמל נמסר בתגובה: "מדובר ברפורמה מהותית שנכנסה לתוקף בשנת 2018 במטרה להגן על אוכלוסיות מוחלשות ולהגדיל את הסדרי החובות על פני ניתוקי החשמל. הרשות מבצעת מעקב אחר יישומה והטמעתה, וככל שיידרש חידוד, הדבר ייעשה".  </p>
      <p>מחברת החשמל נמסר בתגובה: "נתוני שנת 2018 דומים לשנים קודמות ואף פחות מכך, למעט 2017 שבה צמצמה חברת החשמל משמעותית ניתוקי חייבים לאור החלפת מערכות המיחשוב והבילינג ולאור עיצומים בהם נקטו העובדים. אי לכך ההשוואה אינה משקפת נתוני אובייקטיביים.</p>
      <p>"אמות המידה העדכניות המעניקות הגנה לאוכלוסיות מיוחדות מופעלות כלשונן כך שניתן מענה הגנה מלא ללקוחות מוחלשים. סרבני תשלום כרוניים, אשר אינם נמנים על אוכלוסיות עם רקע הסוציו אקונומי נמוך או הבריאותי, היו ונשארו הגורם העיקרי לחובות אשר בגינם נוקטת החברה במדיניות ניתוקים זהירה וממוקדת. היקף חובות אלו נותר בגובה דומה לשנים עברו - כ 400 מיליון שקל. חשוב לנו להדגיש כי חברת החשמל היא זו שיזמה את הקמת שולחן עגול עם פורום הארגונים החברתיים וביחד עמם את עדכון אמות המידה לגביה".</p>
    </article>
  </body>
</html>