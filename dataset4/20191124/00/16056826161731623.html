<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200745"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="হংকংয়ে স্থানীয় নির্বাচনে ভোটগ্রহণ চলছে"/>
    <meta property="og:description" content="হংকংয়ে আজ স্থানীয় নির্বাচনে ভোটগ্রহণ চলছে। এর মধ্য দিয়ে চীনের কাছে একটি বার্তা দিতে চায় গণতন্ত্রপন্থি প্রতিবাদকারীরা। তারা এই নির্বাচনে যাতে কোনোই বিঘ্ন না ঘটে সেজন্য সবার প্রতি আহ্বান জানিয়েছে। কারণ, ৫ মাস ধরে চলা রাজনৈতিক অস্থিরতার পর এ নির্বাচনকে তারা বেইজিংয়ের কাছে একটি শক্ত বার্তা পাঠানোর হাতিয়ার হিসেবে নিয়েছে। এ খবর দিয়ে অনলাইন বিবিসি বলছে, সকাল থেকেই ভোটগ্রহণ কেন্দ্রগুলোতে দীর্ঘ লাইন দেখা যাচ্ছে। এর আগের নির্বাচনের চেয়ে এবার সকাল সকাল দ্বিগুনেরও বেশি মানুষ ভোট দিচ্ছেন। ভোটকেন্দ্রে বড় ধরনের কোনো বিঘ্ন ঘটলে ভোট নেয়া স্থগিত করার হুমকি দিয়েছে কর্তৃপক্ষ। বিশ্লেষকরা বলছেন, সকাল সকাল ভোট কেন্দ্রে যে বিপুল সংখ্যক ভোটারের ভিড় পড়েছে তাতে বিশৃংখলা সৃষ্টি হতে পারে। তেমনটা হলেই ভোট বন্ধ হয়ে যাওয়ার আশঙ্কা রয়েছে। হংকংয়ে এই ভোটে নিবন্ধিত ভোটারের সংখ্যা ৪১ লাখ। সেখানকার মোট জনসংখ্যা ৭৪ লাখ। এই নির্বাচনে হংকংয়ে ডিস্ট্রিক্ট কাউন্সিলে নির্বাচিত হবেন কমপক্ষে ৪০০ কাউন্সিলর। এর মাধ্যমে নিজেদের জনপ্রতিনিধি বাড়িয়ে গণতন্ত্রপন্থি আন্দোলনে চাপ সৃষ্টিতে জোর পাবেন বলে মনে করছেন গণতন্ত্রপন্থি আন্দোলনকারীরা। এই কাউন্সিল শহরটির প্রধান…"/>
  </head>
  <body>
    <article>
      <h1>হংকংয়ে স্থানীয় নির্বাচনে ভোটগ্রহণ চলছে</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মানবজমিন ডেস্ক</a></address>
      <p>হংকংয়ে আজ স্থানীয় নির্বাচনে ভোটগ্রহণ চলছে। এর মধ্য দিয়ে চীনের কাছে একটি বার্তা দিতে চায় গণতন্ত্রপন্থি প্রতিবাদকারীরা। তারা এই নির্বাচনে যাতে কোনোই বিঘ্ন না ঘটে সেজন্য সবার প্রতি আহ্বান জানিয়েছে। কারণ, ৫ মাস ধরে চলা রাজনৈতিক অস্থিরতার পর এ নির্বাচনকে তারা বেইজিংয়ের কাছে একটি শক্ত বার্তা পাঠানোর হাতিয়ার হিসেবে নিয়েছে। এ খবর দিয়ে অনলাইন বিবিসি বলছে, সকাল থেকেই ভোটগ্রহণ কেন্দ্রগুলোতে দীর্ঘ লাইন দেখা যাচ্ছে। এর আগের নির্বাচনের চেয়ে এবার সকাল সকাল দ্বিগুনেরও বেশি মানুষ ভোট দিচ্ছেন। ভোটকেন্দ্রে বড় ধরনের কোনো বিঘ্ন ঘটলে ভোট নেয়া স্থগিত করার হুমকি দিয়েছে কর্তৃপক্ষ। বিশ্লেষকরা বলছেন, সকাল সকাল ভোট কেন্দ্রে যে বিপুল সংখ্যক ভোটারের ভিড় পড়েছে তাতে বিশৃংখলা সৃষ্টি হতে পারে।</p>
      <p>তেমনটা হলেই ভোট বন্ধ হয়ে যাওয়ার আশঙ্কা রয়েছে। হংকংয়ে এই ভোটে নিবন্ধিত ভোটারের সংখ্যা ৪১ লাখ। সেখানকার মোট জনসংখ্যা ৭৪ লাখ। এই নির্বাচনে হংকংয়ে ডিস্ট্রিক্ট কাউন্সিলে নির্বাচিত হবেন কমপক্ষে ৪০০ কাউন্সিলর। এর মাধ্যমে নিজেদের জনপ্রতিনিধি বাড়িয়ে গণতন্ত্রপন্থি আন্দোলনে চাপ সৃষ্টিতে জোর পাবেন বলে মনে করছেন গণতন্ত্রপন্থি আন্দোলনকারীরা। এই কাউন্সিল শহরটির প্রধান নির্বাহী বাছাই করার ক্ষেত্রে প্রভাব রয়েছে। অন্যদিকে চীনপন্থি প্রার্থীরা তাদেরকে ভোট দেয়ার আহ্বান জানিয়েছেন, যাতে চলমান হতাশাজনক অবস্থার উত্তরণ ঘটানো যায়।</p>
      <p>এই বিভাগের সর্বাধিক পঠিত</p>
    </article>
  </body>
</html>