<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939331/%D8%AC%D8%B1%DB%8C%D9%85%D9%87-%D8%BA%D9%88%D9%84%E2%80%8C%D9%87%D8%A7%DB%8C-%D8%AE%D9%88%D8%AF%D8%B1%D9%88%D8%B3%D8%A7%D8%B2%DB%8C-%D8%A2%D9%84%D9%85%D8%A7%D9%86-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%A8%D8%A7%D9%86%D8%AF-%D9%81%D8%B1%D9%88%D8%B4-%D9%81%D9%88%D9%84%D8%A7%D8%AF-%D8%A7%D8%A8%D9%87%D8%A7%D9%85-%D9%88-%D8%B3%D8%B1%D8%AF%D8%B1%DA%AF%D9%85%DB%8C-%D8%A8%D8%B1-%D8%A8%D8%A7%D8%B2%D8%A7%D8%B1-%D8%B7%D9%84%D8%A7-%D9%86%D9%88%D8%A8%D8%AE%D8%AA-%D8%B5%D8%B1%D9%81%D9%87-%D8%AC%D9%88%DB%8C%DB%8C-%DB%B6-%D9%85%DB%8C%D9%84%DB%8C%D9%88%D9%86-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%AF%D8%B1-%D8%B1%D9%88%D8%B2-%D8%A8%D8%A7-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%AC%D8%AF%DB%8C%D8%AF-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D8%A7-%DA%86%D9%87-%D8%B4%D8%B1%D8%B7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D8%A7-%D9%82%D8%A8%D9%88%D9%84…"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="جریمه غول‌های خودروسازی آلمان برای ایجاد باند فروش فولاد/ ابهام و سردرگمی بر بازار طلا/ نوبخت: صرفه جویی ۶ میلیون لیتر بنزین در روز با سهمیه بندی جدید/ رئیس جمهور با چه شرطی افزایش قیمت بنزین را قبول کرد؟"/>
    <meta property="og:description" content="این پیمانه تیتر‌هایی همچون تقویت ۶۲۵ واحدی شاخص کل بورس تهران، شاخص‌های بورسی جهان صعودی شدند، عقب‌نشینی «تسه» در آغاز آذر، کلاهبرداری بانکی ۱۳.۶۸ میلیارد دلاری در هند، بانک مرکزی در بهترین شرایط ذخایر ارزی و اسکناسی کشور قرار دارد، نوسان محدود دلار در کانال ۱۱ هزار تومانی، وزیر اقتصاد وضع مالیات بر سود سپرده‌های بانکی را تکذیب کرد و قیمت سکه در اولین روز کاری آذر را در بر دارد."/>
  </head>
  <body>
    <article>
      <h1>جریمه غول‌های خودروسازی آلمان برای ایجاد باند فروش فولاد/ ابهام و سردرگمی بر بازار طلا/ نوبخت: صرفه جویی ۶ میلیون لیتر بنزین در روز با سهمیه بندی جدید/ رئیس جمهور با چه شرطی افزایش قیمت بنزین را قبول کرد؟</h1>
      <h2>پیمانه اقتصادی؛</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>این پیمانه تیتر‌هایی همچون تقویت ۶۲۵ واحدی شاخص کل بورس تهران، شاخص‌های بورسی جهان صعودی شدند، عقب‌نشینی «تسه» در آغاز آذر، کلاهبرداری بانکی ۱۳.۶۸ میلیارد دلاری در هند، بانک مرکزی در بهترین شرایط ذخایر ارزی و اسکناسی کشور قرار دارد، نوسان محدود دلار در کانال ۱۱ هزار تومانی، وزیر اقتصاد وضع مالیات بر سود سپرده‌های بانکی را تکذیب کرد و قیمت سکه در اولین روز کاری آذر را در بر دارد.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1094992_203.gif"/>
      </figure>
      <p>تابناک هر روز بسته‌ای خبری از مطالب اقتصادی با اهمیت و مهم ایران و جهان، همچون تغییرات در بازار انرژی، بازار طلا، سکه، مسکن، نفت، خودرو و ... تا خبر‌ها و رویداد‌های جذاب اقتصادی را گردآوری می‌کند.</p>
      <p>به گزارش «<a href="https://www.tabnak.ir/fa/economic">تابناک اقتصادی</a>»؛ این پیمانه تیتر‌هایی همچون تقویت ۶۲۵ واحدی شاخص کل بورس تهران، شاخص‌های بورسی جهان صعودی شدند، عقب‌نشینی «تسه» در آغاز آذر، کلاهبرداری بانکی ۱۳.۶۸ میلیارد دلاری در هند، بانک مرکزی در بهترین شرایط ذخایر ارزی و اسکناسی کشور قرار دارد، نوسان محدود دلار در کانال ۱۱ هزار تومانی، وزیر اقتصاد وضع مالیات بر سود سپرده‌های بانکی را تکذیب کرد و قیمت سکه در اولین روز کاری آذر را در بر دارد.</p>
      <p>
        <b>تقویت ۶۲۵ واحدی شاخص کل بورس تهران</b>
      </p>
      <p>شاخص کل بورس تهران در معاملات روز شنبه در ساعت ابتدایی بازار با رشد بیش از هزار واحدی مواجه شد، لیکن در ادامه بخشی از راه رفته را بازگشت و سرانجام با با تقویت ۶۲۵ واحدی در ارتفاع ۳۰۵ هزار و ۶۲۲ واحدی قرار گرفت. به نقل از نبض بورس، شاخص بازار اول در حالی با عقب نشینی ۳۰۰ واحدی در ارتفاع ۲۲۰ هزار و ۴۸۶ واحدی قرار گرفت که شاخص بازار دوم با رشد ۴۶۷۲ واحدی رقم ۶۲۸ هزار و ۸۹۸ واحدی را به نمایش گذاشت. همچنین شاخص قیمت وزنی ارزشی با رشد ۱۶۷ واحدی رقم ۸۱ هزار و ۸۷۶ واحدی و شاخص کل هم وزن با افزایش ۸۳۶ واحدی در ارتفاع ۸۸ هزار و ۶۱۵ واحدی و شاخص قیمت هم وزن با رشد ۵۵۹ واحدی رقم ۵۹ هزار و ۲۴۳ واحدی را به نمایش گذاشتند. ارزش معاملات بورس تهران بیش از ۱۲۵۵.۹ میلیارد تومان بود که ناشی از داد و ستد بیش از ۲ میلیارد و ۶۰۱ میلیون سهم و اوراق مالی طی ۳۰۶ هزار و ۲۵ نوبت معاملاتی بود.</p>
      <figure>
        <img src="https://cdn.tabnak.ir/files/fa/news/1398/9/3/1094993_430.png"/>
      </figure>
      <p>
        <b>شاخص‌های بورسی جهان صعودی شدند</b>
      </p>
      <p>شاخص‌های بورسی در آخرین روز از معاملات هفتگی، تحت تأثیر اخبار مربوط به جنگ تجاری و مسأله برگزیت  قرار گرفتند. دونالد ترامپ، رئیس جمهور آمریکا در سخنانی گفته است که چین و آمریکا به یک توافق اولیه بسیار نزدیک شده اند. قرار است ترامپ با ژی جین پینگ، رئیس‌جمهور چین در روزهای آتی دیدار و در خصوص راهکارهای خروج از بن بست گفت‌وگو کند. با این حال برخی نمایندگان مجلس سنا در یک اقدام ضد بهبود مناسبات با پکن از کاخ سفید خواسته اند تا معافیت موقت همکاری شرکت های آمریکایی با غول چینی هوآوی را لغو کنند. از سوی دیگر نیز هر چند برخی مقامات چینی از تداوم تلاش‌ها برای حل‌وفصل اختلافات تجاری با آمریکا خبر داده اند؛ اما رئیس جمهور این کشور گفته پکن ترسی از انجام اقدامات متقابل علیه آمریکا در صورت لزوم ندارد. </p>
      <p>در وال استریت، همه شاخص‌ها صعودی بودند تا جایی که شاخص "داوجونز ایدانستریال اوریج"  با ۰.۳۹ درصد افزایش نسبت به روز قبل و در سطح ۲۷ هزار و ۸۷۵.۶۲  واحد بسته شد، شاخص "اس اند پی ۵۰۰" با ۰.۲۲ درصد افزایش تا سطح ۳۱۱۰.۲۹ واحدی بالا رفت و دیگر شاخص مهم بورسی آمریکا یعنی " نزدک کامپوزیت" با افزایش ۰.۱۶ درصدی در سطح ۸۵۱۹.۸۹ واحدی بسته شد. در معاملات بازارهای بورس در اروپا، شاخص‌ها عملکرد مشابهی داشتند تا جایی که شاخص "فوتسی ۱۰۰" بورس لندن با جهش ۱.۲۲ درصدی تا ۷۳۲۶.۸۱ واحد بالا رفت، شاخص "کک ۴۰" بورس پاریس با افزایش ۰.۲ درصدی در سطح ۵۸۹۳.۱۳  واحد بسته شد و شاخص "دکس ۳۰" بورس فرانکفورت در آلمان با صعود ۰.۲ درصدی و ایستادن در سطح ۱۳ هزار و ۱۶۳.۸۸ واحدی به کار خود خاتمه داد. در مادرید شاخص "ایبکس ۳۵" ۰.۴۴ درصد بالا رفت و به ۹۲۵۴.۷۰  واحد رسید. از سوی دیگر در معاملات بورس‌های آسیا، شاخص "نیک کی ۲۲۵" بورس توکیو ژاپن با افزایش ۰.۳۲ درصدی تا سطح ۲۳ هزار و ۱۱۲.۸۷ واحدی بالا رفت، شاخص " هانگ سنگ" بورس هنگ کنگ با افزایش  ۰.۴۸ درصدی به ۲۶ هزار و ۵۹۵.۰۸  واحد رسید.</p>
      <p>
        <b>عقب‌نشینی «تسه» در آغاز آذر</b>
      </p>
      <p>روز شنبه شاهد برتری بلامنازع عرضه اوراق «تسه» و کاهش سطح عمومی قیمت در این بازار بودیم. با وجود تقویت بهای هر ورقه «تسه» دی ماه ۹۶ (نمودار روبه‌رو) در معاملات دیروز اما فضای «تسه»ها در مجموع کاهشی بود. در این میان، تنها سه امتیاز وام طی معاملات دیروز با رشد قیمت مواجه شدند و مابقی -۲۰ امتیاز- افت قیمت را ثبت کردند. میانگین قیمت «تسه»ها ضمن کاهش ۸۰۰ تومانی (معادل ۲ درصد) نسبت به معاملات چهارشنبه هفته قبل به ۴۲ هزار تومان رسید. کاهش تقریبا دسته‌جمعی «تسه»ها طی روز گذشته درحالی رقم خورد که میانگین قیمت این اوراق در آبان بیش از ۱۰ درصد افزایش یافته بود. موج صعودی اخیر در «تسه»ها پس از اجرای طرح ملی مسکن و سپس اظهارات رئیس بانک مسکن درخصوص افزایش سقف خرید امتیاز وام شکل گرفت و همین روند بی‌وقفه انتظار اصلاح قیمت را بالا برد.</p>
      <p>
        <b>جریمه غول‌های خودروسازی آلمان برای ایجاد باند فروش فولاد</b>
      </p>
      <p>کمیسیون رقابت آلمان سه شرکت خودروسازی بنز، بی‌او دبلیو و فولکس واگن این کشور را برای تبانی برای تعیین قیمت فولاد در این کشور به پرداخت ۱۱۰ میلیون دلار محکوم کرده است. این شورا اعلام کرد سه شرکت خودروسازی از سال ۲۰۰۴ تا ۲۰۱۳ سالانه دو بار با مقامات شرکت‌های تولید کننده فولاد این کشور دیدار کرده تا به آن‌ها برای یکسان کردن هزینه‌های اضافی خرید فولاد تبانی کنند. این قیمت‌های غیرقانونی تا سال ۲۰۱۶ در بازار فولاد وجود داشت. شرکت‌های خودروسازی برای تولید برخی از قطعات خودرو نظیر میل‌لنگ، میله فرمان و دنده چرخ به فولاد خاصی به فولادی به نام فولاد بلند نیاز دارند. شورای رقابت آلمان که از سال گذشته تحقیقات درباره قمیت‌گذاری فولاد در این کشور را آغاز کرده و شش شرکت بزرگ تولید کننده فولاد در این کشور را در مجموع ۲۰۵ میلیون یورو جریمه کرده است. در قالب جریمه‌های شرکت‌های خودروسازی، بی‌ام دبلیو باید ۳۱ میلیون دلار، بنز ۲۶ میلیون دلار و فولکس واگن ۵۴ میلیون دلار جریمه بپردازند.</p>
      <p>
        <b>کلاهبرداری بانکی ۱۳.۶۸ میلیارد دلاری در هند</b>
      </p>
      <p>وزیر مالی هند به پارلمان این کشور خبر داد، تنها در شش ماه منتهی به سپتامبر کلاهبرداری بخش بانکی این کشور به ۱۳.۶۸ میلیارد دلار رسیده است. این میزان از سطح  کلاهبرداری بانکی ۱۰.۲۱ میلیارد دلاری گزارش شده در سال مالی ۲۰۱۸-۲۰۱۹ هم فراتر رفته است. نیرمالا سیتهارمان، وزیر مالی هندوستان، در برابر مجلس عالی پارلمان هند گفت: کلاهبرداری‌های گزارش شده توسط بانک‌های بخش خصوصی از یکم آوریل تا سی ام سپتامبر، بالغ بر ۵۷۴۳ مورد بوده که جمع مبلغ کل آنها به ۱۳.۶۸ میلیارد دلار می‌رسد. این مبلغ از کل کلاهبرداری‌های گزارش شده در سال مالی قبل، فراتر رفته است. در بازه آوریل تا سپتامبر امسال، بانک ملی هند که بزرگترین بانک این کشور است، ۲۹۳۹ مورد کلاهبرداری به ارزش ۳.۶۳ میلیارد دلار گزارش کرده است. به دنبال آن بانک ملی پنجاب با گزارش ۲۲۵ مورد کلاهبرداری به ارزش ۱.۵۴ میلیارد دلار، در رده بعدی قرار دارد. البته این گزارشها نشان می‌دهد که کلاهبرداری‌های فردی بزرگتری در بانک پنجاب صورت گرفته است. </p>
      <p>
        <b>بانک مرکزی در بهترین شرایط ذخایر ارزی و اسکناسی کشور قرار دارد</b>
      </p>
      <p>اسحاق جهانگیری در جلسه ستاد تنظیم بازار با اشاره به وضعیت ذخایر بانک مرکزی گفت: بانک مرکزی به فضل اللهی در بهترین شرایط خود در زمینه ذخایر ارزی و اسکناسی کشور قرار دارد؛ در حال حاضر سامانه نیما در شرایطی قرار دارد که می‌تواند اقداماتی جدی انجام دهد و به تقاضاهای ارزی پاسخ بدهد. معاون اول رئیس جمهور افزود: بانک مرکزی هیچ وقت در تاریخ از چنین پشتوانه قدرتمندی برخوردار نبوده و باید به شاخص‌های تأثیرگذار در حوزه قدرت خرید مردم و نرخ کالاها و خدمات توجه داشت تا روندی نزولی تا پایان سال داشته باشند.</p>
      <p>
        <b>نوسان محدود دلار در کانال 11 هزار تومانی</b>
      </p>
      <p>در معاملات روز شنبه دوم آذرماه ۹۸ بازار ارز، شاهد ادامه روند کاهشی تقاضا و افت هیجان نوسان گیران ارزی بودیم. هر اسکناس دلار آمریکا به نرخ ۱۱۷۰۰ تومان از مردم خریداری و به قیمت ۱۱۸۰۰ تومان به متقاضی دریافت ارز فروخته شد. همچنین هر اسکناس یورو در بازار، به نرخ ۱۲۹۰۰ تومان از مردم خریداری و به قیمت ۱۳۰۰۰ تومان به متقاضی دریافت یورو فروخته شد.</p>
      <p>
        <b>ابهام و سردرگمی بر بازار طلا</b>
      </p>
      <p>نظرسنجی طلای هفتگی کیتکونیوز نشان داد، در حالی که کارشناسان وال استریت درباره روند قیمت طلا به سه دسته مساوی تقسیم شده اند، تنها شمار زیادی سرمایه گذاران انتظار دارند قیمت طلا در هفته جاری کاهش پیدا کند. هفته گذشته طلا اوقات دشواری را سپری کرد و در حالی که موفق نشد مقاومت در سطح ۱۴۷۵ دلار را بشکند، توانست با وجود صعود بازارهای سهام آمریکا و دلار، در بالای ۱۴۵۰ دلار بماند. افشین نوابی، مدیر معاملات شرکت ام کی اس سوییس به کیتکونیوز گفت: یک روز توافق تجاری آمریکا با چین پیشرفت می کند و روز بعد متوقف می‌شود. این ابهامات از قیمت طلا پشتیبانی کرده اما برای بالا بردن آن کافی نبوده است. در نظرسنجی هفته جاری کیتکونیوز از تحلیلگران وال استریت، ۱۶ نفر شرکت کردند که از میان آنها پنج نفر یا ۳۱ درصد افزایش قیمت طلا را پیش بینی کردند و پنج تحلیلگر دیگر هم نظری نداشتند در حالی که شش نفر یا ۳۸ درصد نیز انتظار داشتند قیمت طلا در هفته جاری کاهش پیدا کند. در این بین، ۵۸۷ تن در نظرسنجی آنلاین کیتکونیوز از سرمایه گذاران شرکت کردند که از میان آنها، ۲۹۲ نفر یا ۵۰ درصد افزایش و ۱۷۳ تن یا ۲۹ درصد کاهش قیمت طلا را پیش بینی کردند و ۱۲۱ نفر یا ۲۱ درصد هم نظری نداشتند.</p>
      <p>
        <b>قیمت سکه در اولین روز کاری آذر</b>
      </p>
      <p>در معاملات بازار آزاد تهران روز شنبه، قیمت هر قطعه سکه تمام بهار آزادی طرح جدید ۴ میلیون و ۱۴۰ هزارتومان، هر قطعه سکه تمام بهار آزادی طرح قدیم ۴ میلیون و ۱۱۰ هزارتومان، نیم سکه ۲ میلیون و ۱۷۰ هزارتومان، ربع سکه یک میلیون و ۳۷۰ هزارتومان، سکه یک گرمی ۸۵۰ هزارتومان بود.</p>
      <p>
        <b>نوبخت: صرفه جویی ۶ میلیون لیتر بنزین در روز با سهمیه بندی جدید</b>
      </p>
      <p>رئیس سازمان برنامه و بودجه گفت: با سهمیه بندی بنزین و اصلاح قیمت، شاهد صرفه جویی روزانه ۶ میلیون لیتر بنزین خواهیم بود. محمدباقر نوبخت شنبه شب در برنامه نگاه یک اظهار کرد: برآورد ما درآمد ۳۰ تا ۳۱ هزار میلیارد تومانی است؛ ما قانوناً اجازه نداریم یک ریال این پول را جز پرداخت به مردم، به بودجه ببریم. وی با اشاره به روند افزایشی مصرف سوخت در کشور تأکید کرد: ۸۹ میلیون لیتر در شرایط کنونی در روز پیش بینی مصرف داریم؛ حدود ۶۳ میلیون تا ۶۴ میلیون لیتر به صورت سهمیه ای عرضه می شود؛ الباقی این سهمیه به صورت آزاد ۲۵ میلیون لیتر است و عدد اصلی بنزینی که در روز مصرف می شود، سهمیه ای است.</p>
      <p>
        <b>رئیس جمهور با چه شرطی افزایش قیمت بنزین را قبول کرد؟</b>
      </p>
      <p>رئیس سازمان برنامه و بودجه در برنامه نگاه گفت: ما نمی توانیم از بودجه بنزین، کسری بودجه را تأمین کنیم؛ رئیس جمهوری با این شرط که این رقم به مردم برگردد، افزایش قیمت بنزین را قبول کرد. روند کنونی مصرف بنزین باعث می شد در سال ۱۴۰۰ وارد کننده بنزین باشیم و دولت جدید نیز برادران ما هستند و ما جزو شهروندان این کشور هستیم. در ابتدای کار دولت جدید در سال ۱۴۰۰، باید بنزین  وارد می شد؛ آیا دشمن اجازه واردات بنزین به ما می داد؟</p>
      <p>
        <b>وزیر اقتصاد وضع مالیات بر سود سپرده‌های بانکی را تکذیب کرد</b>
      </p>
      <p>فرهاد دژپسند وزیر امور اقتصادی و دارایی درباره انتشار برخی خبرها مبنی بر تلاش وزارت امور اقتصاد و دارایی برای اخذ مالیات از سپرده‌های بانکی، گفت: در لایحه مالیات‌های مستقیم بحث مالیات‌ها در حال اصلاح است؛ پایه‌های جدید مالیاتی تعریف شده، برخی از معافیت‌های مالیاتی ساماندهی و تعدادی از آنها اصلاح و حذف می‌شود و برخی همچنان می‌ماند. وی افزود: تاکنون مصوبه و مقرراتی درباره مالیات بر سپرده‌های بانکی وضع نشده است و این موضوع کاملا تکذیب می‌شود. دژپسند با بیان اینکه دریافت مالیات‌ها به صورت کلی در حال بازنگری است، اظهار کرد: تلاش می‌کنیم به منظور افزایش درآمد مالیاتی دولت، اجحافی به بخش‌های اصلی جامعه نشود. وزیر امور اقتصادی و دارایی همچنین در گفت‌وگو با خانه ملت درباره ادغام بانک‌های نظامی گفت: ادغام این بانک‌ها در مرحله اجراست.</p>
    </article>
  </body>
</html>