<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/ima-37-a-i-dalje-je-napast/343225"/>
    <meta property="og:site_name" content="MozzartSport"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Ima 37, a i dalje je napast"/>
    <meta property="og:description" content="Predrag Sikimić proživljava drugu mladost u Taboru iz Sežane, koja danas dočekuje Muru (13.30)"/>
  </head>
  <body>
    <article>
      <h1>Ima 37, a i dalje je napast</h1>
      <h2>Predrag Sikimić proživljava drugu mladost u Taboru iz Sežane, koja danas dočekuje Muru (13.30)</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>Kraj jesenje polusezone je blizu, neke stvari se u Sloveniji već sada znaju. Olimpija i Maribor vodiće veliku borbu za titulu, Alumunij ih vreba iz prikrajka, dok se Mura i Celje nadaju izlasku na međunarodnu scenu. Ostatak lige gledaće da se kloni pretposlednje pozicije koja vodi u plej-aut, pošto je Rudar iz Velenja očigledno najtanji i jednom nogom je već u nižem rangu.</p>
      <p>Ovog vikenda igra se 18. runda Prve lige. Lider Olimpija slavila je juče u Celju, Domžale je deklasiralo Triglav, a Bravo je bio bolji od Rudara. Danas su na programu dve utakmice. Tabor u Sežani dočekuje Muru, a u derbiju runde u Kidričevu Aluminij igra sa Mariborom.</p>
      <p>Mura i Tabor su se prvi put u najboljem društvu sreli u 9. kolu na Fazaneriji. Četa <b>Almira Sulejmanovića </b>predstavila se kao izuzetno čvrsta i opasna ekipa, a čuvari Anta Šimundže imali su sportsku sreću na svojoj strani i na kraju srušili tvrdog protivnika sa 1:0. Koliko je tim iz Sežane neugodan, jasno ukazuje činjenica da je upravo u mestu nadomak granice sa Italijom pao Maribor i to vrlo ubedljivo (4:1). Mura sada ima 14 bodova više od šestog Tabora, i može da prođe isto kao branilac titule ukoliko potceni rivala. Naročito jer u Sežani briljira nekadašnji napadač Crvene zvezde <b>Predrag Sikimić </b>sa 11 golova.</p>
      <p>Najbolji strelac Tabora <b>Sikimić</b> je već postigao dvocifren broj pogodaka ove sezone i, zanimljivo, najubojitiji je golgeter na takmičenjima prvoligaša u Evropi kada su u pitanju napadači stariji od 34 godine. Rođeni Smederavac napunio je u avgustu 37, a ovo mu je jedna od najefikasnijih sezona u karijeri.<br/>"<b>Ako gledamo od početka, postigao sam 11 golova, sada se sve poklopilo. Igrao sam Premijer ligu Rusije, potom u drugoj ruskoj ligi gde je bilo još teže igrati. U Kragujevcu sam bio povređen, potom sa bio na Tajlandu, nakon čega su smanjili broj stranaca. Plakao sam da se vratim na Tajland, ali sam onda otišao u Voždovac i dogodila se potom Crvena zvezda. Nikada ne znaš zbog čega će to što ti se dešava na kraju ispasti dobro. Kada sam imao kontinuitet dao sam sedam-osam golova. Nisam bio konstantan, pa da mogu da kažem - odigrao sam 30 utakmica i da vidimo kakav je učinak</b>", rekao je nedavno <b>Sikimić</b> u <b><a href="https://mozzartsport.com/fudbal/vesti/defo-demba-sise-i-huntelar-ostali-iza-leda-predrag-sikimic-najbolji-stelac-na-svetu-za-igrace-preko-34-godine/342279">intervjuu</a></b> kolegi <i><b>Nenadu Jovanoviću</b></i> za naš portal.</p>
      <p>Otkrio je i da, iako se radi o novopečenom prvoligašu, Tabor Sežana ima izuzetno visoke ambicije. Daleko veće od samog opstanka u elitnom rangu.<br/>"<b>Gazda kluba Denis Hovelja stvarno ulaže dosta novca u klub. Pred početak sezone rekli su nam da žele da budemo među prvih pet na tabeli, stvarno imamo visoke ambicije. Ovo je odličan klub za razvoj mladih igrača</b>", istakao je <b>Predrag Sikimić</b>.</p>
      <p>Tabor je u dosadašnjem toku sezone osvojio samo bod u gostima. Dakle, teren u Sežani je snažno uporište <b>Sulejmanovićevog</b> sastava.</p>
      <p>
        <b>SLOVENIJA 1 - 18. KOLO</b>
      </p>
      <p><b>Subota</b><br/>Bravo - Rudar 2:1 (1:1)<br/>Domžale - Triglav 3:0 (2:0)<br/>Celje - Olimpija 1:3 (1:2)</p>
      <p>
        <b>Nedelja<br/><a href="https://www.mozzartbet.com/sr#/match/4539288">13.30: (3,30) Tabor Sežana (3,35) Mura (2,10)</a><br/><a href="https://www.mozzartbet.com/sr#/match/4539299">17.00: (3,10) Aluminij (3,30) Maribor (2,20)</a></b>
      </p>
      <p>
        <u>*** kvote su podložne promenama</u>
      </p>
      <figure>
        <img src="https://mozzartsport.com/upload/CKEditor/31.10.2019/SLOO11.JPG"/>
      </figure>
      <p><b>Foto</b>: <i>Star sport</i></p>
      <hr/>
      <figure>
        <img src="https://mozzartsport.com/upload/CKEditor/31.10.2019/34.%20Teren-posve%C4%87en-Draganu-Ki%C4%87anovi%C4%87u-u-%C4%8Ca%C4%8Dku.png"/>
      </figure>
    </article>
  </body>
</html>