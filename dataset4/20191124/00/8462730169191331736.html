<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.topky.sk/cl/13/1839849/Nijaka-podprsenka--nijake-problemy--Zeny-i-megahviedzy-dali-slobodu-prsiam--nezaobislo-sa-to-bez-trapasov"/>
    <meta property="og:site_name" content="Topky.sk"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Nijaká podprsenka, nijaké problémy! Ženy i megahviedzy dali slobodu prsiam, nezaobišlo sa to bez trapasov"/>
    <meta property="og:description" content="PARÍŽ – Niektoré ženy sa rozhodli, že už nebudú nosiť podprsenku. Ich rozhodnutie nasledovať hnutie no bra, vo voľnom preklade bez podprsenky, vychádza z potreby pohodlia i zdravia, ale tiež z presvedčenia, píše francúzsky týždenník L´Express."/>
  </head>
  <body>
    <article>
      <h1>Nijaká podprsenka, nijaké problémy! Ženy i megahviedzy dali slobodu prsiam, nezaobišlo sa to bez trapasov</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <h3>Nijaká podprsenka, nijaké problémy! Ženy i megahviedzy dali slobodu prsiam, nezaobišlo sa to bez trapasov</h3>
      <p>
        <i>PARÍŽ – Niektoré ženy sa rozhodli, že už nebudú nosiť podprsenku. Ich rozhodnutie nasledovať hnutie "no bra", vo voľnom preklade "bez podprsenky", vychádza z potreby pohodlia i zdravia, ale tiež z presvedčenia, píše francúzsky týždenník L´Express.</i>
      </p>
      <p><i><b>„Keď sa vrátim domov, je to prvá vec, ktorú si vyzlečiem,“</b></i> prehlásila 22-ročná študentka Nolwen. O čom hovorí? O kuse oblečení, ktorý nosí denne - o podprsenke. <b><i>„Keď som nastúpila do školy, bolo mi zaťažko v nej chodiť – ako psychicky, tak fyzicky. Postupne som ju prestávala nosiť,“ </i></b>dodala. Chodenie bez podprsenky, anglicky označované ako „no bra“, je medzi ženami stále obľúbenejšie.</p>
      <p>Pri zrode hnutia stál hešteg, ktorý sa objavil pred dvoma rokmi na sociálnych sieťach, "#nobra" a ktorý je dnes prítomný všade – na Facebooku, Instagrame a YouTube. Anonymné ženy začali umiestňovať svoje fotografie, na nich pod oblečením nemajú vrch spodnej bielizne. K hnutiu sa pridali i hviezdy. Jenifer Lawrencová, Kim Kardashianová či Rihanna sú len niektoré z celebrít, ktoré sa podprsenky zbavili a hrdo sa k tomu hlásia.</p>
      <p>Sú dôvody estetické, zdravotné či je to prejav feminizmu? Ženy, ktoré vyznávajú „no bra“, si sú každopádne isté, že podprsenku si už nikdy neoblečú.</p>
      <figure>
        <img src="https://img.topky.sk/big/2521649.jpg/podprsenka-spodna-bielizen.jpg"/>
      </figure>
      <p>Zdroj: Getty Images</p>
      <p><b><i>„Rovnako ako mnoho žien pociťujem úľavu, keď večer podprsenku odložím,“</i></b> píše 31-ročná programátorka Flora. Začala bez nej chodiť pred šiestimi rokmi na dovolenke. <b><i>„Nikto ma v meste nepoznal, tak som to skúsila štrnásť dní bez, a to bolo pohodlnejšie,“ </i></b>hovorí. Keď sa z dovolenky vrátila, bolo pre ňu nemožné obliecť si tento diel spodnej bielizne znova. V súčasnosti podprsenku považuje za akýsi korzet, ktorý bráni v dýchaní a sťahuje ramená. Podprsenka je pre niektoré komfort, pre iné nepríjemná súčasť oblečenia. Kostice tlačia a úľavu prinesie až večer, kedy je možné vyzliecť si ju.</p>
      <blockquote>
        <i>
          <b>Čítajte aj: <a href="https://www.topky.sk/cl/13/1809793/Experti-varuju--Neperte-bielizen-na-40-stupnoch--Inak-vam-hrozi-poriadna-nechutnost">Experti varujú: Neperte bielizeň na 40 stupňoch! Inak vám hrozí poriadna nechutnosť</a></b>
        </i>
      </blockquote>
      <h4>Nie pre všetky ženy sú podprsenky oslobodzujúce</h4>
      <p>Podprsenka ako taká sa pritom objavila práve preto, aby ženám uľavila. Prišla s ňou Herminie Cadollová na svetovej výstave v roku 1889. Nahradila korzet, a pre mnohé ženy tak znamenala vyslobodenie. <b><i>„Podprsenku propagoval Hollywood,“</i></b> uvádza sociológ módy Frédéric Monneyron. Potom prišiel rok 1968. Mnoho žien v tom čase prestalo nosiť podprsenku. <b><i>„Yves Saint-Laurent vtedy prišiel s priesvitnou košeľou, ktorá sa nosila bez podprsenky,“</i></b> dodáva sociológ. Potom ale v 80. rokoch podprsenky push-up ako kráľovné ovládli trh. V terajšej dobe sú základnou časťou spodnej bielizne mnohých žien a prestavujú symbol prechodu do dospelosti.</p>
      <figure>
        <img src="https://img.topky.sk/big/1504277.jpg/zena-podprsenka-bielizen.jpg"/>
      </figure>
      <p>Zdroj: thinkstock.com</p>
      <p>Chodiť doma bez podprsenky je jednoduché. Vonku to býva zložitejšie, pretože ženské poprsie je stále sexualizované.<b><i> „Mala som pocit, že svoje prsia stále cítim,“ </i></b>spomína 23-ročná Maud, ktorá sa nedávno stala matkou. Riešením možno je nemyslieť na to. Nespomína si, že by niekto mal nejaké poznámky.</p>
      <p>Juliette (21) sa stretla s pripomienkami len od priateľov. V zamestnaní sa nikdy s nijakými problémami nestretla. <b><i>„Raz som vstúpila do zasadacej miestnosti a všetci muži tam boli v oblekoch. A ja som si uvedomila, že nemám podprsenku! Nakoniec ale nikto z nich nemal poznámky, ani sa na mňa zvedavo nepozerali,“</i></b> dodala. Niektorí zamestnávatelia však vyžadujú, aby ženy nosili podprsenky, napríklad reštaurácie a hotely.</p>
      <p>Maud vyhlasuje, že už v skrini podprsenku ani nemá. Potvrdzuje tiež, že objavila novú erotickú dimenziu. Nolwen zasa hovorí, že si lepšie uvedomuje svoje telo. <b><i>„Dokonca som videla súvislosti s mojimi hormonálnymi cyklami,“</i></b> tvrdí. <b><i>„Po dieťati som dobre videla, ako sa moje telo mení. Hlavné je cítiť sa dobre vo vnútri,“</i></b> zdôraznila Maud.</p>
    </article>
  </body>
</html>