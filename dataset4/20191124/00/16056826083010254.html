<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200682"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="বিপরীত রেকর্ডে ইয়াসির-লাবুশেন"/>
    <meta property="og:description" content="গ্যাবা টেস্টের দ্বিতীয় দিনে আলোচনায় মারনাস লাবুশেন-ইয়াসির শাহ। তিন নম্বরে ব্যাটিংয়ে নামা অজি ব্যাটসম্যান লাবুশেন ১৮৫ রানের ইনিংস খেলেন। প্রথম শ্রেণি ও আন্তর্জাতিক টেস্ট ক্যারিয়ার মিলিয়ে এটি তার সর্বোচ্চ ব্যক্তিগত ইনিংস। অন্যদিকে পাকিস্তানি লেগস্পিনার ইয়াসির শাহ ৪ উইকেট নিলেও খরচ করেন ২০৫ রান। তাতে গ্যাবায় এক ইনিংসে সবচেয়ে বেশি রান দেয়ার তিক্ত রেকর্ডে গড়েন তিনি। ১৯৯৯ সালে এ ভেন্যুতে আরেক পাকিস্তানি লেগি মুশতাক আহমেদ ১৯৪ রান দিয়েছিলেন। টেস্ট ইতিহাসে প্রথম বোলার হিসেবে এক ইনিংসে তিনবার ২০০-এর বেশি রান দেয়ার বাজে রেকর্ডওটাও এখন ইয়াসিরের। দুবার করে এ লজ্জায় নাম আছে ভারতের বিনোদ মানকাড ও পাকিস্তানের কিংবদন্তি স্পিনার সাকলাইন মুশতাকের।ডেভিড ওয়ার্নার-লাবুশেনের শতকে ভর করে প্রথম ইনিংসে অস্ট্রেলিয়ার সংগ্রহ ৫৮০/১০। গ্যাবায় পাকিস্তানের বিপক্ষে অজিদের দলীয় সর্বোচ্চ এটি। দ্বিতীয় ইনিংসে ব্যাটিংয়ে নেমে  ৬৪/৩ নিয়ে তৃতীয় দিনের খেলা শেষ করে পাকিস্তান। ইনিংস পরাজয় এড়াতে এখনো ২৭৬ রান করতে হবে পাকিস্তানকে। মিচেল স্টার্ক তোপে ২৫ রানেই ৩ উইকেট হারিয়ে ফেলেছিল পাকিস্তান। অধিনায়ক আজহার আলী (৫) ও হাসির সোহেল (৮) তার শিকার হয়ে সাজঘরে ফেরেন।…"/>
  </head>
  <body>
    <article>
      <h1>বিপরীত রেকর্ডে ইয়াসির-লাবুশেন</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্পোর্টস ডেস্ক</a></address>
      <p>গ্যাবা টেস্টের দ্বিতীয় দিনে আলোচনায় মারনাস লাবুশেন-ইয়াসির শাহ। তিন নম্বরে ব্যাটিংয়ে নামা অজি ব্যাটসম্যান লাবুশেন ১৮৫ রানের ইনিংস খেলেন। প্রথম শ্রেণি ও আন্তর্জাতিক টেস্ট ক্যারিয়ার মিলিয়ে এটি তার সর্বোচ্চ ব্যক্তিগত ইনিংস। অন্যদিকে পাকিস্তানি লেগস্পিনার ইয়াসির শাহ ৪ উইকেট নিলেও খরচ করেন ২০৫ রান। তাতে গ্যাবায় এক ইনিংসে সবচেয়ে বেশি রান দেয়ার তিক্ত রেকর্ডে গড়েন তিনি। ১৯৯৯ সালে এ ভেন্যুতে আরেক পাকিস্তানি লেগি মুশতাক আহমেদ ১৯৪ রান দিয়েছিলেন। টেস্ট ইতিহাসে প্রথম বোলার হিসেবে এক ইনিংসে তিনবার ২০০-এর বেশি রান দেয়ার বাজে রেকর্ডওটাও এখন ইয়াসিরের। দুবার করে এ লজ্জায় নাম আছে ভারতের বিনোদ মানকাড ও পাকিস্তানের কিংবদন্তি স্পিনার সাকলাইন মুশতাকের।</p>
      <p>ডেভিড ওয়ার্নার-লাবুশেনের শতকে ভর করে প্রথম ইনিংসে অস্ট্রেলিয়ার সংগ্রহ ৫৮০/১০।</p>
      <p>গ্যাবায় পাকিস্তানের বিপক্ষে অজিদের দলীয় সর্বোচ্চ এটি। দ্বিতীয় ইনিংসে ব্যাটিংয়ে নেমে  ৬৪/৩ নিয়ে তৃতীয় দিনের খেলা শেষ করে পাকিস্তান। ইনিংস পরাজয় এড়াতে এখনো ২৭৬ রান করতে হবে পাকিস্তানকে। মিচেল স্টার্ক তোপে ২৫ রানেই ৩ উইকেট হারিয়ে ফেলেছিল পাকিস্তান। অধিনায়ক আজহার আলী (৫) ও হাসির সোহেল (৮) তার শিকার হয়ে সাজঘরে ফেরেন। আসাদ শফিককে তুলে নেন প্যাট কামিন্স। শান মাসুদ (২৭*) ও বাবর আজমের (২০*) কল্যাণে দিনের বাকি সময় পার করে পাকিস্তান। প্রথম ইনিংসে সফরকারীরা গুটিয়ে যায় ২৪০ রানে।</p>
      <p>৩১২/১ নিয়ে গতকাল তৃতীয় দিনের খেলা শুরু করে অস্ট্রেলিয়া। আগের দিন ১৫১ রানে অপরাজিত থাকা ওয়ার্নার আর ৩ রান যোগ করে ফেরেন। তার উইকেটটি নেন অভিষিক্ত নাসিম শাহ। ৭ রান পর ইয়াসিরের বলে বোল্ড হন স্টিভেন স্মিথ (৪)। মুখোমুখি ৯ ইনিংসে ৭ বারই স্মিথকে আউট করলেন ইয়াসির।  চতুর্থ উইকেটে ম্যাথু ওয়েডের সঙ্গে ১০০ রানের জুটি গড়েন লাবুশেন।</p>
      <p>ওয়েড ৬০ রান করে আউট হন। লাবুশেন তুলে নেন ক্যারিয়ারের প্রথম সেঞ্চুরি। আগের ৯ টেস্টে ৫ হাফসেঞ্চুরি পেয়েছিলেন তিনি, সর্বোচ্চ ছিল ৮১। দলীয় ৫৪৬ রানে সপ্তম ব্যাটসম্যান হিসেবে আউট হন লাবুশেন। ২৭৯ বলে ২০ চারে ১৮৫ রান করেন তিনি। প্রথম শ্রেণীতে তার সর্বোচ্চ ইনিংস ১৮২। রিকি পন্টিংয়ের অবসরের পর তিন নম্বরে নেমে তৃতীয় সর্বোচ্চ ইনিংস খেললেন লাবুশেন। বাকি দুটি ইনিংস স্টিভ স্মিথের (২১৫, ১৯৯)। পাকিস্তানের বিপক্ষে টেস্টে অস্ট্রেলিয়ার হয়ে লাবুশেনের চেয়ে বড় ইনিংস আছে কেবল জাস্টিন ল্যাঙ্গার, ইয়ান চ্যাপেল, রিকি পন্টিং, গ্রাহাম ইয়ালপ ও মার্ক টেইলরের।</p>
      <p>এই বিভাগের সর্বাধিক পঠিত</p>
    </article>
  </body>
</html>