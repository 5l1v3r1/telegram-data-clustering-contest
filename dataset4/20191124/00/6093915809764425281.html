<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/judicially/item/490230-katadikastike-theios-gia-apopeira-biasmou-tis-anipsias-tou"/>
    <meta property="og:site_name" content="thestival.gr"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Καταδικάστηκε θείος για απόπειρα βιασμού της ανιψιάς του"/>
    <meta property="og:description" content="Την πόρτα των φυλακών πέρασε ένας 46χρονος κτηνοτρόφος, πρώην δημοτικός σύμβουλος από χωριό της Καρδίτσας, ο οποίος καταδικάστηκε σε πέντε χρόνια κάθειρξης από το Μικτό Ορκωτό Εφετείο Λάρισας, διότι αποδείχθηκε πως αποπειράθηκε να βιάσει την ανιψιά του."/>
  </head>
  <body>
    <article>
      <h1>Καταδικάστηκε θείος για απόπειρα βιασμού της ανιψιάς του</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Thestival team</a></address>
      <p>Την πόρτα των φυλακών πέρασε ένας 46χρονος κτηνοτρόφος, πρώην δημοτικός σύμβουλος από χωριό της Καρδίτσας, ο οποίος καταδικάστηκε σε πέντε χρόνια κάθειρξης από το Μικτό Ορκωτό Εφετείο Λάρισας, διότι αποδείχθηκε πως αποπειράθηκε να βιάσει την ανιψιά του.</p>
      <p>Το οικογενειακό αυτό δράμα εκτυλίχθηκε σε μια περιοχή του γειτονικού νομού στα μέσα του Σεπτέμβρη του 2012. Εκείνη την περίοδο η αδερφή του κτηνοτρόφου με την οικογένειά της βρισκόταν στο σπίτι, όπου έμενε ο αδερφός της, ενώ σε κοντινή απόσταση διατηρούσε την κτηνοτροφική του μονάδα. Κάποια στιγμή ζήτησε να του πάει κάποιος κάποια σκεύη που χρειαζόταν. Αυτή που το έκανε ήταν η 17χρονη τότε ανιψιά του.</p>
      <p>Σύμφωνα με όσα ακούστηκαν στο δικαστήριο, εκείνος της έδειχνε το μέρος και κατά τη διάρκεια της «ξενάγησής» ζήτησε να καθίσει στα πόδια του, ενώ την άγγιζε και τη δάγκωνε σε διάφορα σημεία του σώματός της. Η νεαρή αντέδρασε και πήγε να φύγει.</p>
      <p>Ο θείος της, με το ένα χέρι την κρατούσε και το άλλο προσπαθούσε να της βγάλει το παντελόνι. Τότε τον χτύπησε ακόμα και στα γεννητικά του όργανα για να ξεφύγει, ενώ το οξύμωρο είναι πως πήγε στο αυτοκίνητό του όπου και απαίτησε να την επιστρέψει στο σπίτι. Πράγμα που έγινε. Ο κατηγορούμενος κατά τη διάρκεια της απολογίας του αρνήθηκε όλες τις κατηγορίες.</p>
      <p>Τόνισε πως είχε εξοργιστεί με την εμφάνισή της στο χωριό, καθώς είχε ξυρίσει κατά έναν περίεργο τρόπο το κεφάλι της και δεν άρμοζε αυτό ειδικά σε μια εκ-δήλωση όπως ήταν η εκταφή του πατέρα του και παππού της νεαρής. Μάλιστα για αυτόν τον λόγο ζήτησε αμέσως να φύγει από το σπίτι του. Ο ισχυρισμός του δεν έπεισε το δικαστήριο, το οποίο έλαβε όπως φαίνεται πολύ σοβαρά υπόψη του το γεγονός πως λίγο διάστημα αργότερα η νεαρή κοπέλα αποπειράθηκε να αυτοκτονήσει. Στο πρώτο δικαστήριο (ΜΟΔ) ο κτηνοτρόφος είχε καταδικαστεί σε 7 χρόνια, όμως το δικαστήριο τότε έδωσε αναστέλλουσα δύναμη στην έφεση και ως εκ τούτου απέφυγε τη φυλακή. Χθες, παρά το γεγονός ότι του αναγνωρίστηκαν ελαφρυντικά οδηγήθηκε με ομόφωνη απόφαση στο Τμήμα Μεταγωγών των Δικαστηρίων της Λάρισας, όπου και πέρασε το βράδυ, πριν πάρει τον δρόμο για τις φυλακές.</p>
      <p>Πηγή: Εφημερίδα «Ελευθερία»</p>
    </article>
  </body>
</html>