<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939355/%D8%A8%DB%8C%D8%A7%D9%86%DB%8C%D9%87-%D8%B4%D9%88%D8%B1%D8%A7%D9%87%D8%A7%DB%8C-%D8%B4%D9%87%D8%B1-%D9%88-%D8%B1%D9%88%D8%B3%D8%AA%D8%A7-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D8%B7%D8%B1%D8%AD-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="بیانیه شوراهای شهر و روستا در حمایت از طرح بنزینی"/>
    <meta property="og:description" content="نمایندگان مردم در شوراهای اسلامی شهر و روستاهای کشور با صدور بیانیه‌های مجزا و متعدد، حمایت قاطع خود از اجرای طرح مدیریت مصرف سوخت و فرمایشات رهبر معظم انقلاب اسلامی در تایید تصمیم سران قوا را اعلام کردند."/>
  </head>
  <body>
    <article>
      <h1>بیانیه شوراهای شهر و روستا در حمایت از طرح بنزینی</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>نمایندگان مردم در شوراهای اسلامی شهر و روستاهای کشور با صدور بیانیه‌های مجزا و متعدد، حمایت قاطع خود از اجرای طرح مدیریت مصرف سوخت و فرمایشات رهبر معظم انقلاب اسلامی در تایید تصمیم سران قوا را اعلام کردند.</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095013_734.jpg"/>
      </figure>
      <p>نمایندگان مردم در شوراهای اسلامی شهر و روستاهای کشور با صدور بیانیه‌های مجزا و متعدد، حمایت قاطع خود از اجرای طرح مدیریت مصرف سوخت و فرمایشات رهبر معظم انقلاب اسلامی در تایید تصمیم سران قوا را اعلام کردند.</p>
      <p>به گزارش «تابناک» به نقل از وزارت کشور، اعضای شورای اسلامی شهرها و روستاهای سراسر کشور در این بیانیه‌ها که به صورت خودجوش و در آستانه هفته بسیج صادر شده، با اعلام حمایت قاطع از تصمیم سران قوا در اجرای طرح مدیریت مصرف سوخت که مورد تایید و حمایت رهبر معظم انقلاب اسلامی نیز قرار گرفت، آمادگی خود برای همکاری و هم افزایی با مسوولان در اجرای صحیح این طرح به منظور منطقی کردن مصرف انرژی و پویایی اقتصاد و ملاحظات زیست محیطی را اعلام کردند.</p>
      <p>اعضای شورای اسلامی شهرها و روستاهای کشور همچنین بر سرلوحه قراردادن منویات مقام معظم رهبری در خصوص توجه هر چه بیشتر به رونق تولید، رعایت الگوی مصرف و توجه به اقتصاد مقاومتی و ارتقای کسب و کارهای نوین؛ بر آمادگی خود برای تحقق ابعاد مختلف این مهم در عرصه مدیریت شهری و روستایی تاکید کردند.</p>
      <p>نمایندگان مردم در شوراهای اسلامی همچنین اقدامات اشرار وابسته به معاندان و بیگانگان و دخالت دشمنان خارجی در تخریب اموال عمومی و خصوصی مردم را محکوم کردند.</p>
    </article>
  </body>
</html>