<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774307,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="הרומן בין קים קרדשיאן לקסטרו מסתיים מוקדם מהצפוי"/>
    <meta property="og:description" content="בעקבות המכירות החלשות של משקפי קרולינה למקה בארה&quot;ב, החוזה לשנתיים שבין חברת קסטרו־הודיס לפרזנטורית שלה יתקצר לשנה בלבד"/>
  </head>
  <body>
    <article>
      <h1>הרומן בין קים קרדשיאן לקסטרו מסתיים מוקדם מהצפוי</h1>
      <h2>בעקבות המכירות החלשות של משקפי קרולינה למקה בארה"ב, החוזה לשנתיים שבין חברת קסטרו־הודיס לפרזנטורית שלה יתקצר לשנה בלבד</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">נווית זומר</a></address>
      <p>הרומן בין קים קרדשיאן, הפרזנטורית של קרולינה למקה בארצות־הברית, לקבוצת קסטרו־הודיס עומד להסתיים אחרי שנה בלבד. יוסי גביזון, מבעלי הקבוצה, חזר מפגישה עם קרדשיאן ובאי כוחה, ובה סוכם שאף כי החוזה המקורי היה למשך שנתיים, הוא יסתיים בתום השנה הראשונה. הסיבה: פער דרמטי בין התחזיות והציפיות ובין המכירות בפועל של משקפי קרולינה למקה בארה"ב. החוזה החדש על סיום ההתקשרות אמור להיחתם בשבועות הקרובים. על פי החוזה המקורי, הייתה קרולינה למקה אמורה לשלם לקרדשיאן על פעילותה לקידום המותג, שכללה תמונות באינסטגרם שלה שבהן היא מרכיבה את המשקפיים, 6 מיליון דולר בשנה למשך שנתיים.</p>
      <figure>
        <img src="https://images1.calcalist.co.il/PicServer3/2019/02/21/886838/2_l.jpg"/>
        <figcaption>קים קרדשיאן עם משקפי קרולינה למקה <br/>צילום: Kim Kardashian West</figcaption>
      </figure>
      <p>עד כה, על פי דוחות קסטרו, השקיעה החברה במיזם האמריקאי 50 מיליון שקל, כולל 6 מיליון הדולר הראשונים שכבר שולמו. בסך הכל תוכנן במקור להשקיע 100 מיליון שקל בשנתיים. עם זאת, בגלל התוצאות, ייתכן שההשקעה לא תוחזר ותימחק. בסוף השנה תבחן קסטרו־הודיס את המשך דרכו של המותג קרולינה למקה בארה"ב. אחת האופציות להמשיך להפעיל את האתר אבל ללא השקעות בשיווק. הפריצה של קרולינה למקה לארה"ב, באמצעות הקמת אתר למכירת משקפיים, התבססה על כוחה השיווקי של קרדשיאן: הנחת היסוד הייתה שמתוך 140 מיליון העוקבים שלה כ־10% ייכנסו לאתר קרולינה למקה בארה"ב, ומהם 10% ירכשו, כלומר מכירות של 1.4 מיליון זוגות משקפיים בזמן קצר. בפועל מכרה קרולינה עד היום עשרות אלפי זוגות בלבד. העלות הכבדה של התשלומים לקרדשיאן והפעילות בארה"ב גרמו הפסדים לקרולינה למקה. אף שאין ספקות בעניין יכולת המכירה של קרדשיאן, כפי שבאה לידי ביטוי במכירות המחטבים שלה או במוצרי איפור, בדיעבד התברר כי הרגלי הצריכה בתחום משקפיים שונים. בניגוד לביגוד או לאיפור, הם נעשים בתדירות של פעם־פעמיים בשנה בלבד ולכן פחות מושפעים מקידום המכירות של קרדשיאן. זאת ועוד, ליין משקפי השמש שעיצבה קרדשיאן בעבור קרולינקה לא נחל הצלחה מסחרית, לא בארץ ולא בארה"ב.<a href="https://www.calcalist.co.il/marketing/articles/0,7340,L-3758368,00.html">קרדשיאן גם ביטלה את בואה לישראל לקידום הקולקציה</a>. המשקפיים היו אופנתיים מאוד, אבל פחות מסחריים בעבור הקהל הרחב. בקבוצת קסטרו מתלבטים כעת בעניין המשך הפעילות בחו"ל, בייחוד לנוכח הצלחותיה של למקה בשאר המדינות שבהן היא פועלת לצד הפעילות הרווחית שלה בישראל: מקסיקו, פנמה, תאילנד, אוסטרליה, ספרד ואנגליה. הפעלת 40 החנויות בחו"ל רווחית, וייתכן שעדיף יהיה להשקיע את המשאבים שהופנו לארה"ב במקומות שבהם היא מרוויחה ומצליחה. בקבוצת קסטרו־הודיס לא הגיבו לדברים.</p>
    </article>
  </body>
</html>