<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunyadan-spor/teniste-davis-kupasini-ispanya-kazandi/1654390"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Teniste Davis Kupası'nı İspanya kazandı"/>
    <meta property="og:description" content="Madrid'de düzenlenen Davis Kupası turnuvasının finalinde Kanada'yı yenen İspanya, 6. kez bu kupanın sahibi oldu."/>
  </head>
  <body>
    <article>
      <h1>Teniste Davis Kupası'nı İspanya kazandı</h1>
      <h2>Madrid'de düzenlenen Davis Kupası turnuvasının finalinde Kanada'yı yenen İspanya, 6. kez bu kupanın sahibi oldu.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Şenhan Bolelli  </a></address>
      <h4>Madrid</h4>
      <p><b>İspanya</b>, teniste ev sahipliğini yaptığı <b>Davis Kupası</b>'nı, finalde Kanada'yı mağlup ederek kazandı.</p>
      <p>Madrid'de 18-24 Kasım tarihlerinde oynanan ve 18 ülkenin katıldığı Davis Kupası'nın finalinde İspanya ile Kanada karşı karşıya geldi.</p>
      <p>Tarihinde ilk defa bu turnuvada finale kalma başarısı gösteren Kanada, seyirci avantajına sahip ev sahibi İspanya'ya karşı fazla direnemedi.</p>
      <p>Finalin ilk serisinde İspanya adına piste çıkan Roberto Bautista Agut, Kanadalı rakibi Felix Auger Aliassime'yi setlerde 2-0 (7-6, 6-3) mağlup ederek İspanya'yı 1-0 öne geçirdi.</p>
      <p>Babasının ölümünden dolayı perşembe günü İspanya takımının kampından ayrılan Bautista, cenazenin ardından final günü dönerek sahaya çıktı.</p>
      <p>Finalin ikinci randevusunda ise İspanyol Rafael Nadal, Kanadalı rakibi Denis Shapovalov'u 6-3 ve 7-6'lık setlerle yenince çiftler maçına gerek kalmadan kupa İspanya'nın oldu.</p>
      <p>Turnuva kuralları gereği takımlar ilk, teklerden iki maç yaparken, eşitlik olması halinde kazananı çiftler maçı belirliyor.</p>
      <p>ATP erkekler dünya tenis sıralamasının 1 numarası Rafael Nadal, turnuva boyunca gösterdiği performansla, "salata tabağı" olarak adlandırılan Davis Kupası'nı İspanya'nın kazanmasına öncülük etti.</p>
      <p>Kaptanlığını Sergi Bruguera'nın yaptığı İspanya takımı, Rafael Nadal, Roberto Bautista, Feliciano Lopez ve Marcel Granollers'den oluştu.</p>
      <p>Diğer yandan Davis Kupası bu yıl, Barcelonalı futbolcu Gerard Pique'nin sahibi olduğu yatırım grubunun organizasyonunda gerçekleşti.</p>
      <p>İspanya Kralı 6. Felipe, Real Madridli futbolcu James Rodriguez ve Pique'nin izleyiciler arasında olduğu final gününde, Kolombiyalı şarkıcı Shakira küçük bir konser verdi.</p>
      <related>
        <a href="https://www.aa.com.tr/tr/dunyadan-spor/teniste-davis-kupasini-ispanya-kazandi/1654390"/>
        <a href="https://www.aa.com.tr/tr/kultur-sanat/turk-dizileri-ispanyadaki-latin-amerika-dizilerinin-hegemonyasini-yikti/1653912"/>
        <a href="https://www.aa.com.tr/tr/dunya/esed-ailesine-ispanyada-para-aklama-suclamasi/1653596"/>
        <a href="https://www.aa.com.tr/tr/dunya/akdenizde-kurtarilan-276-duzensiz-gocmen-icin-ab-ulkelerinden-liman-bekleniyor/1652774"/>
        <a href="https://www.aa.com.tr/tr/dunyadan-spor/yunanistanin-altin-raketi-tsitsipas/1649535"/>
        <a href="https://www.aa.com.tr/tr/futbol/a-milli-futbol-takimi-ispanyaya-gitti/1646248"/>
      </related>
    </article>
  </body>
</html>