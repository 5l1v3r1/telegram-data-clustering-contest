<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774351,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="שר האוצר מפר שתיקה מאז החלטת היועמ&quot;ש: &quot;אין סיבה שיהיה מחסור בחמאה&quot;"/>
    <meta property="og:description" content="המכסה ליבוא ללא מכס של חמאה ביתית תגדל ב-300 טונות והמכסה לחמאה תעשייתית תגדל ב-850 טונות, זאת אחרי שכבר הוגדלו לאחרונה. לפי האוצר הפתרון הוא ביטול המכסות, &quot;אך בשל מגבלות ממשלת המעבר, צעדים כאלה לא אפשריים כרגע&quot;"/>
  </head>
  <body>
    <article>
      <h1>שר האוצר מפר שתיקה מאז החלטת היועמ"ש: "אין סיבה שיהיה מחסור בחמאה"</h1>
      <h2>המכסה ליבוא ללא מכס של חמאה ביתית תגדל ב-300 טונות והמכסה לחמאה תעשייתית תגדל ב-850 טונות, זאת אחרי שכבר הוגדלו לאחרונה. לפי האוצר הפתרון הוא ביטול המכסות, "אך בשל מגבלות ממשלת המעבר, צעדים כאלה לא אפשריים כרגע"</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">מירב קריסטל</a></address>
      <p>שר האוצר משה כחלון שנעלם לאחרונה מהתקשורת ושמר על שתיקה מאז פרסם היועץ המשפטי לממשלה את החלטתו להגיש כתבי אישום נגד ראש הממשלה בנימין נתניהו, התפנה הבוקר (א') לחתום, ואף לצייץ את תמונתו חותם על צו להרחבת המכסים לייבוא חמאה לשנת 2019 ו-2020. מכסת החמאה הביתית תוגדל ב-300 טונות ל-2,750 טונות, לאחר שהוגדלה כבר ל-2,400 טונות. מכסת הייבוא לחמאה תעשייתית תגדל ב-800 טונות ל-3,500 טונות פטור ממכס, לאחר שכבר גדלה ל-2,650 טונות.</p>
      <figure>
        <iframe data-src="https://twitter.com/KahlonMoshe/status/1198562505880166400?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://images1.calcalist.co.il/PicServer3/2019/04/10/898620/1NL.jpg"/>
        <figcaption>שר האוצר משה כחלון <br/>צילום: רויטרס</figcaption>
      </figure>
      <p>מכסת החמאה לישראל היא 1,250 טונות ומכסת החמאה התעשייתית היא לפי צו המכס: אפס טונות. בישראל קיים מחסור חריף בחמאה כבר למעלה משנה, אחרי שטרה הפסיקה לשווק חמאה לצרכנים ותנובה לא עמדה בעומס והפחיתה את הכמויות שהיא משווקת לרשת. ברשתות נמכרות חמאות יבוא במחירי החמאה הישראלית המפוקחים, אך קשה מאוד להשיג אותן והצרכן הישראלי מעדיף את חמאת תנובה שאוזלת במהירות ברגע שמגיעה למקררים.</p>
      <p>כחלון מסר כי "המהלך הכלכלי הכי נכון בעיניי הוא ביטול מלא של המכסות על החמאה אך בשל מגבלות ממשלת המעבר, צעדים כאלה לא אפשריים כרגע. מטרת הצו להגדלת המכסות הפטורות ממכס היא הגדלת כמות החמאה בשוק וצמצום המחסור הקיים בחנויות. בימינו אין כל סיבה שיהיה מחסור בחמאה, ובעתיד נצטרך לקבל החלטות משמעותיות בתחום כדי לוודא שהצרכן הישראלי לא יעמוד בפני מצבים כאלה שוב".</p>
    </article>
  </body>
</html>