<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/pinarayi-vijayan-japan-korea-visit/836410"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-24T00:10:09+00:00"/>
    <meta property="og:title" content="ജപ്പാന്‍, കൊറിയ സന്ദര്‍ശനം: മുഖ്യമന്ത്രി പുറപ്പെട്ടു"/>
    <meta property="og:description" content="ജപ്പാൻ, കൊറിയ സന്ദർശനത്തിനായി മുഖ്യമന്ത്രി പിണറായി വിജയൻ ..."/>
  </head>
  <body>
    <article>
      <h1>ജപ്പാന്‍, കൊറിയ സന്ദര്‍ശനം: മുഖ്യമന്ത്രി പുറപ്പെട്ടു</h1>
      <address><time datetime="2019-11-24T00:10:09+00:00">24 Nov 2019, 00:10</time> by <a rel="author">വെബ് ഡെസ്‌ക്‌</a></address>
      <p>തിരുവനന്തപുരം &gt; ജപ്പാൻ, കൊറിയ സന്ദർശനത്തിനായി മുഖ്യമന്ത്രി പിണറായി വിജയൻ യാത്ര തിരിച്ചു. മന്ത്രിമാരായ ഇ പി ജയരാജൻ, എ കെ ശശീന്ദ്രൻ, ആസൂത്രണ ബോർഡ് വൈസ് ചെയർമാൻ ഡോ. വി കെ രാമചന്ദ്രൻ, ചീഫ് സെക്രട്ടറി ടോം ജോസ് തുടങ്ങിയവരും മുഖ്യമന്ത്രിയോടൊപ്പമുണ്ട്‌.</p>
      <p>വ്യവസായം, ടൂറിസം, വിദ്യാഭ്യാസം, ഫിഷറീസ് മേഖലകളിലെ സാമ്പത്തിക-, സാങ്കേതിക,- വിജ്ഞാന സഹകരണം ലക്ഷ്യമിട്ടാണ്‌ സന്ദർശനം. 30വരെ ജപ്പാനിലും ഡിസംബർ ഒന്നുമുതൽ നാലുവരെ കൊറിയയിലുമാണ് പരിപാടികൾ. ഒസാക്കയിലും ടോക്യോയിലും നിക്ഷേപ സെമിനാറുകളിൽ മുഖ്യമന്ത്രി പങ്കെടുക്കും. ജപ്പാൻ സർക്കാരിന്റെ മന്ത്രിമാരുമായും കൂടിക്കാഴ്ചകളുണ്ട്. ജപ്പാനിലെ മലയാളിസമൂഹം സംഘടിപ്പിക്കുന്ന യോഗങ്ങളിലും മുഖ്യമന്ത്രി പങ്കെടുക്കും. ജപ്പാൻ ഇന്റർനാഷണൽ കോർപറേഷൻ ഏജൻസി (ജൈക്ക), നിസ്സാൻ, തോഷിബ, ടൊയോട്ട എന്നിവയുടെ സാരഥികളുമായും ഷിമെയ്ൻ ഗവർണറുമായും ചർച്ച നടത്തും. ഒസാക്ക സർവകലാശാല, ഷൊനാൻ ഗവേഷണകേന്ദ്രം, സകെമിനാറ്റോ തുറമുഖം, സാനിൻ മേഖലയിലെ മാലിന്യസംസ്‌കരണ പ്ലാന്റ്‌ എന്നിവയും സന്ദർശിക്കും.</p>
      <p>കൊറിയയിൽ കൊറിയ ട്രേഡ് ഇൻവെസ്റ്റ്മെന്റ്‌ പ്രോമോഷൻ ഏജൻസിയുമായി മുഖ്യമന്ത്രി ആശയവിനിമയം നടത്തും. ‘കേരളത്തിൽ നിക്ഷേപിക്കുക’ എന്ന ബാനറിൽ സോളിൽ കേരളത്തിന്റ നിക്ഷേപ സാധ്യതകൾ അവതരിപ്പിക്കുന്ന റോഡ് ഷോയും സന്ദർശനത്തിന്റ ഭാഗമായി സംഘടിപ്പിക്കും. കൊറിയയിലെ ഇന്ത്യൻ ചേംബർ ഓഫ് കൊമേഴ്സുമായി സഹകരിച്ചാണ്‌ പരിപാടി. എൽജി, സാംസങ്, ഹ്യുണ്ടായ് ആഗോള കമ്പനി തലവന്മാരുമായി ചർച്ച നടത്തും. കേരളത്തിന്റെ ആയുർവേദം ടൂറിസത്തിന്റെഭാഗമായി പ്രയോജനപ്പെടുത്താനുള്ള ചർച്ചകളും നിശ്ചയിച്ചിട്ടുണ്ട്.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-kerala-23-11-2019/836243"/>
        <a href="https://www.deshabhimani.com/news/kerala/asent-2020-summit/836134"/>
        <a href="https://www.deshabhimani.com/news/kerala/abudabi-investment-authority/836128"/>
        <a href="https://www.deshabhimani.com/news/kerala/pinarayi-vijayan-ias-meeting/835460"/>
        <a href="https://www.deshabhimani.com/news/kerala/pinarayi-vijayan-police/834465"/>
        <a href="https://www.deshabhimani.com/news/kerala/news-kerala-15-11-2019/834453"/>
        <a href="https://www.deshabhimani.com/news/kerala/pinarayi-vijayan-sabarimala-verdict/834442"/>
        <a href="https://www.deshabhimani.com/articles/news-articles-01-11-2019/831456"/>
      </related>
    </article>
  </body>
</html>