<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939377/%D8%AF%D8%B1%DA%AF%DB%8C%D8%B1%DB%8C-%D8%B4%D8%AF%DB%8C%D8%AF-%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%A8%D8%A7-%D8%A7%D8%B1%D8%AA%D8%B4-%D8%AA%D8%B1%DA%A9%DB%8C%D9%87-%D8%AF%D8%B1-%D8%A7%D9%84%D8%B1%D9%82%D9%87"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="درگیری شدید کردهای سوریه با ارتش ترکیه در الرقه"/>
    <meta property="og:description" content="درگیری شدید میان کردهای سوریه با ارتش ترکیه و تروریست‌های هم‌پیمان آن در شمال استان الرقه وارد دومین روز خود شد."/>
  </head>
  <body>
    <article>
      <h1>درگیری شدید کردهای سوریه با ارتش ترکیه در الرقه</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>درگیری شدید میان کردهای سوریه با ارتش ترکیه و تروریست‌های هم‌پیمان آن در شمال استان الرقه وارد دومین روز خود شد.</i>
      </p>
      <p>درگیری شدید میان کردهای سوریه با ارتش ترکیه و تروریست‌های هم‌پیمان آن در شمال استان الرقه وارد دومین روز خود شد.</p>
      <p>به گزارش «تابناک» به نقل از ایرنا از مرکز موسوم به دیده بان حقوق بشر سوریه، در این درگیری ها که شدت آن در اطراف روستای صیدا متمرکز است، ارتش ترکیه تلاش می کند بر جاده بین المللی موسوم به M۴ مسلط شود.</p>
      <p>در این درگیری‌ها تاکنون ۱۳ عضو گروه های تروریستی مورد حمایت ترکیه و ۶ عضو نیروهای دمکراتیک سوریه کشته شده اند.</p>
      <figure>
        <img src="https://cdn.tabnak.ir/files/fa/news/1398/9/3/1095044_619.jpg"/>
      </figure>
      <p>بر اساس این گزارش، باتوجه به وجود زخمی های بسیار در میان دو طرف درگیری، احتمال افزایش تلفات وجود دارد.</p>
      <p>خبرگزاری رسمی سوریه(سانا) نیز از حمله گسترده ارتش ترکیه و تروریست های مورد حمایت آن به شهرک عین عیسی در شمال الرقه خبر داد.</p>
      <p>این حملات که با انواع سلاح های سنگین در جریان است، به آوارگی گسترده ساکنان عین عیسی از ترس جنایت های گروه های تروریستی منجر شده است.</p>
      <p>سانا به نقل از منابع محلی اعلام کرد که ارتش ترکیه در حال آماده سازی زمینی به مساحت ۲۵۰ جریب در شرق شهر رأس العین برای ایجاد پایگاه نظامی در این منطقه است.</p>
      <p>نهاد موسوم به دیده بان حقوق بشر سوریه وابسته به مخالفان این کشور، از آغاز مذاکره روسیه و ترکیه برای عقب نشینی گروه های تروریستی مورد حمایت ترکیه از روستاهای اشغال شده در اطراف عین عیسی خبر داد.</p>
      <p>بر اساس این توافق، گروه های تروریستی و مسلح مورد حمایت ترکیه باید از روستاهایی که در ۴۸ ساعت گذشته اشغال شده، خارج و کنترل این مناطق را به ارتش سوریه بسپارند.</p>
      <p>برخی از رسانه های نزدیک به تروریست‌ها بامداد یکشنبه از اشغال شهرک عین عیسی از سوی ارتش ترکیه خبر دادند که این خبر توسط خبرگزاری های کُردی تکذیب شد.</p>
      <p>خبرگزاری کُردی هاوار، ورود ارتش ترکیه به اردوگاه عین عیسی را تکذیب و اعلام کرد که درگیری ها بشدت در اطراف روستاهای صیدا، واسطه و معلق میان نیروهای دمکراتیک سوریه و ارتش این کشور با ارتش ترکیه و تروریست های مورد حمایت آن از تروریست های داعش و جبهه النصره در جریان است.</p>
    </article>
  </body>
</html>