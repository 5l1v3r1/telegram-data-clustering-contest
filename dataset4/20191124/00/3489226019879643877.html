<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kleidwnei-to-toxo-sto-thryliko-gefyri-ths-plakas-poy-eixe-parasyrthei-apo-plhmmyra-photos"/>
    <meta property="og:site_name" content="Documento"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="«Κλειδώνει» το τόξο στο θρυλικό γεφύρι της Πλάκας που είχε παρασυρθεί από πλημμύρα (Photos)"/>
    <meta property="og:description" content="Παρότι χειμώνιασε οι θερμοκρασίες που επικρατούν στην Ήπειρο επιτρέπουν ακόμη την εξέλιξη των εργασιών στη γέφυρα της Πλάκας που παρασύρθηκε το 2015 από τα ορμητικά νερά του Άραχθου, μετά από μεγάλη νεροποντή. "/>
  </head>
  <body>
    <article>
      <h1>«Κλειδώνει» το τόξο στο θρυλικό γεφύρι της Πλάκας που είχε παρασυρθεί από πλημμύρα (Photos)</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Newsroom</a></address>
      <h4>Παρότι χειμώνιασε οι θερμοκρασίες που επικρατούν στην Ήπειρο επιτρέπουν ακόμη την εξέλιξη των εργασιών στη γέφυρα της Πλάκας που παρασύρθηκε το 2015 από τα ορμητικά νερά του Άραχθου, μετά από μεγάλη νεροποντή. </h4>
      <p>Ακόμη και την Κυριακή τα συνεργεία χτίζουν πέτρα πέτρα την καμάρα, η οποία βρίσκεται στην τελική ευθεία.</p>
      <p>Μένουν ελάχιστα μέτρα –όχι περισσότερα από τρία- για να «κλειδώσει» το τόξο. Για όσο ακόμη ο καιρός το επιτρέπει οι εργασίες θα συνεχιστούν με στόχο να τηρηθεί το χρονοδιάγραμμα και στο τέλος της άνοιξης, αρχές καλοκαιριού να γίνει το ξεκαλούπωμα και το γεφύρι να έχει πάρει την θέση του!</p>
      <p>Οι φωτογραφίες ανήκουν στον <b>Μιχαήλ Πανταζή </b>ο οποίος καταγράφει σχεδόν σε καθημερινή βάση την εξέλιξη των εργασιών.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/24/5ddad19c825e637e15273e14.jpg"/>
      </figure>
      <p>Το ιστορικό γεφύρι έπεσε την 1η Φεβρουαρίου 2015. Οι ισχυρές βροχοπτώσεις που έπλητταν εκείνες τις ημέρες τα Τζουμέρκα ήταν η αιτία για να καταστραφεί. Επρόκειτο για το μεγαλύτερο μονότοξο γεφύρι στα Βαλκάνια, το οποίο χτίστηκε από μαστόρους της πέτρας τον 18ο αιώνα.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/24/5ddad1e0825e6377fd72b8a2.jpg"/>
      </figure>
      <p>
        <b>Το ιστορικό «φορτίο» του γεφυριού της Πλάκας</b>
      </p>
      <p>Εκεί λειτουργούσε το τελωνείο της Ελεύθερης Ελλάδας με τη σκλαβωμένη Ήπειρο και εκεί έγινε, στις 29 Φεβρουαρίου 1944, η συμφωνία της Πλάκας – Μυρόφυλλου ανάμεσα στον ΕΔΕΣ, τον ΕΛΑΣ την ΕΚΚΑ και των εκπροσώπων του Στρατηγείου Μέσης Ανατολής και της Ελληνικής Στρατιωτικής Διοίκησης, του Αμερικανού ταγματάρχη Ουάινς και του Βρετανού συνταγματάρχη Γουντχάους.  </p>
      <p>Ο Θεόφιλος Παπαδημητρίου, κάτοικος των Ραφταναίων, ένα χωριό που βρίσκεται σε απόσταση ανάσας από τον οικισμό, αναφέρει ότι το γεφύρι κτίστηκε από μαστόρους και πελεκάνους της πέτρας από την Πυρσόγιαννη. Όταν τελείωσε το γεφύρι και έγιναν τα εγκαίνια, έπεσε η καμάρα και μετά από λίγο καιρό οι Τζουμερκιώτες έφεραν τον αρχιμάστορα Μπέγκα από την Πράμαντα και το έργο ξανακτίστηκε το 1866. Μάλιστα, όπως μεταφέρεται από γενιά σε γενιά, χρησιμοποιήθηκαν χιλιάδες αυγά από την περιοχή και μαζί με ασβέστη «έγινε πορσελάνη, η συνδετική ουσία της πέτρας».</p>
      <p>Το γεφύρι, δρόμος εμπορίου, ένωνε τα Τζουμέρκα με την υπόλοιπη Ήπειρο και τη Θεσσαλία. Η καμάρα του δέχτηκε τις βόμβες των γερμανικών αεροπλάνων, όμως άντεξε με μικρές φθορές στη δεξιά του πλευρά. Οι Ραφτανίτες το επισκεύασαν με τσιμέντο το 1943 και η γέφυρα έκτοτε λειτουργούσε χωρίς προβλήματα. Κάθε χρόνο, τα Θεοφάνεια, στο Γεφύρι τις Πλάκας, οι Τζουμερκιώτες κάνουν την βάφτιση του Σταυρού.</p>
      <p>Όλοι στην περιοχή έκαναν λόγο, εκείνες τις μέρες, για αδιαφορία των αρμοδίων σε ζητήματα υποστήριξης του πέτρινου γεφυριού, τα οποία πολλές φορές έθεταν και κατέθεταν την ανησυχία τους. Ο δάσκαλος Χαρίλαος Μήτσης, είχε πει χαρακτηριστικά: «Σήμερα, έγινε το μεγαλύτερο έγκλημα που έχει διαπραχτεί, γιατί υπήρξε αδιαφορία. Επισήμανα πολλές φορές τον κίνδυνο ότι θα πέσει. Μάλιστα τελευταία προσπάθεια ήταν τον Γενάρη, πέρυσι, όταν ζητούσα από τους αρμόδιους άμεση επέμβαση».</p>
      <p>Με πληροφορίες από epiruspost.gr, koutipandoras.gr</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>