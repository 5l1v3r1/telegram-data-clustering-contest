<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kitekinto/2019/11/bebizonyitottak-hogy-a-reggelit-kihagyo-diakok-rosszabbul-teljesitenek-az-iskolaban"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Bebizonyították, hogy leginkább ezen múlik, hogy teljesítenek a diákok az iskolában"/>
    <meta property="og:description" content="Ha figyelembe vettek olyan más, az iskolai teljesítményre hatással bíró faktorokat is, mint a tanulók társadalmi-gazdasági helyezte, abban az esetben is igaz."/>
  </head>
  <body>
    <article>
      <h1>Bebizonyították, hogy leginkább ezen múlik, hogy teljesítenek a diákok az iskolában</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">MTI</a></address>
      <p>
        <b>Ha figyelembe vettek olyan más, az iskolai teljesítményre hatással bíró faktorokat is, mint a tanulók társadalmi-gazdasági helyezte, abban az esetben is igaz.</b>
      </p>
      <p>
        <b>Azok a diákok, akik általában nem reggeliznek, rosszabbul teljesítenek az érettségin, mint azok, akik rendesen megeszik a reggelijüket - erre az eredményre jutott egy brit kutatás.</b>
      </p>
      <p>A Leedsi Egyetem kutatóinak tanulmányában a szerzők rámutattak, hogy először bizonyították a reggeli elfogyasztása és az alapszintű középiskolai érettségi (General Certificate of Secondary Education, GCSE) eredményei közötti összefüggést. A kutatás kimutatta, hogy a nap első étkezésének kihagyása miatt a tanulók kimutathatóan rosszabbul teljesítettek a vizsgákon, mint ha reggeliztek volna. A kapcsolat akkor is igazolható volt, ha figyelembe vettek olyan más, az iskolai teljesítményre hatással bíró faktorokat is, mint a tanulók társadalmi-gazdasági helyezte.</p>
      <p>A Frontiers in Public Health folyóiratban publikált dolgozat vezető szerzője, Katie Adolphus, a Leedsi Egyetem pszichológiai karának tudósa kiemelte:</p>
      <p>
        <i>"a tanulmány rámutat, hogy a középiskolások hátrányba kerülnek, ha nem fogyasztják el a reggelijüket, ami táplálja az agyukat egy iskolai nap kezdetén".</i>
      </p>
      <p>A kutató hangsúlyozta, hogy Nagy-Britanniában egyre nagyobb gondot jelent az élelmiszerszegénység, a becslések szerint naponta félmillió gyerek érkezik éhesen az iskolába. Korábbi tanulmányok már bizonyították, hogy a reggelizés pozitív hatással van a gyerekek kognitív képességeire.</p>
      <p>A kutatásban nyugat-yorkshire-i iskolák és középiskolák 294 diákja vett részt. Kiderült, hogy 29 százalékuk ritkán vagy soha nem reggelizik iskolai napokon, 18 százalék alkalmanként reggelizik, 53 százalék pedig gyakran étkezik reggel.</p>
      <p>A tanulmány szerint azok, akik ritkán reggeliztek, minden vizsgájukon mintegy ötödével kevesebb pontszámot kaptak, összehasonlítva azokkal, akik rendszeresen reggeliztek. A reggelit kihagyók összteljesítménye az iskolában csaknem két osztályzattal rosszabb volt, az olyan szempontokat is belekalkulálva, mint a társadalmi-gazdasági helyzetet, az etnikai csoport, az életkor, a nem és a testtömegindex.</p>
      <p>A tanulmányt ismertető BBC News cikke szerint a brit oktatási hivatal több olyan közhasznú szervezetet is támogat, amelyek Anglia szegényebb vidékein több mint 1800 iskolát látnak el ingyenes reggelivel. Az egyik ilyen szervezet, a Magic Breakfast további 480 brit iskolában biztosít reggelit a gyerekeknek. A szervezet arra szólította fel a törvényhozást, hogy vezesse be a reggelizést az iskolákban.</p>
    </article>
  </body>
</html>