<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/24141710/Military-mobilization-in-Sri-Lankan-Tamil-areas-The.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="இலங்கை தமிழர் பகுதிகளில் ராணுவ குவிப்பு: மு.க.ஸ்டாலின் கண்டம்"/>
    <meta property="og:description" content="இலங்கையில் தமிழர் பகுதிகளில் ராணுவ குவிப்புக்கும், தமிழ்ப்பெயர்களை அழிப்பதற்கும் திமுக தலைவர் மு.க. ஸ்டாலின் கண்டனம் தெரிவித்துள்ளார்."/>
  </head>
  <body>
    <article>
      <h1>இலங்கை தமிழர் பகுதிகளில் ராணுவ குவிப்பு: மு.க.ஸ்டாலின் கண்டம்</h1>
      <h2>இலங்கையில் தமிழர் பகுதிகளில் ராணுவ குவிப்புக்கும், தமிழ்ப்பெயர்களை அழிப்பதற்கும் திமுக தலைவர் மு.க. ஸ்டாலின் கண்டனம் தெரிவித்துள்ளார்.</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>சென்னை,இலங்கை முழுவதும் ராணுவம் ரோந்து செல்வதற்கான அரசாணை ஒன்றை அதிபர் கோத்தபய ராஜபக்சே திடீரென பிறப்பித்து உள்ளார். இது தமிழர்கள் மத்தியில் பெரும் பீதியை ஏற்படுத்தி உள்ளது.இந்தநிலையில், இலங்கையில் தமிழர் பகுதிகளில் ராணுவ குவிப்புக்கும், தமிழ்ப்பெயர்களை அழிப்பதற்கும் திமுக தலைவர் மு.க. ஸ்டாலின் கண்டனம் தெரிவித்துள்ளார். </p>
      <p>இது குறித்து அவர் வெளியிட்டுள்ள அறிக்கையில்,இலங்கையில் தமிழர் பகுதிகளில் துப்பாக்கி ஏந்திய ராணுவத்தினர் இனிமேல் பாதுகாப்பு பணிகளில் ஈடுபடுவார்கள் என்று அறிவித்துள்ளதும் தமிழர் பகுதிகளில் உள்ள தெருக்களின் தமிழ்ப் பெயர்களை அழிப்பதற்கும், கடும் கண்டனத்தை தெரிவித்து கொள்வதாக மு.க. ஸ்டாலின் குறிப்பிட்டுள்ளார். புதிய அதிபர் கோத்தபய ராஜபக்சே மற்றும் பிரதமர் மகிந்த ராஜபக்சே ஆகியோர் பதவிப் பொறுப்பேற்ற ஈரம் காய்வதற்குள்,  தமிழர்களின் இதயங்களை காயப்படுத்தி, அவர்களின் கண்ணியத்தை குறைக்கும் பணி வேகமாக துவங்கி விட்டதாகவும் அவர் தெரிவித்துள்ளார்.  இந்தியாவின் அப்பாவி மீனவர்கள் மீதான தாக்குதல் அதிகரித்து இருப்பது உலகத் தமிழர் மத்தியில் மிகுந்த ஏமாற்றத்தையும் அதிர்ச்சியையும் ஏற்படுத்தி உள்ளதாகவும் தனது அறிக்கையில் குறிப்பிட்டுள்ளார். தமக்கு வாக்களித்தவர்கள் வாக்களிக்காதவர்கள் என வேறுபடுத்தி பார்க்காமல் அனைவரிடத்தும் சமமாக நடந்து கொள்வேன் என கோத்தபய ராஜபக்சே அளித்த வாக்குறுதியை நினைவு கூறவும் ஸ்டாலின் கேட்டுக் கொண்டுள்ளார்.  இந்த நெருக்கடியை உன்னிப்பாக கவனித்து, ஈழத்தமிழர்கள் அமைதியாக, சுயமரியாதையுடன் வாழ்வதற்கு தேவையான நடவடிக்கைகளை பிரதமர் மோடி எடுக்கவும் வலியுறுத்தியுள்ளார். </p>
    </article>
  </body>
</html>