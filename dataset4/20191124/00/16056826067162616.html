<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200750"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="পালিয়েছেন স্বঘোষিত ধর্মগুরু নিত্যানন্দ"/>
    <meta property="og:description" content="অবশেষে ভারত থেকে পালিয়েছেন ধর্ষণের অভিযোগে অভিযুক্ত, স্বঘোষিত ধর্মগুরু স্বামী নিত্যানন্দ। বুধবার তার বিরুদ্ধে অপহরণ ও শিশুদেরকে অন্যায়ভাবে আটকে রাখার অভিযোগে মামলা হয়েছে। এতে অভিযোগ করা হয়েছে, নিজের আশ্রম পরিচালনার জন্য তিনি অনুসারীদের কাছ থেকে দান সংগ্রহের জন্য ব্যবহার করতেন এসব শিশুকে। তার দু’জন শিষ্যকে রিমান্ডে নেয়া হয়েছে। এরপর বহুল বিতর্কিত নিত্যানন্দের বিরুদ্ধে সুদৃঢ় তথ্যপ্রমাণ সংগ্রহের চেষ্টা করছে। এ অবস্থায় স্বামী নিত্যানন্দ ভারত ছেড়ে পালিয়েছে বলে জানিয়েছে গুজরাট পুলিশ।  আহমেদাবাদের এসপি আর ভি আসারি বলেছেন, নিত্যানন্দ বিদেশে চলে গিয়েছে। যদি প্রয়োজন হয় তাহলে যথাযথ চ্যানেলের মাধ্যমে তার হেফাজত চাইবে গুজরাট পুলিশ। কর্নাটকে এই স্বামী নিত্যানন্দের বিরুদ্ধে একটি ধর্ষণ মামলা হয়েছে। সেই মামলার পরেই তিনি দেশের বাইরে চলে গিয়েছেন। তাই তাকে ভারতে খোঁজাখুঁজি করাটা হবে সময়ের অপচয়। তিনি ভারতে ফিরলে অবশ্যই তাকে গ্রেপ্তার করা হবে। এ খবর দিয়েছে অনলাইন ইন্ডিয়া টুডে। অপহরণ, বেআইনিভাবে আটকে রাখা, অবমাননা করা সহ বিভিন্ন অভিযোগে মঙ্গলবার গ্রেপ্তার করা হয়েছে নিত্যানন্দের শিষ্য প্রানপ্রিয় ও প্রিয়াতাতভা’কে। এরপরই তাদেরকে বুধবার…"/>
  </head>
  <body>
    <article>
      <h1>পালিয়েছেন স্বঘোষিত ধর্মগুরু নিত্যানন্দ</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">মানবজমিন ডেস্ক</a></address>
      <p>অবশেষে ভারত থেকে পালিয়েছেন ধর্ষণের অভিযোগে অভিযুক্ত, স্বঘোষিত ধর্মগুরু স্বামী নিত্যানন্দ। বুধবার তার বিরুদ্ধে অপহরণ ও শিশুদেরকে অন্যায়ভাবে আটকে রাখার অভিযোগে মামলা হয়েছে। এতে অভিযোগ করা হয়েছে, নিজের আশ্রম পরিচালনার জন্য তিনি অনুসারীদের কাছ থেকে দান সংগ্রহের জন্য ব্যবহার করতেন এসব শিশুকে। তার দু’জন শিষ্যকে রিমান্ডে নেয়া হয়েছে। এরপর বহুল বিতর্কিত নিত্যানন্দের বিরুদ্ধে সুদৃঢ় তথ্যপ্রমাণ সংগ্রহের চেষ্টা করছে। এ অবস্থায় স্বামী নিত্যানন্দ ভারত ছেড়ে পালিয়েছে বলে জানিয়েছে গুজরাট পুলিশ।  আহমেদাবাদের এসপি আর ভি আসারি বলেছেন, নিত্যানন্দ বিদেশে চলে গিয়েছে। যদি প্রয়োজন হয় তাহলে যথাযথ চ্যানেলের মাধ্যমে তার হেফাজত চাইবে গুজরাট পুলিশ। কর্নাটকে এই স্বামী নিত্যানন্দের বিরুদ্ধে একটি ধর্ষণ মামলা হয়েছে।</p>
      <p>সেই মামলার পরেই তিনি দেশের বাইরে চলে গিয়েছেন। তাই তাকে ভারতে খোঁজাখুঁজি করাটা হবে সময়ের অপচয়। তিনি ভারতে ফিরলে অবশ্যই তাকে গ্রেপ্তার করা হবে। এ খবর দিয়েছে অনলাইন ইন্ডিয়া টুডে।</p>
      <p>অপহরণ, বেআইনিভাবে আটকে রাখা, অবমাননা করা সহ বিভিন্ন অভিযোগে মঙ্গলবার গ্রেপ্তার করা হয়েছে নিত্যানন্দের শিষ্য প্রানপ্রিয় ও প্রিয়াতাতভা’কে। এরপরই তাদেরকে বুধবার সন্ধ্যায় ৫ দিনের রিমান্ডে নিয়েছে পুলিশ। ডেপুটি এসপি কেটি কামারিয়া বলেছেন, নিত্যানন্দ্রের আশ্রম থেকে একজন যুবতী নিখোঁজ হওয়ার মামলা করেছেন তার পিতা জনার্ধন শর্মা। বিবেকানন্দ পুলিশ স্টেশনে করা ওই মামলা তদন্ত করছে পুলিশ। এ জন্য তার দুই শিষ্যকে জিজ্ঞাসাবাদ করা হচ্ছে। এ বিষয়ে এফআইআর করা হয়েছে। তবে এ বিষয়ে সুদৃঢ় তথ্যপ্রমাণ প্রয়োজন। গুজরাটের স্বরাষ্ট্রমন্ত্রী প্রদিপসিং জাদেজা বলেছেন, এই মামলা থেকে কেউ রেহাই পাবে না। পুলিশ আন্তরিকতার সঙ্গে কাজ করছে।</p>
      <p>ওদিকে ৯ ও ১০ বছর বয়সী দুটি শিশু পুলিশের কাছে গিয়ে অভিযোগ করেছে তাদের ওপর আশ্রমে নির্যাতন চালানো হয়েছে। তাদেরকে দিয়ে কাজ করানো হয়। অবৈধভাবে আটকে রাখা হয়। দশ দিন ধরে একটি ফ্লাটে তাদেরকে আটক রাখা হয়েছিল। একই রকম অভিযোগ করেছে ওই আশ্রমের অন্য দুটি শিশু। তারা পালিয়ে গিয়ে এ অভিযোগ করেছে তাদের পিতামাতার কাছে।</p>
      <p>এই বিভাগের সর্বাধিক পঠিত</p>
    </article>
  </body>
</html>