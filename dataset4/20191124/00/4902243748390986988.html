<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/kitekinto/2019/11/emmy-dij-ket-magyar-is-jelolt-az-emmy-dijra"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Emmy-díj - Két magyar is van a jelöltek között"/>
    <meta property="og:description" content="A díjátadó gála helyi idő szerint hétfőn este lesz New Yorkban."/>
  </head>
  <body>
    <article>
      <h1>Emmy-díj - Két magyar is van a jelöltek között</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>A díjátadó gála helyi idő szerint hétfőn este lesz New Yorkban.</b>
      </p>
      <p>
        <b>A két magyar jelölés a Nemzetközi Emmy-díjra az egész magyar filmiparnak szól - jelentette ki a Nemzetközi Emmy-díj gálaestjére New Yorkba érkezett Káel Csaba, a magyar mozgóképipar fejlesztéséért felelős kormánybiztos az MTI-nek telefonon.</b>
      </p>
      <p>A kormánybiztos hangsúlyozta: Oscar-díjjal már díjaztak magyar filmalkotásokat, két mozifilmet, egy animációt és egy rövidfilmet. "A magyar televíziós filmgyártás eddig még nem kapott jelölést, most viszont igazán felfigyeltek ránk, felfedezték a magyarokat e téren is" - fogalmazott.</p>
      <p><b>A Nemzetközi Emmy-díjra az idén a legjobb színésznő kategóriában Gera Marinát</b>, a <b>Szász Attila rendezte</b> <b>Örök tél című film főszerepében nyújtott alakításáért</b>, <b>a legjobb tévéfilm-minisorozat kategóriában pedig a Trezor című tévéfilmet jelölték</b>, amelyet <b>Bergendy Péter rendezett</b>. Mindkét mű forgatókönyvét Köbli Norbert írta, mindkettő producere Lajos Tamás. "Az elismerés az egész magyar szakmának szól" - mondta Káel Csaba.</p>
      <p>A filmügyi kormánybiztos - aki egyben a Müpa vezérigazgatója és filmrendezőként, érdemes művészként maga is filmes szakember - kifejtette: "a két jelölés teljes mértékben alátámasztja azt az elképzelésemet, hogy a mozgóképipart, vagyis a mozifilmeket és a televíziós alkotásokat egységesen kell kezelni. Ez érvényes a finanszírozásuk mellett az egységes reklámozásukra és forgalmazásukra is".</p>
      <p>Hozzáfűzte: szerte a világban változóban van a mozgóképipar, hiszen például megjelentek az úgynevezett on-demand rendszerek, amelyek jelentős mértékben átalakítják a fogyasztói szokásokat, következésképpen a "filmcsinálást".<br/>A mozgóképipar fejlesztéséért felelős kormánybiztos ezúttal is kiemelte, hogy "magyar történeteket bemutató filmekre van szükség", de - mint mondta - ezeket hiteles formában és magas minőségben kell elkészíteni.</p>
      <p>Ezzel összefüggésben Káel Csaba emlékeztetett arra, hogy a jobb minőséget is elősegítendő, már megkezdődtek a változások a magyar mozgóképágazatban. A filmalapnál már korábban történtek lépések, például a forgatókönyv-fejlesztések ügyében, de - mint fogalmazott - "további komoly lépésekre van szükség". Kiemelte a forgalmazás terén végrehajtandó változásokat és a koprodukciók előtérbe helyezését.</p>
      <p>Kérdésre válaszolva a kormánybiztos közölte: néhány héten belül megjelennek az első kiírások a tévésorozatok, miniszériák támogatására, de sitcomok finanszírozásában az állam továbbra sem vesz részt.</p>
      <p>Pénteken este Káel Csaba részt vett a New York-i magyar főkonzulátus és a New York-i Magyar Kulturális Intézet közös fogadásán, amelyen a nemzetközi és amerikai filmipar képviselőit, több mint kétszáz filmes szakembert és művészt, köztük a Nemzetközi Emmy-díjat kiadó Nemzetközi Televíziós Művészeti és Tudományos Akadémia (IATAS) tagjait látták vendégül. "A magyar jelöltekről az akadémia elnök-vezérigazgatója, Bruce L. Paisner kifejezetten dicsérő szavakkal szólt" - hangoztatta Káel Csaba az MTI-nek.</p>
      <p>A Nemzetközi Emmy-díjjal az Egyesült Államokon kívül készült legjobb televíziós produkciókat ismerik el. A díjakat először 1973-ben adta át az 1969-ben alapított IATAS. A szervezet mintegy 60 ország tévés szakembereit tömöríti, évről évre díjazza a legjobb alkotásokat és művészeket. Idén 11 kategóriában 21 országból 44 jelöltet válogattak a versenybe. Minden egyes kategóriában négy alkotást vagy művészt jelöltek.</p>
      <p>
        <b>A díjátadó gála helyi idő szerint hétfőn este lesz New Yorkban.</b>
      </p>
    </article>
  </body>
</html>