<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699970/%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B3%D9%88%D9%85%DB%8C%D9%86-%DA%AF%D8%B1%D9%85%D8%AE%D8%A7%D9%86%D9%87-%D8%B2%D9%86%D8%A7%D9%86-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="راه‌اندازی سومین گرمخانه زنان در پایتخت"/>
    <meta property="og:description" content="معاون امور اجتماعی و امور فرهنگی شهرداری تهران از راه اندازی سومین گرمخانه زنان واقع در پهنه شرق تهران خبر داد و گفت: با این گرمخانه ظرفیت گرمخانه‌های زنان به ۳۳۰ تخت افزایش پیدا کرده است."/>
  </head>
  <body>
    <article>
      <h1>راه‌اندازی سومین گرمخانه زنان در پایتخت</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040190_957.jpg"/>
      </figure>
      <p>معاون امور اجتماعی و امور فرهنگی شهرداری تهران از راه اندازی سومین گرمخانه زنان واقع در پهنه شرق تهران خبر داد و گفت: با این گرمخانه ظرفیت گرمخانه‌های زنان به ۳۳۰ تخت افزایش پیدا کرده است.</p>
      <p>به گزارش ایسنا، محمدرضا جوادی یگانه در خصوص افزایش ظرفیت پذیرش زنان کارتن خواب در گرمخانه‌ها گفت: برای زنان دو گرمخانه در پهنه غرب و جنوب فعال است، اما در پهنه شرق و نزدیک دره فرحزاد به دو گرمخانه دیگر برای زنان نیاز داشتیم.</p>
      <p>وی افزود: با توجه به ازدیاد گرمخانه مردان در پهنه شرق، گرمخانه منطقه ۸ را برای زنان تجهیز کردیم که از چند روز گذشته آغاز به کار کرد.</p>
      <p>معاون امور اجتماعی و فرهنگی شهرداری تهران در خصوص ایجاد گرمخانه در نزدیکی دره فرحزاد عنوان کرد: مدتی پیش در نزدیکی دره فرحزاد یک گرمخانه برای زنان ایجاد شد که آغاز به کار آن به دلیل مخالفت شهروندان منطقه به تاخیر افتاد. اما امروز در استانداری تهران جلسه ای برای بررسی این موضوع، ‌با حضور شورایاری محله فرحزاد تشکیل شد.</p>
      <p>بنابر اعلام شهرنوشت، جوادی یگانه با اشاره به اینکه پیگیر ایجاد یک گرمخانه در حاشیه دره فرحزاد هستیم، تصریح کرد: دره فرحزاد به عنوان یکی از فضاهای بی‌دفاع شهری محل تجمع افراد بی‌خانمان است که بخشی از این افراد را زنان تشکیل می‌دهند؛ وجود یک گرمخانه در این محدوده می‌تواند از خطرات احتمالی برای زنانی که در این دره مستقر هستند، پیشگیری ‌کند.</p>
    </article>
  </body>
</html>