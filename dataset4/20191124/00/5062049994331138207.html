<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10747--brutalni-navsteva-mexiko-vytvorilo-divacky-rekord"/>
    <meta property="og:site_name" content="Tenisový svět"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Brutální návštěva! Mexiko vytvořilo divácký rekord"/>
    <meta property="og:description" content="„The Greatest Match“ splnil očekávání. Do býčí arény Plaza de Toros México, která má kapacitu 43 000 míst, se během sobotního večera podařilo přilákat téměř maximální počet tenisových nadšenců. Exhibiční utkání mezi Rogerem Federerem a Alexanderem Zverevem navštívilo rekordních 42 517 diváků."/>
  </head>
  <body>
    <article>
      <h1>Brutální návštěva! Mexiko vytvořilo divácký rekord</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <b>„The Greatest Match“ splnil očekávání. Do býčí arény Plaza de Toros México, která má kapacitu 43 000 míst, se během sobotního večera podařilo přilákat téměř maximální počet tenisových nadšenců. Exhibiční utkání mezi Rogerem Federerem a Alexanderem Zverevem navštívilo rekordních 42 517 diváků.</b>
      </p>
      <p>Pro oba tenisty se jednalo o závěrečnou fázi turné. Během týdne měli sehrát čtyři zápasy, kvůli nejisté bezpečnosti diváků se však zrušil duel v Bogotě. Co se ubralo na Kolumbii, to se přidalo na velkolepém večeru v hlavním městě Mexika.</p>
      <p>Zápas dvou semifinalistů letošního ročníku Turnaje mistrů si přišlo prohlédnout více jak 42 000 návštěvníků, čímž se překonal devět let starý rekord. V roce 2010 se na belgické půdě odehrál zápas mezi domácí Kim Clijstersovou a Serenou Williamsovou, utkání tehdy navštívilo 35 681 lidí.</p>
      <figure>
        <iframe data-src="https://twitter.com/randymmaster/status/1198416770983514112?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Nikdy na tento magický večer nezapomenu. Společně jsme překonali rekord," napsal na sociální sítě Roger Federer, který v utkání vyhrál 3:6, 6:4, 6:2.</p>
      <p>Neztratil se však ani jeho soupeř, německý protivník několikrát pobavil publikum. Například v závěru druhé sady, kdy se Alexander Zverev chystal na servis a fanoušci vyvolávali jméno Federera. Pohotový Zverev však bleskurychle zareagoval. „Na mě jste nezapomněli?," prohlásil s nadsázkou, čímž pobavil i svého protihráče.</p>
      <figure>
        <iframe data-src="https://twitter.com/ESPNmx/status/1198423491957182464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>O zábavu v Mexiku tak rozhodně nebyla nouze. Již za tři měsíce však může být tento rekord překonaný, v únoru se v jihoafrickém Kapském městě odehraje exhibiční čtyřhra mezi Rogerem Federerem a Rafael Nadalem. Na straně Federera by se měl ocitnout Bil Gates, Nadal bude hrát po boku domácího herce Trevora Noaha. Utkání na fotbalovém hřišti Green Point Stadium může navštívit až 55 000 diváků.</p>
      <footer>Radek Štohl, foto: Twitter: Roger Federer</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10727--padne-rekord-ocekavany-duel-federera-a-zvereva-v-byci-arene-se-blizi"/>
        <a href="https://www.tenisovysvet.cz/article/detail/10546--federer-a-zverev-odehraji-exhibici-v-obri-byci-arene-ve-hre-je-rekord-v-navstevnosti"/>
      </related>
    </article>
  </body>
</html>