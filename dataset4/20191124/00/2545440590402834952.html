<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/sehit-akkaya-son-yolculuguna-ugurlandi/1654223"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Şehit Akkaya son yolculuğuna uğurlandı"/>
    <meta property="og:description" content="Barış Pınarı Harekatı bölgesinde dün meydana gelen araç kazasında ağır yaralanan ve kaldırıldığı hastanede şehit olan Piyade Uzman Onbaşı Mustafa Akkaya, memleketi Afyonkarahisar'ın İscehisar ilçesinde toprağa verildi."/>
  </head>
  <body>
    <article>
      <h1>Şehit Akkaya son yolculuğuna uğurlandı</h1>
      <h2>Barış Pınarı Harekatı bölgesinde dün meydana gelen araç kazasında ağır yaralanan ve kaldırıldığı hastanede şehit olan Piyade Uzman Onbaşı Mustafa Akkaya, memleketi Afyonkarahisar'ın İscehisar ilçesinde toprağa verildi.</h2>
      <address><time datetime="2019-11-24T00:00:00+00:00">24 Nov 2019</time> by <a rel="author">Canan Tükelay,Arif Yavuz  </a></address>
      <h4>Afyonkarahisar</h4>
      <p><b>Barış Pınarı Harekatı</b> bölgesinde dün meydana gelen araç kazasında ağır yaralanan ve kaldırıldığı hastanede şehit olan 22 yaşındaki <b>Piyade Uzman Onbaşı Mustafa Akkaya</b>, memleketi Afyonkarahisar'ın İscehisar ilçesinde defnedildi.</p>
      <p><b>Afyonkarahisar</b> Hava Meydan Komutanlığından alınan şehidin naaşı, İscehisar ilçesi Karaağaç köyündeki babaevine getirilerek helallik alındı.</p>
      <p>Anne Döndü Akkaya, burada, "Körpecik çocuğum gitti. Çiçeği solmadıydı. Benim oğlum ölmedi. Gözlerinden yaşlar akıyor da 'Anam sen mi geldin?' diyor." diyerek ağladı.</p>
      <p>Daha sonra şehit Akkaya'nın Türk bayrağına sarılı naaşı, askerlerce köy mezarlığı önündeki pazar yerine getirilerek katafalka konuldu. Baba Taner Akkaya, cenazeyi beklerken "Dik duracağız." dedi.</p>
      <p>Burada ikindi namazının ardından düzenlenen törende şehidin özgeçmişi okundu.</p>
      <p>İl Müftüsü Şükrü Kabukçu'nun kıldırdığı cenaze namazından sonra şehidin cenazesi köy mezarlığına defnedildi.</p>
      <p>Şehidin bekar olduğu, 15 gün önce Şanlıurfa'daki birliğinden Suriye'ye gittiği ve bunu ailesinden gizlediği öğrenildi.</p>
      <p>Törene, Afyonkarahisar Valisi Mustafa Tutulmaz, Tarım ve Orman Bakan Yardımcısı Akif Özkaldı, AK Parti Afyonkarahisar milletvekilleri, Afyonkarahisar Belediye Başkanı Mehmet Zeybek, İscehisar Belediye Başkanı Ahmet Şahin ve çok sayıda vatandaş katıldı.</p>
      <related>
        <a href="https://www.aa.com.tr/tr/turkiye/sehit-akkaya-son-yolculuguna-ugurlandi/1654223"/>
        <a href="https://www.aa.com.tr/tr/baris-pinari-harekati/baris-pinari-harekati-bolgesinde-arac-kazasi-sonucu-bir-asker-sehit-oldu/1653848"/>
        <a href="https://www.aa.com.tr/tr/turkiye/baris-pinari-harekati-bolgesinde-teroristlerin-tuzakladigi-patlayicilar-imha-ediliyor/1653674"/>
        <a href="https://www.aa.com.tr/tr/dunya/tel-abyadda-baris-pinari-harekati-sehitleri-icin-mevlit-okutuldu/1652845"/>
        <a href="https://www.aa.com.tr/tr/dunyadan-spor/enver-cenk-sahinin-st-paulideki-sozlesmesi-karsilikli-feshedildi/1652211"/>
        <a href="https://www.aa.com.tr/tr/dunya/tel-abyad-sinir-kapisi-suriye-ile-turkiye-arasinda-gonul-koprusu-olacak/1652010"/>
      </related>
    </article>
  </body>
</html>