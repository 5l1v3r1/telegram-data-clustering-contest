<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699914/%D8%B5%D9%81%E2%80%8C%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C-%D8%A7%D8%B2-%DA%A9%D8%AC%D8%A7-%D8%A2%D9%85%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="صف‌های بنزینی از کجا آمد؟"/>
    <meta property="og:description" content="در حالی که بیش از ۱۰ روز از سهمیه‌بندی بنزین می‌گذرد، اما همچنان پمپ‌بنزین‌ها شلوغ است و در برخی موارد حتی در روز‌های پایان هفته شاهد صف‌های یک کیلومتری برای رسیدن به پمپ‌بنزین‌ها هستیم. اما چرا تب خرید بنزین هنوز فروکش نکرده است؟به گزارش ایرنا، ساعت ۲۴ روز پنجشنبه (۲۳ آبان) خبر سهمیه‌بندی بنزین اعلام شد. خبری که روز‌های قبل از آن نیز از گوشه و کنار به گوش می‌رسید، اما همواره با تکذیب مقامات رو به رو شده بود. با این حال برخی از مردم به امید یک باک بیشتر بنزین هزار تومانی پنجشنبه شب را در پمپ‌بنزین‌ها گذراندند.تصور این بود که با اعلام سهمیه‌بندی و واقعی‌شدن قیمت بنزین، پمپ‌بنزین‌ها خلوت‌تر از گذشته شوند، اما شرایط آنگونه پیش نرفت و با وجود اینکه به گفته سخنگوی شرکت ملی پخش فرآورده‌های نفتی ایران، بعد از سهمیه‌بندی مصرف بنزین ۲۰ درصد کاهش داشته، اما جایگاه‌های سوخت روز‌های شلوغ‌تری را سپری می‌کنند.تا آنجا که روز‌های پنجشنبه و جمعه هفته گذشته پمپ‌بنزین‌های شلوغ توجه هر عابری را به خود جلب می‌کرد.اما علت این اتفاق چه بود؟ برخی افزایش دفعات سوخت‌گیری در مقابل کاهش بنزین دریافتی در هر نوبت را دلیل این شلوغی می‌دانند.…"/>
  </head>
  <body>
    <article>
      <h1>صف‌های بنزینی از کجا آمد؟</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040107_113.jpg"/>
      </figure>
      <p>در حالی که بیش از ۱۰ روز از سهمیه‌بندی بنزین می‌گذرد، اما همچنان پمپ‌بنزین‌ها شلوغ است و در برخی موارد حتی در روز‌های پایان هفته شاهد صف‌های یک کیلومتری برای رسیدن به پمپ‌بنزین‌ها هستیم. اما چرا تب خرید بنزین هنوز فروکش نکرده است؟<br/><br/>به گزارش ایرنا، ساعت ۲۴ روز پنجشنبه (۲۳ آبان) خبر سهمیه‌بندی بنزین اعلام شد. خبری که روز‌های قبل از آن نیز از گوشه و کنار به گوش می‌رسید، اما همواره با تکذیب مقامات رو به رو شده بود. با این حال برخی از مردم به امید یک باک بیشتر بنزین هزار تومانی پنجشنبه شب را در پمپ‌بنزین‌ها گذراندند.<br/><br/>تصور این بود که با اعلام سهمیه‌بندی و واقعی‌شدن قیمت بنزین، پمپ‌بنزین‌ها خلوت‌تر از گذشته شوند، اما شرایط آنگونه پیش نرفت و با وجود اینکه به گفته سخنگوی شرکت ملی پخش فرآورده‌های نفتی ایران، بعد از سهمیه‌بندی مصرف بنزین ۲۰ درصد کاهش داشته، اما جایگاه‌های سوخت روز‌های شلوغ‌تری را سپری می‌کنند.<br/><br/>تا آنجا که روز‌های پنجشنبه و جمعه هفته گذشته پمپ‌بنزین‌های شلوغ توجه هر عابری را به خود جلب می‌کرد.<br/><br/>اما علت این اتفاق چه بود؟ برخی افزایش دفعات سوخت‌گیری در مقابل کاهش بنزین دریافتی در هر نوبت را دلیل این شلوغی می‌دانند. در مقابل عده‌ای نیز ترس از حذف بنزین سهمیه‌ای آبان را علت صف‌بندی خودرو‌ها در مقابل پمپ‌بنزین‌ها اعلام می‌کنند.<br/><br/>«حمید قاسمی ده چشمه» قائم مقام مدیرعامل شرکت ملی پالایش و پخش فرآورده‌های نفتی به خبرنگار اقتصادی ایرنا گفته که بعد از سهمیه‌بندی، مردم به بنزین به چشم نیاز نگاه می‌کنند و از همین رو هر زمان که نیاز داشته باشند و به همان مقدار که لازم دارند آن را خریداری می‌کنند.<br/><br/>به گفته قاسمی، با توجه به اینکه بیشتر افراد روز پنجشنبه (۲۳ آبان) باک‌های خود را پر کرده بودند، تا آخر هفته گذشته بنزین در باک‌ها بود بنابراین چند روز قبل مردم برای بنزین زدن مراجعه نکرده بودند و پنجشنبه و جمعه را برای دریافت بنزین انتخاب کردند.<br/><br/>وی دلیل دیگر شلوغی پمپ‌بنزین‌ها در روز‌های اخیر را باطل شدن سهمیه آبان وانت‌ها و تاکسی‌ها دانست و گفت: این خودرو‌ها می‌خواستند از سهمیه خود استفاده کنند تا سهمیه نسوزد.<br/><br/>قائم مقام مدیرعامل شرکت ملی پالایش و پخش فرآورده‌های نفتی در مورد بازار سیاه فروش بنزین سهمیه‌ای در اطراف پمپ‌بنزین‌ها در روز‌های پایانی آبان ماه توسط وانت‌ها و تاکسی‌ها اظهار بی‌اطلاعی کرد.<br/><br/>زمانی برای مستی باک‌ها در وقت اضافه<br/><br/>در این میان برخی از فعالان بخش خصوصی معتقدند که عدم اطمینان مردم از ذخیره سهمیه‌ها تا ۶ ماه برای خودرو‌های سواری علت مراجعه مردم به پمپ‌بنزین‌ها بوده است.<br/><br/>در واقع، این افراد معتقدند از آنجا که سهمیه‌بندی بنزین در سکوت خبری و ناگهانی انجام شد، مردم نگران بودند اینبار نیز تصمیمی یک شبه غافلگیرشان کند.<br/><br/>«ناصر رییسی‌فرد» رئیس هیات مدیره انجمن شرکت‌های زنجیره‌ای عرضه و تامین فرآورده‌های نفتی در این مورد به خبرنگار اقتصادی ایرنا میگوید: با توجه به اتفاقاتی که بدون خبر و اطلاع‌رسانی و بررسی دقیق روانشناختی انجام شد، مردم بی‌اعتماد شدند.<br/><br/>وی ادامه داد: وقتی شایعه از بین رفتن سهمیه بنزین آبان دست به دست شد، مردم تلاش کردند در ساعات پایانی از سهمیه خود استفاده کنند و این در حالی بود که چندین بار اعلام شد با اتمام آبان و ورود به آذر، سهمیه‌ها ذخیره می‌شود.<br/><br/>رییسی‌فرد علت دیگر شلوغی پمپ‌بنزین‌ها را افزایش قیمت بنزین می‌داند و معتقد است افرادی که با ماشین کار می‌کنند در هر بار مراجعه، باک خودروی خود را پر نمی‌کنند بلکه ۱۰ تا ۲۰ لیتر بنزین می‌زنند و این امر باعث می‌شود تا تعداد مراجعات به پمپ‌بنزین‌ها افزایش پیدا کند. <br/><br/>وی همچنین به پمپ‌بنزین‌های آسیب‌دیده در جریان اغتشاشات روز‌های بعد از سهمیه‌بندی اشاره کرد و گفت: هر واحد عرضه‌ای که غیر فعال شود بار مراجعه روی سایر پمپ‌بنزین‌ها می‌افتد.<br/><br/>رییسی‌فرد با تاکید بر اینکه جایگاه‌داران با ضرر و زیان فراوان تلاش کردند جایگاه‌ها را باز نگه دارند، افزود: با این حال، خارج شدن از سرویس تعدادی از جایگاه‌ها می‌تواند علت دیگر شلوغی پمپ‌بنزین‌ها باشد. <br/><br/>وی ادامه داد: البته مشکل صف‌های طولانی در مقابل پمپ‌بنزین‌ها در مناطق شمالی شهر نیز وجود داشت و این در حالی بود که پمپ‌بنزین‌های این منطقه آسیب ندیده بود. <br/><br/>به گفته رئیس هیات مدیره انجمن شرکت‌های زنجیره‌ای عرضه و تامین فرآورده‌های نفتی حدود ۱۵ جایگاه در جریان اتفاقات بعد از اعلام سهمیه‌بندی در تهران دچار آسیب شده، اما تلاش کردیم تا برخی جایگاه‌ها را حتی با یک یا دو نازل سالم نیز راه‌اندازی کنیم.</p>
    </article>
  </body>
</html>