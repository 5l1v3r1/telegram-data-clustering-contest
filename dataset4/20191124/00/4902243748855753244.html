<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/itt-a-lista-nyitnak-a-karacsonyi-vasarok-becsben"/>
    <meta property="og:site_name" content="ALON"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Itt a lista - Karácsonyi vásárok Bécsben"/>
    <meta property="og:description" content="A hagyományos helyszínek mellett falusi karácsonnyal, jurtával és vegán karácsonyi vásárral is készül az adventi időszakra az osztrák főváros."/>
  </head>
  <body>
    <article>
      <h1>Itt a lista - Karácsonyi vásárok Bécsben</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Eurocomm</a></address>
      <p>
        <b>A hagyományos helyszínek mellett falusi karácsonnyal, jurtával és vegán karácsonyi vásárral is készül az adventi időszakra az osztrák főváros.</b>
      </p>
      <h3>A messze földön híres Christkindlmarkt karácsonyfáján november 16-án ragyognak fel az ünnepi fények.</h3>
      <p>A Bécsi Piacfelügyelethez érkezett kérelmek alapján idén összesen húsz helyen rendeznek karácsonyi vásárt az osztrák fővárosban. Az Ausztriából és a világ legkülönbözőbb szegleteiből érkező látogatók városszerte több mint ezer standnál válogathatnak a különféle anyagokból és technikákkal készült kézműves termékekből, illetve szürcsölhetnek puncsot, forralt bort vagy majszolhatnak egy kis sült gesztenyét.</p>
      <p><b>Új helyszín az Alm Advent a Leopoldstadtban, ahol a falusi karácsony hangulatát szeretnék megidézni a városlakók számára</b>. Éppen ezért a csúcsidőszakokban fejenként 2 euró „kézműves hozzájárulást” kérnek a látogatóktól, hogy elkerüljék a tumultust és mindenki nyugodtan, a saját ritmusában nézelődhessen. A Messeplatzon felállított vásárban az árusok nyitott standok helyett faházakban, úgynevezett stubékban kínálják termékeiket, a gyerekek pedig hatalmas asztaloknál süthetnek együtt kekszet vagy készíthetnek apró karácsonyi ajándékokat. Este hét órakor pedig közös énekléssel várják a látogatókat.</p>
      <p>Idén ünnepli 25. születésnapját a <b>Spittelbergi karácsonyi vásár, </b>ahol szinte kizárólag fenntartható termelésből származó árukat kínálnak, az étel és italválaszték nagy része pedig bio. Ráadásul egy jurtában mongol teve-, jak- és kasmírgyapjúból készült ruhákat, kabátokat, sálakat és sapkákat kínálnak.</p>
      <p>Igényes áruválasztéka mellett változatos zenei programja miatt népszerű a <b>Karlsplatzon található karácsonyi vásár, az Art Advent</b>, amely viszonylag későn, <b>2019. november 22-én nyit. </b>Amíg a felnőttek a színpadnál a fellépőket hallgatják, addig a gyerekek puha szalmavilágban tombolhatják ki magukat vagy hajtányozhatnak.</p>
      <p>Azoknak, akik az imperiális kulisszákat szeretik, idén is a <b>Maria-Theresien-Platzon vagy a Schönbrunni Kastély díszudvarán</b> felállított karácsonyi vásárokat érdemes választaniuk. <b>Előbbi</b> <b>november 20-án, utóbbi november 23-án nyit.</b> Az Am Hof karácsonyi vásárán a „nemes giccs” mellett pezsgőbár várja a látogatókat. Tizedik születésnapját ünnepli a Stephansplatzon megrendezett karácsonyi vásár, ahol főleg Ausztriából származó kézműves termékek sorakoznak a standokon.</p>
      <p>Noha a legtöbb vásár 2019. november 15-16-án nyit, <b>a Türkenschanzparkban már november 13-án indul a szezon</b>, <b>a MuseumsQuartier udvarán pedig múlt hét óta tart a „Téli ébredés”</b>. Az Mqbis-nak nevezett pavilonokban puncsvariációkkal, forralt borral, sült krumplival, mindenféle sült kolbásszal, gesztenyével és más hasonló földi jóval várják azokat, akik a szokásos giccs nélkül is el tudják képzelni a karácsonyt. Többek között fényfestés, koncertek, curling, felolvasóestek, DJ-k és stand up-osok teszik teljessé a programot. Az első adventi hétvégén pedig több mint száz dizájner mutatja be kreációit az MQ karácsonyi vásárán, a WeihnachtsQuartierban.</p>
      <p>Egy híján negyven koncerttel ünnepli fennállásának tizedik évfordulóját <b>a Práterben, a Riesenradplatzon megrendezett karácsonyi vásár,</b> míg az Arcotel Kaiserwasserben helyet kapó vegán karácsonyi vásárnak Heather Mills, Paul McCartney egykori felesége lesz a sztárvendége. A vegán élelmiszerek és termékek mellett <b>3 euró belépődíj </b>ellenében számos izgalmas előadást hallgathatnak meg ennek az életformának az elkötelezettjei.</p>
      <p><b>A legnagyobb karácsonyi vásár idén is a Bécsi Városháza előtt található Christkindlmarkt lesz,</b> ahol osztrák és külföldi termelők, kézművesek kínálják termékeiket, finomságaikat összesen <b>152 standnál</b>. Mindig ez a vásár ad helyet az osztrák főváros karácsonyfájának, amely idén Salzburgból érkezett. A 130 méteres fenyőt két daru segítségével, szakadó esőben állították fel, <b>a kétezer ledből álló díszkivilágítást 2019. november 16-án, 17:30-kor kapcsolja fel rajta Bécs polgármestere,</b> Michael Ludwig és Salzburg tartományi vezetője, Wilfried Haslauer.</p>
      <p>A hatalmas fenyő közvetlen közelében található a Jézuska színpad, ahol kórusok éneke és fúvósok zenéje teszi teljessé a karácsonyi hangulatot. Tradicionálisan a Városháza előtti park, a Rathauspark ad helyet a Bécsi Karácsonyi Álomnak, a Wiener Weihnachtstraumnak, ahol igazi mesevilágba csöppennek a gyerekek körhintával, korcsolyapályával, és rénszarvas-szánnal.</p>
      <p>Akárcsak tavaly, idén is itt kanyarog majd a 12 kézzel készített betlehemi jászolból álló ösvény, és itt található a látogatók egyik kedvenc fénykép-motívuma, a kétszáz vörös szívvel feldíszített Herzelbaum. A Christkindlmarkt Bécs polgármesterét, Michael Ludwigot is újra meg újra elvarázsolja: „Ez a rendezvény tradíció, kultúra, csillogó gyerekszemek és az együtt töltött békés idő összehasonlíthatatlan egyvelege annak a legszebb formájában. Bécs a Christkindlmarkttal a lakói és a vendégei számára egyaránt lehetőséget szeretne adni arra, hogy ebben a gyönyörű városban harmóniában, békében és szeretetben töltse a karácsony előtti időszakot.”</p>
      <p>
        <i>Fotó: Téli ébredés a MuseumsQuartierban © MQ / Alexander Eugen Koller Art Advent a Karlsplatzon © Divina Art / M. Silveri</i>
      </p>
    </article>
  </body>
</html>