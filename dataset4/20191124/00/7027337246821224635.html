<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699894/%D8%B3%D8%B1%D8%AF%D8%A7%D8%B1-%D9%81%D8%AF%D9%88%DB%8C%D8%AD%D8%AF%D8%A7%D9%82%D9%84-5-%D9%81%D8%B1%D8%B2%D9%86%D8%AF-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7%DB%8C-%D8%A8%D8%B3%DB%8C%D8%AC-%D9%88-%D8%B3%D9%BE%D8%A7%D9%87-%D9%88%D8%A7%D8%AC%D8%A8-%D8%A7%D8%B3%D8%AA%DB%8C%DA%A9-%D9%85%D8%B4%D8%AA-%D8%A7%D9%84%D8%AF%D9%86%DA%AF-%D9%85%D8%A7-%D8%B1%D8%A7-%D8%AA%D8%AD%D8%B1%DB%8C%D9%85-%DA%A9%D8%B1%D8%AF%D9%86%D8%AF%D8%AA%D9%88%D8%B7%D8%A6%D9%87-%D8%B1%D8%A7-48-%D8%B3%D8%A7%D8%B9%D8%AA%D9%87-%D8%AC%D9%85%D8%B9-%DA%A9%D8%B1%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="سردار فدوی:حداقل 5 فرزند برای خانواده‌های بسیج و سپاه واجب است/یک مشت الدنگ ما را تحریم کردند/توطئه را 48 ساعته جمع کردیم"/>
    <meta property="og:description" content="دختر کوچک من متولد ۷۱ است و ۴ بچه دارد/ رهبری گفتند تعداد نوه‌هایت بیشتر شود."/>
  </head>
  <body>
    <article>
      <h1>سردار فدوی:حداقل 5 فرزند برای خانواده‌های بسیج و سپاه واجب است/یک مشت الدنگ ما را تحریم کردند/توطئه را 48 ساعته جمع کردیم</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>دختر کوچک من متولد ۷۱ است و ۴ بچه دارد/ رهبری گفتند تعداد نوه‌هایت بیشتر شود.</b>
      </p>
      <p>جانشین فرمانده سپاه پاسداران انقلاب اسلامی گفت: خانواده‌های سپاه و بسیج حداقل ۵ فرزند داشته باشند، من ۵ فرزند و ۱۳ نوه دارم.</p>
      <p>به گزارش <a href="http://www.asriran.com/">عصر ایران</a> به نقل از ایسنا، سردار علی فدوی در همایش بسیج خواهران که صبح امروز برگزار شد با انتقاد از وجود دو فرزند برای خانواده‌ها ، اظهار کرد:‌خانواده‌های بسیج و سپاه حداقل باید ۵ فرزند داشته باشند، من ۵ فرزند بیشتر ندارم که اگر بیشتر داشتم توصیه می‌کردم شما هم فرزندان بیشتری داشته باشید.</p>
      <p>اگر بیماری همسرم نبود 10 فرزند داشتم</p>
      <p>وی ادامه داد: دلیل اینکه من ۵ فرزند بیشتر ندارم این است که قند همسر من در دوران بارداری فرزند پنجم بالا رفت و برای فرزند ششم، احتمال خطر جانی برای همسرم وجود داشت. اگر این خطر نبود من تاکنون ۱۰ فرزند هم داشتم.</p>
      <p>جانشین فرمانده سپاه همچنین اظهار کرد: البته قرار است بچه‌های من جبران کنند. دختر کوچک من که متولد سال ۷۱ است ۴ بچه دارد. فرزندان زیر ۲۰ سال ازدواج کردند و در زمان دانشجویی همه بچه‌ دار شدند. من الان ۱۳ نوه دارم و هدف گذاری ما هم ۲۵ نوه است. آخرین نوه‌ام را که خدمت رهبری بردم ایشان گفتند تعداد نوه‌هایت بیشتر شود.</p>
      <p>وی تاکید کرد: فرزند آوری یک واجب محسوب می‌شود و اگر این واجب انجام نشود خداوند از ما سوال می‌کند.</p>
      <p>نباید خام فروشی می کردیم</p>
      <p>وی در ادامه با بیان اینکه سپاه و بسیج از اول انقلاب پای هر کاری هستند موفق شدند تصریح کرد: حضرت امام فرمودند ما مکلف به انجام تکلیف هستیم ما هم باید پای کار برویم و نتیجه را خدا رقم می‌زند. ما چون به شرط‌هایی که خدا گفته عمل کرده‌ایم خداوند هم وعده‌هایش را محقق کرده و ما پیروز شدیم. اما چرا باید در برخی از مسائل بمانیم؟</p>
      <p>وی با طرح این سوال که آیا باید یک ملت شریف در برخی از مسائل خود بماند؟ افزود:این یعنی ما پای رفع برخی از مسائل نرفته‌ایم که اگر می‌رفتیم موفق می‌شدیم. آیا مسائل اقتصادی کشور در شان مردم ماست؟ یک مشت الدنگ نفت ما را تحریم می‌کنند و ما گرفتار می‌شویم در حالی که از اول انقلاب امام خمینی گفتند ما نباید نفت را خام فروشی کنیم. همه دولت‌ها از اول انقلاب هم این را گفتند. اما در سال ۹۸ همچنان خام فروشی می‌کنند. و اکنون در شرایط تحریم گرفتار می‌شویم. که این خیلی بد است. اگر کاری وجود دارد و در آن موفق نشده ایم یعنی ما پایان کار نرفته‌ایم. اگر شروط خداوند را عمل می‌کردیم خداوند هم وعده خود را محقق می‌کرد.</p>
      <p>بسیج مشکل اشتغال را حل می کند</p>
      <p>سردار فدوی در ادامه گفت: سازمان بسیج بیش از ۵۰۰ شغل خانگی را احصاء کرده است که اگر این شغل‌ها عملی شود مشکلات اشتغال هم حل می‌شود. این مشاغل از جدیدترین مشاغل تا مشاغلی که هستندهزاران سال قدمت دارند. زنان باید در این موارد پای کار بیایند .</p>
      <p>حجاب دستور خداست نه جمهوری اسلامی</p>
      <p>وی ادامه داد: دشمن برای انجام برخی از توطئه‌های خود از زنان استفاده می‌کند. به طور مثال برخی بانوان فکر می‌کنند حجاب را جمهوری اسلامی آورده است در حالی که حجاب دستور خداوند است و خبیثان عالم ترویج بی حجابی می‌کنند که در این موارد هم خانم‌ها باید پای کار بیایند و با بی حجابی مقابله کنند.</p>
      <p>توطئه را 48 ساعته جمع کردیم</p>
      <p>سردار فدوی در پایان با اشاره به ناآرامی‌های چند روز اخیر تصریح کرد:‌ ما اطلاعات کاملی داریم که چه توطئه‌ی بزرگی ایجاد شد که در ۴۸ ساعت جمع شد و دشمن نمی‌تواند تصور کند که چگونه جمهوری اسلامی این توطئه‌ را خنثی کرد از رئیس جمهور آمریکا تا رده‌های پایین‌تر از این توطئه حمایت کردند ولی این توطئه ۴۸ ساعته جمع شد.</p>
    </article>
  </body>
</html>