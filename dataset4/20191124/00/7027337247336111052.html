<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699830/%D9%87%D9%88%D8%A7%DB%8C-%D8%A7%D8%B5%D9%81%D9%87%D8%A7%D9%86-%D9%86%D8%A7%D8%B3%D8%A7%D9%84%D9%85-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="هوای اصفهان ناسالم است"/>
    <meta property="og:description" content="وضعیت کیفیت هوای کلان‌شهر اصفهان یکشنبه، سوم آذرماه برای سومین روز پیاپی در ماه جاری برای گروه‌های حساس در وضعیت ناسالم قرار گرفت."/>
  </head>
  <body>
    <article>
      <h1>هوای اصفهان ناسالم است</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1039954_852.jpg"/>
      </figure>
      <p>وضعیت کیفیت هوای کلان‌شهر اصفهان یکشنبه، سوم آذرماه برای سومین روز پیاپی در ماه جاری برای گروه‌های حساس در وضعیت ناسالم قرار گرفت.</p>
      <p>میانگین شاخص کیفی هوای شهر اصفهان در ایستگاه های مراقبت دائم و بر اساس اعلام مرکز پایش اداره‌کل حفاظت محیط زیست استان در ۲۴ ساعت گذشته عدد ۱۳۵ (AQI) را نشان می‌دهد؛ این در حالی است که روز گذشته عدد ۱۴۱ (AQI) را به معنای ناسالم برای گروه‌های حساس نشان می‌داد.</p>
      <p>شاخص کیفی هوا (Air Quality Index) معیاری است که غلظت ترکیب‌های مختلف آلاینده موجود در هوا مانند مونوکسید کربن، دی‌اکسید گوگرد، ترکیب‌های نیتروژن‌دار، ازون و ذره‌های معلق (کوچک‌تر از ۱۰ و ۲.۵ میکرو متر) را که دارای حدود مجاز متفاوت با واحدهای مختلف است، به یک عدد بدون واحد تبدیل می‌کند و وضعیت آلودگی هوا را نمایش می‌دهد.</p>
      <p>شاخص کیفی هوا از صفر تا ۵۰ هوای پاک، ۵۱ تا ۱۰۰ هوای سالم، ۱۰۱ تا ۱۵۰ ناسالم برای گروه‌های حساس، ۱۵۱ تا ۲۰۰ ناسالم برای عموم، ۲۰۱ تا ۳۰۰ بسیار ناسالم و ۳۰۱ تا ۵۰۰ خطرناک به شمار می‌آید.</p>
      <p>بر این اساس غلظت آلاینده‌ها امروز در ایستگاه میدان احمدآباد ۱۵۹ و خیابان استانداری ۱۵۲ ناسالم برای عموم، همچنین خیابان رودکی ۱۱۲ و بزرگراه خرازی ۱۱۵ ناسالم برای گروه‌های حساس گزارش شده است.</p>
      <p>با توجه به وضعیت ناسالم کیفیت هوا در چنین شرایطی لازم است شهروندان به توصیه‌های مرکز بهداشت استان اصفهان توجه کنند.</p>
      <p>اصفهان و شهرهای اطراف آن به سبب رفت‌وآمد زیاد انواع خودرو، استقرار صنایع خرد و کلان و نیز همجواری با کویر، در زمره آلوده‌ترین نقاط کشور به شمار می‌رود، در حالی که از مجموع پنج میلیون نفر جمعیت آن، دست‌کم ۲ میلیون نفر در مرکز استان سکونت دارند.</p>
      <p>بر اساس آمار موجود، آلودگی هوا چهارمین عامل خطر مرگ و میر در دنیا به شمار می‌آید و به تاکید کارشناسان در برخی از کشورهای جهان هفت درصد از تولید ناخالص ملی به این دلیل هدر می‌رود که این رقم در کشور ما ۲.۴۸ درصد برآورد شده است.</p>
    </article>
  </body>
</html>