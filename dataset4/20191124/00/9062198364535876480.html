<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3386596/anketten-yuzde-90-borc-cikti"/>
    <meta property="og:site_name" content="Milli Gazete"/>
    <meta property="article:published_time" content="2019-11-24T00:30:00+00:00"/>
    <meta property="og:title" content="Anketten yüzde 90 borç çıktı"/>
    <meta property="og:description" content="Öğretmenler Günü’ne özel anket, öğretmenin perişan halini gözler önüne serdi! 6 bin 728 öğretmenin katılımıyla gerçekleştirilen anket çalışması, öğretmenlerin yaşadığı sorunlara ışık tuttu."/>
  </head>
  <body>
    <article>
      <h1>Anketten yüzde 90 borç çıktı</h1>
      <h2>Öğretmenler Günü’ne özel anket, öğretmenin perişan halini gözler önüne serdi! 6 bin 728 öğretmenin katılımıyla gerçekleştirilen anket çalışması, öğretmenlerin yaşadığı sorunlara ışık tuttu.</h2>
      <address>
        <time datetime="2019-11-24T00:30:00+00:00">24 Nov 2019, 00:30</time>
      </address>
      <p>Sonuçlara göre öğretmenler ay sonunu getirmekte büyük sıkıntılar yaşarken, borcunu ödeyemeyen öğretmenlerin yüzde 36’sının bankaların tuzağına düştüğünü ortaya koyuyor. Emeklilik hakkını elde eden öğretmenlerin yüzde 81’i emekli olmayı düşünmezken, yüzde 51’i ise, ‘emekli olursam geçinemem’ diyor.</p>
      <p>Öğretmenler Günü münasebetiyle hazırlanan rapor, öğretmenlerin içler acısı halini gözler önüne serdi. Türk Eğitim-Sen tarafından 6 bin 728 öğretmenin katılımıyla gerçekleştirilen anketteki sonuçlar dikkat çekiyor. Anket sonuçlarına göre öğretmenlerin büyük bir kesimi ay sonunu getirmekte büyük zorluklar çekerken, öğretmenlerin yüzde 42,9’u ise her ay kredi kartı borcunun tamamını ödeyemiyor. Ankete katılanların yüzde 95,4’ü toplu sözleşmede yapılan zam oranlarının ekonomik kayıpları telafi etmeyeceğini savunurken, emekliliği hak edenlerin yüzde 81’i ise ekonomik sebeplerden dolayı emekli olmayı düşünmüyor.</p>
      <h3>BORCUNU ÖDEYEMEYEN ÖĞRETMEN BANKALARA MAHKÛM OLUYOR</h3>
      <p>24 Kasım Öğretmenler Günü dolayısıyla Türk Eğitim-Sen tarafından yapılan anket çalışması öğretmelerin perişan halini gözler önüne serdi. Ankete katılan öğretmenlerin sadece yüzde 8’i kredi kartı kullanmazken, öğretmenlerin yüzde 42,9’u ise her ay kredi kartı borcunun tamamını ne yazık ki ödeyemiyor. Öte yandan öğretmenlerin yüzde 67,2’si mevcut maaşıyla birikim yapamadığını belirtirken, borcu olan öğretmenlerin yüzde 36,2’si borcunu ödeyebilmek için kredi çekiyor.</p>
      <h3>YÜZDE 95,4’Ü VERİLEN ZAMMI YETERLİ GÖRMÜYOR</h3>
      <p>Ankete katılanların yüzde 95,4’ü toplu sözleşmede yapılan zam oranlarının kayıpları telafi etmeyeceğini savunuyor. Öte yandan öğretmene şiddet olaylarından dolayı ankete katılan öğretmenlerin yüzde 56,9’u kendini okulda güvende hissetmezken, yüzde 48,7’si ise meslek hayatında bir ya da daha fazla şiddete maruz kaldığını belirtiyor.</p>
      <h3>YÜZDE 51’İ ‘EMEKLİ OLURSAM GEÇİNEMEM’ DİYOR</h3>
      <p>Ankette dikkat çeken önemli detay ise emekliliği hak edenlerin yüzde 81’i emekli olmayı düşünmüyor. Neden olarak yüzde 51,4’ü emekli maaşı ile geçinmenin zorluğunu ileri sürerken, yüzde 16,4’ü ise ek göstergenin 3600’e çıkarılmasını bekliyor.</p>
    </article>
  </body>
</html>