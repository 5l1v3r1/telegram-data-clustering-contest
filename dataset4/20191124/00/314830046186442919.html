<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939465/%DA%AF%D8%B2%D8%A7%D8%B1%D8%B4-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%A7%DB%8C%D8%AA%D8%A7%D9%84%DB%8C%D8%A7-%D8%A7%D8%B2-%D9%88%D8%B6%D8%B9%DB%8C%D8%AA-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="گزارش رسانه‌های ایتالیا از وضعیت استراماچونی در استقلال"/>
    <meta property="og:description" content="استراماچونی جایزه بهترین مربی ماه آسیا را گرفته است. (جایزه‌ای که وجود ندارد.) استقلال توانسته به رده چهارم صعود کند و به پنج امتیازی شهر خودروی صدرنشین برسد. این تیم در خانه تراکتور، تیمی که برای جذب آدبایور تلاش کرد به پیروزی ۴ بر ۲ رسید."/>
  </head>
  <body>
    <article>
      <h1>گزارش رسانه‌های ایتالیا از وضعیت استراماچونی در استقلال</h1>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>استراماچونی جایزه بهترین مربی ماه آسیا را گرفته است. (جایزه‌ای که وجود ندارد.) استقلال توانسته به رده چهارم صعود کند و به پنج امتیازی شهر خودروی صدرنشین برسد. این تیم در خانه تراکتور، تیمی که برای جذب آدبایور تلاش کرد به پیروزی ۴ بر ۲ رسید.</i>
      </p>
      <p>گاتزتای ایتالیا و یک سایت ایتالیایی در گزارش‌هایی به وضعیت استقلال و آندره‌آ استراماچونی پرداختند.</p>
      <p>به گزارش تابناک ورزشی و به نقل از سایت lagoleada، آندره‌آ استراماچونی با نتایج خوب هفته‌های اخیر خود توانسته است استقلال را به صدر جدول لیگ برتر فوتبال ایران نزدیک کند. برتری پرگل تیم او برابر تراکتور تبریز یادآور برد ۳ بر یک اینتر تیم پیشین او برابر یوونتوس بود.</p>
      <p>البته همه چیز در استقلال برای او خوب پیش نمی‌رود و تیم با بحران اقتصادی روبه‌رو است و مدت‌ها حقوق خود را دریافت نکرده است و به همین خاطر زمزمه‌های برکناری فتحی و حضور فتح‌الله‌زاده در استقلال تهران شنیده می‌شود مدیری که آخرین قهرمانی استقلال در لیگ در زمان او بود.</p>
      <p>همچنین گاتزتا دلواسپورت در گزارشی مفصل‌تر وضعیت استقلال را تشریح کرده و در آن به بررسی عملکرد استراماچونی و مشکلاتی که با آن دست و پنجه نرم می‌کند پرداخته است. در این گزارش، شروع استقلال در ابتدای فصل (دو شکست و سه تساوی) را خجالت‌آور عنوان کرد و در ادامه هم به پنج پیروزی در لیگ برتر، دو پیروزی در جام حذفی و کسب بهترین خط حمله لیگ برتر اشاره کرده است.</p>
      <p>گاتزتا دلواسپورت در این گزارش نوشته است: استراماچونی جایزه بهترین مربی ماه آسیا را گرفته است. (جایزه‌ای که وجود ندارد.) استقلال توانسته به رده چهارم صعود کند و به پنج امتیازی شهر خودروی صدرنشین برسد. این تیم در خانه تراکتور، تیمی که برای جذب آدبایور تلاش کرد به پیروزی ۴ بر ۲ رسید.</p>
      <p>استراماچونی ۱۱ بازیکن بسیار جوان دارد که با آرایش ۳-۴-۳ بازی می‌کنند. قائدی (الخاندرو گومز کوچک، اولین بازی‌اش را زیر نظر استراماچونی انجام داد و هدفش رفتن به تیم‌های انگلیسی است.)، دیاباته و اسماعیلی همانند مثلث کاسانو، میلیتو و پالاسیو در اینتر عمل می‌کنند؛ مثلثی که برای اولین بار به همراه استراماچونی یوونتوس را در ورزشگاه تازه تاسیسش شکست داد.</p>
      <p>استقلال در ادامه راه باید به خانه نساجی برود، اما این موضوع واضح است که معجزه نمی‌تواند تا آخرین لحظه ادامه داشته باشد، به خصوص وقتی که این تیم توسط خودش رها شده است. مشکلات پرداخت حقوق، برگزار نشدن گاه و بی‌گاه تمرین و نبودن آب و حمام! این شرایط روی امیرحسین فتحی، مدیرعامل باشگاه برای استعفا کردن فشار ایجاد کرده است و نگاه‌ها به فتح‌الله‌زاده است؛ کسی که استقلال آخرین افتخارش را در لیگ قهرمانان آسیا در دوران او کسب کرده است.</p>
    </article>
  </body>
</html>