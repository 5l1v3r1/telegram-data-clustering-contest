<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939446/%D8%B3%D8%A8%D8%AF-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%A8%D9%87-%DA%86%D9%87-%DA%A9%D8%B3%D8%A7%D9%86%DB%8C-%D8%AA%D8%B9%D9%84%D9%82-%DA%AF%D8%B1%D9%81%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="سبد حمایت معیشتی دولت به چه کسانی تعلق گرفت؟"/>
    <meta property="og:description" content="یارانه بگیران به شرطی که جزو سه دهک بالای درآمدی نباشند، بسته حمایتی می‌گیرند / حذف شدگان از فهرست یارانه‌بگیران بسته معیشتی نمی‌گیرند"/>
  </head>
  <body>
    <article>
      <h1>سبد حمایت معیشتی دولت به چه کسانی تعلق گرفت؟</h1>
      <h2>سنجش وسع مالی مجموع اعضای خانوار</h2>
      <address>
        <time datetime="2019-11-24T00:00:00+00:00">24 Nov 2019</time>
      </address>
      <p>
        <i>یارانه بگیران به شرطی که جزو سه دهک بالای درآمدی نباشند، بسته حمایتی می‌گیرند / حذف شدگان از فهرست یارانه‌بگیران بسته معیشتی نمی‌گیرند</i>
      </p>
      <figure>
        <img src="https://cdn.tabnak.ir/files/fa/news/1398/9/3/1095171_190.jpg"/>
      </figure>
      <p>سخنگوی ستاد شناسایی مشمولان طرح حمایت معیشتی وزارت رفاه به بیان آخرین وضعیت شناسایی مشمولان و واریز بسته کمک معیشتی پرداخت و درباره مشمولان طرح حمایت معیشتی اظهار کرد: دو دسته افراد داریم‌؛ نخست اشخاصی که یارانه می گیرند و دوم افرادی که یارانه نمی‌گیرند. افرادی که یارانه می‌گیرند به شرط آنکه جزو سه دهک بالای درآمدی نباشند، می توانند مشمول طرح باشند.</p>
      <p>به گزارش «تابناک»، حسین میرزایی در گفت‌وگو با ایسنا افزود: اما افرادی که یارانه نمی‌گیرند چند دسته هستند. نخست کسانی که جامانده‌اند و نتوانسته‌اند ثبت نام کنند. گروه دوم انصرافی‌هایی هستند که در برهه‌های مختلف از دریافت یارانه انصراف داده‌اند. گروه سوم افرادی هستند که تا سال ۹۵ بنا به بررسی پایگاه اطلاعات ایرانیان نامشان در بانک اطلاعاتی صنوفی چون صرافی‌ها، طلافروشان، پزشکان، اعضای هیئت علمی، وکلا و ... بوده و حذف شده‌اند. اگر افراد محذوف باشند و ما از فهرست یارانه بگیران حذفشان کرده باشیم ابدا بسته معیشتی هم نمی‌گیرند.</p>
      <p>
        <b>ثبت درخواست ۸۰ هزار سرپرست خانوار برای دریافت بسته تا این لحظه</b>
      </p>
      <p>سخنگوی ستاد شناسایی مشمولان طرح حمایت معیشتی وزارت رفاه در پاسخ به اینکه جاماندگان چه باید کنند؟ گفت: در گام اول سامانه#۶۳۶۹* برای این منظور طراحی و اعلام شده است و سرپرست خانوار باید با شماره تلفن همراهی که متعلق به خودش است وارد شده و باید کدملی اش را در سامانه#۶۳۶۹* ثبت کند. ۸۰ هزار نفر تا این لحظه کدملی خود را ثبت کرده‌اند یعنی این افراد خودشان را ذی حق می دانسته اند و بسته معیشتی نگرفته‌اند که ما درخواستشان را بررسی می‌کنیم.</p>
      <p>میرزایی ادامه داد: البته از ابتدای صبح امروز یکی از اپراتورها دچار اختلالی شده بود که وزارت ارتباطات در بیانیه‌ای رسمی اعلام کرد که تا ساعت ۱۵ امروز مسئله حل خواهد شد. مشکل فنی در سامانه نداشتیم و همه تست‌های سرعت و .. انجام شده و مشکل به وجود آمده به علت اختلال در یکی از اپراتورها بوده است.</p>
      <p>
        <b>مهلت ۱۰ روزه سرپرستان خانوار برای ثبت درخواست‌ها</b>
      </p>
      <p>
        <b>جزییات نحوه پیگیری‌ها</b>
      </p>
      <p>وی با بیان اینکه ۱۰ روز مهلت برای ثبت کدملی در سامانه پیامکی تعیین شده است گفت: بنابراین جای نگرانی وجود ندارد. بعد از ثبت درخواست، ظرف ۲۴ ساعت از زمان ثبت درخواست یک پیامک برای سرپرست ارسال میشود. اگر افراد مشمول باشند پیامکی مبنی بر مشمول بودن دریافت می‌کنند. به عنوان مثال گاهی اوقات مبلغ واریز شده اما ممکن است پیامک از سوی بانک ارسال نشده باشد، اما اگر مشمول نباشند یک کدرهگیری برایشان ارسال می‌شود و فرد ۴۸ ساعت بعد از دریافت کدرهگیری باید وارد سامانه‌ای که اعلام خواهیم کرد بشوند. سامانه آماده است و اطلاع رسانی درباره سامانه متعاقبا صورت خواهد گرفت.</p>
      <p>
        <b>پاسخگویی حضوری نداریم</b>
      </p>
      <p>
        <b>وسع مالی مجموع اعضای خانوار سنجیده می‌شود</b>
      </p>
      <p>وی درباره مراجعه حضوری مردم به وزارت رفاه گفت: به خوبی و با شفافیت توضیحات لازم را ارائه می کنیم. جهت تسهیل امر و رفاه حال مردم مکانیزم پاسخگویی حضوری در نظر نگرفتیم. همانطور که اعلام شد اختلال در سامانه تا ساعت ۱۵ حل خواهد شد.</p>
      <p>
        <b>واریز سبد حمایتی برای ۶۰ میلیون ایرانی</b>
      </p>
      <p>سخنگوی ستاد شناسایی مشمولان طرح حمایت معیشتی وزارت رفاه درباره آزمون وسع اظهار کرد: داده‌های مختلف از مردم بر حسب کدملی در بانک‌ اطلاعاتی رفاه ایرانیان ثبت شده است و وسع مالی مجموع اعضای خانوار سنجیده می‌شود. برمبنای اطلاعات موجود در پایگاه اطلاعات رفاه ایرانیان کل جمعیت ایران از نظر وسع مالی رتبه بندی و منظم شده‌اند. سه خانواده داریم که ۳۵ خودرو و وسیله نقلیه به نامشان بوده است. از پایین به بالا بر حسب وسع مالی ۶۰ میلیون نفر جدا بسته حمایتی برایشان واریز شده است.</p>
      <p>
        <b>بیشترین و کمترین مشمولان در کدام استانها زندگی می‌کنند؟</b>
      </p>
      <p>میرزایی ادامه داد: تهران پایین‌ترین رتبه مشمولان دریافت بسته را داراست به طوریکه حدود ۵۷.۲ درصد مشمول طرح شده‌اند و سپس استان البرز با ۶۳.۶ درصد و یزد با ۶۴.۹ درصد کمترین مشمولان بسته حمایتی هستند.</p>
      <p>به گفته وی به ترتیب استانهای سیستان و بلوچستان با ۸۲.۱ درصد، خراسان شمالی ۷۹.۲ و خراسان جنوبی ۷۸.۴ درصد، گلستان ۷۸ و لرستان با ۷۷.۹ درصد بیشترین میزان مشمولان بسته معیشتی هستند. در وسع مالی ترکیبی از شاخص‌هایی چون میانگین سن خانوار، شهری و روستایی بودن، میزان توان خانوار و... سنجیده می‌شود.</p>
      <p>میرزایی در پایان یادآور شد که شاخص‌های آزمون وسع در روزهای آتی منتشر می‌شود.</p>
    </article>
  </body>
</html>