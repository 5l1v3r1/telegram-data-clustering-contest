<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699934/%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D9%88-%D8%AF%D8%B1%D8%AF-%D9%85%D8%B6%D8%A7%D8%B9%D9%81-%D8%A8%DB%8C%D9%85%D8%A7%D8%B1%D8%A7%D9%86-%D8%B3%D8%B1%D8%B7%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="قطعی اینترنت و درد مضاعف بیماران سرطانی"/>
    <meta property="og:description" content="موضوع از جایی جدی می‌شود که این خسارت‌ها فقط به بخش‌های مالی و اقتصادی محدود نمی‌شود و حتی در مواردی جان برخی از افراد را در خطر قرار می‌دهد."/>
  </head>
  <body>
    <article>
      <h1>قطعی اینترنت و درد مضاعف بیماران سرطانی</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <p>
        <b>موضوع از جایی جدی می‌شود که این خسارت‌ها فقط به بخش‌های مالی و اقتصادی محدود نمی‌شود و حتی در مواردی جان برخی از افراد را در خطر قرار می‌دهد.</b>
      </p>
      <p>محسن جلال‌پور، رییس سابق اتاق بازرگانی ایران با اشاره به تاثیر اینترنت روی حوزه تجارت و صادرات و واردات گفت: «تاثیر اینترنت در ابعاد مختلف و در کارها و برنامه‌ها و شرکت‌های مختلف متفاوت است. ما امروز به عنوان صادرکننده تنها راه ارتباطی‌مان اینترنت است و هیچ‌کدام از طرف‌های مقابل در هیچ‌کجای دنیا با قطعی اینترنت، کار دیگری نمی‌کنند. دیگر دوره‌ای که به صورت فکس و تلفن و نامه‌نگاری کار انجام می‌دادیم، گذشته است.»</p>
      <p>«مریض به ما زنگ می‌زند، به شرکت می‌آیند و ما با شرمندگی به آن‌ها می‌گوییم که از تجهیزات خالی هستیم، واقعا نمی‌توانیم جواب آن‌ها را بدهیم...»</p>
      <p>به گزارش خبرآنلاین، بعد از یک هفته از قطعی سراسری، امروز بالاخره اینترنت خانگی در ایران وصل شد. قطعی‌ای که زندگی روزمره را برای همه شهروندان به شکل‌های مختلف تغییر داده بود. شاید برای زندگی خیلی‌ها قطعی اینترنت در حد دسترسی نداشتن به فضای مجازی و جای خالی آن در زندگی روزمره بود اما این موضوع برای بعضی خسارات زیادی را بر جا گذاشت؛ خسارت‌هایی که از بیماران سرطانی گرفته تا وکلا و فعالان اقتصادی در فضای مجازی با بخشی از آن روبرو شده‌اند.</p>
      <p>«نت بلاکس» که یک وبسایت معتبر در زمینه آزادی استفاده از اینترنت در جهان است و به‌طور لحظه‌ای بهره‌مندی مناطق مختلف جهان را از شبکه جهانی اینترنت رصد می‌کند، میزان خسارت ناشی از هر روز قطعی اینترنت در ایران را روزانه مبلغی معادل ۳۶۹ میلیون دلار آمریکا برابر با ۴۳۰۰ میلیارد تومان تخمین زده است؛ یعنی برای یک هفته ۳۰ هزار میلیارد تومان.</p>
      <p>برخی از مسئولان هم این موضوع را تایید کردند، برای مثال محمد جواد آذری جهرمی وزیر ارتباطات گفته بود که قطعی اینترنت به استارت‌آپ‌ها خسارت‌های زیادی وارد کرده است. البته هنوز معلوم نشده است که میزان این خسارت چقدر است.</p>
      <p>اما موضوع از جایی جدی می‌شود که این خسارت‌ها فقط به بخش‌های مالی و اقتصادی محدود نمی‌شود و حتی در مواردی جان برخی از افراد را در خطر قرار می‌دهد.</p>
      <p>
        <b>قطعی اینترنت و افزایش مشکلات بیماران</b>
      </p>
      <p>«پویان تجهیز طب آسیا»، نام یکی از شرکت‌هایی است که قطعی اینترنت برای آن‌ها مشکلات فراوانی ایجاد کرده است. این شرکت در زمینه بیماری‌های عروقی و سرطان به ایران تجهیزات وارد می‌کند، اما حالا قطعی اینترنت کار این شرکت را کاملا مختل کرده است.</p>
      <p>رازیه مهدویان، مدیر فروش این شرکت به خبرآنلاین می‌گوید: «مریض به ما زنگ می‌زند، به شرکت می‌آید و ما با شرمندگی به آن‌ها می‌گوییم که از تجهیزات خالی هستیم، واقعا نمی‌توانیم جواب آن‌ها را بدهیم...»</p>
      <p>اکنون بیش از یک هفته است که هیچ باری به این شرکت نرسیده است و همین موضوع وضعیت را برای بسیاری از بیمارها نامناسب کرده است.</p>
      <p>مهدویان در این رابطه توضیح داد: «معمولا بیمارهای سرطانی، عروقی و یا کسانی که درد زیادی می‌کشند به تجهیزات ما نیازمندند، اما اینترنت قطع است و بیمارها در حال زجر کشیدن هستند، بیمارها می‌خواهند مراحل شیمی درمانی خود را شروع کنند اما تجهیزات لازم را برای این کار ندارند. دو هفته‌ است که کادر فروش به اینجا می‌آید و تنها به این افراد پاسخ می‌دهد.»</p>
      <p>
        <b>اینترنت و آلودگی‌ هوای تهران</b>
      </p>
      <p>قطعی اینترنت به شکل دیگری هم به سلامت ایرانی‌ها آسیب وارد کرده است؛ با عدم پیشبینی آلودگی هوا. این اتفاق باعث شده است که شرکت کنترل کیفیت هوا در اعلام شاخص کیفیت هوا با مشکلات فراوانی روبرو شود.</p>
      <p>حسین شهیدزاده، مدیر عامل شرکت کنترل کیفیت هوای تهران توضیح داد: «ما بخشی از اطلاعات خود را برای پیش‌بینی هواشناسی و آلودگی هوا از سایت‌ها و مدل‌های جهانی تامین می‌کنیم. اختلالات به وجود آمده در اینترنت کشور، سبب شده است که به این اطلاعات جهانی دسترسی نداشته باشیم و در نتیجه نتوانیم پیش‌بینی آلودگی هوا برای روزهای آینده، جهش وزش باد و مقدار بارندگی را روی سایت خود بارگذاری کنیم.»</p>
    </article>
  </body>
</html>