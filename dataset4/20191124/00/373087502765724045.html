<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/internet/speciali/n512913/asmr-cosa-come-funziona-fenomeno/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="ASMR: cos'è e perché ha così tanto successo | Storie"/>
    <meta property="og:description" content="In un mondo caotico e assordante, che viaggia rapido, qualcuno ha cominciato a comunicare diversamente e puntare dritto al nostro cervello con messaggi dolci, caldi e quasi impercettibili. Da fenomeno di nicchia si è rapidamente passati al grande pubblico, ben felice di poter provare questa particolare risposta sensoriale che nasce da stimoli uditivi, sul web chiamata per brevità ASMR (Autonomous Sensory Meridian Response). "/>
  </head>
  <body>
    <article>
      <h1>ASMR: cos'è e perché ha così tanto successo | Storie</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Gabriele Arestivo</a></address>
      <p>In un mondo caotico e assordante, che viaggia rapido, <b>qualcuno ha cominciato a comunicare diversamente</b> e puntare dritto al nostro cervello con <b>messaggi dolci, caldi e quasi impercettibili</b>. Da fenomeno di nicchia si è rapidamente passati al grande pubblico, ben felice di poter provare questa particolare risposta sensoriale che nasce da stimoli uditivi, sul web chiamata per brevità ASMR (<i>Autonomous Sensory Meridian Response</i>). </p>
      <p>In Italia e nel mondo impazzano <a href="https://www.hdblog.it/social/speciali/n512218/fenomeno-influencer-italia-web-storie/">youtubers e influencer</a> con centinaia di migliaia - se non milioni - di iscritti, fedeli ascoltatori che godono di una sensazione di benessere al susseguirsi di questi suoni ipnotici, riprodotti in tutte le forme e situazioni e con <b>un unico obiettivo: generare relax. </b>Alcuni di questi video contano milioni di visualizzazioni e i numeri sono in crescita costante, a testimonianza di quale sia la necessità di tali sussurri in mezzo al caos dei nostri giorni. <b>Che siano parole quasi inaudibili o semplici suoni generati con gli oggetti più disparati poco importa</b>, il fine resta il medesimo e le immagini che scorrono contribuiscono a render tutto più armonioso.</p>
      <p>Ma il salto da Youtube al resto del mondo è breve, il problema è che non appena cambi piattaforma diventa difficile raccontare questo mondo, seminascosto e ben definito in un commento che abbiamo letto di recente sotto uno di questi video: "<b><i>L'ASMR non va capito, va vissuto nell'intimità</i></b>". E si, sussurrare crea un'immediata intimità che può metter in imbarazzo alcuni e rilassare altri, tanto che migliaia di persone sfruttano questi video per conciliare il sonno. </p>
      <h3>NESSUNA PROVA SCIENTIFICA MA CHI SE NE FREGA</h3>
      <figure>
        <img src="https://hd.tudocdn.net/884525?w=1000&amp;fit=clip"/>
      </figure>
      <p>Sebbene la parola abbia un’aura scientifica, in realtà pare che il termine ASMR sia stato coniato su un forum da una tale Jennifer Allen, allo scopo di ”etichettare” questa sensazione di rilassatezza indotta dai sussurri. Una sensazione condivisa da molte persone, che era tuttavia ancora priva di nome.</p>
      <p>A proposito di numeri, si vocifera che s<b>olo il 20% della popolazione sia sensibile all’effetto formicolio</b>; ma il dato non ha per ora molti riscontri, né tantomeno una spiegazione. Dal punto di vista scientifico infatti ci sono ben pochi articoli sul tema; dunque, se esiste una base scientifica per spiegare il fenomeno, arriverà forse come conseguenza dei grandi numeri visti su YouTube. <b>I medici si tengono quindi ben lontani dall'etichettare l'ASMR come una soluzione all'insonnia</b> e decantarne i benefici immediati, di certo posso rappresentare un sostegno per coloro che recepiscono positivamente questi suoni. Insomma, basta che funzioni. </p>
      <h3>UN SUONO CHE FA COMPAGNIA: IL CASO DEL FINTO FIDANZATO</h3>
      <figure>
        <img src="https://hd.tudocdn.net/884523?w=1000&amp;fit=clip"/>
      </figure>
      <p>Il potere del ASMR va ben oltre il solo relax; è il caso di <i>Dennis Riley</i>, un diciassettenne che su YouTube sussurra frasi rassicuranti del tipo: "<i>Hey va tutto bene, non ti preoccupare, è normale essere tristi a volte, è normale essere un po' depressi</i>". <b>Un vero e proprio fidanzato virtuale</b> capace di raggiungere centinaia di migliaia di followers e farli sentire meno soli. </p>
      <p>Un risvolto romantico che proietta la mia mente al film "Lei" di Spike Jonze in cui Joaquin Phoenix, protagonista, perde la testa per l'assistente virtuale mosso da un nuovo software di intelligenza artificiale. La differenza è che qui la fonte dei suoni è reale, in carne ed ossa ma dietro il freddo altoparlante di uno smartphone. </p>
      <p><b>C'è chi lo definisce un vero e proprio roleplay</b>, d'altronde si vedono spesso dei veri e propri sketch in cui gli youtuber ASMR ricreano delle situazioni di vita reale, che sia una visita dal medico, un taglio dal parrucchiere o un check-in all'aeroporto. Contenuti che si evolvono e prendono quindi le direzioni più svariate, raggiungendo un pubblico sempre più grande. </p>
      <h3>NON SOLO VIDEOCAMERA, MICROFONI PROTAGONISTI</h3>
      <figure>
        <img src="https://hd.tudocdn.net/884517?w=1000&amp;fit=clip"/>
      </figure>
      <p>Si potrebbe poi dire che anche l'occhio vuole la sua parte, d'altronde la piattaforma dove ASMR è esploso si basa sulle immagini e non solo sull'audio. La videocamera gioca un ruolo fondamentale nel mostrare questi sussurri, i protagonisti che stanno dietro questo mondo e lo alimentano con le loro trovate fantasiose. <b>Tra i protagonisti e i loro seguaci sembra così crearsi un legame forte</b>, più intenso del normale e guidato proprio dai toni che poi rappresentano il genere stesso. </p>
      <p>Lo dimostra anche l'interesse del mondo pubblicitario che allo <a href="https://www.hdblog.it/2013/01/22/22-gennaio-1984-il-primo-spot-del-mac-durante-il-superbowl/"><b>scorso SuperBowl</b></a> ha proiettato Zoe Kravitz, figlia del più celebre Lenny, alle prese con una semplice bottiglia di birra trasformata per qualche decina di secondi in un'esperienza ASMR extrasensoriale. Lo spot è stato un grande successo e rappresentato un vero salto mediatico per l'intero fenomeno, ancora fortemente radicato su YouTube. </p>
      <p>E voi? Quanto siete ASMR-ready? </p>
      <h3>VIDEO</h3>
      <figure>
        <iframe src="https://www.youtube.com/embed/q_1FNlFNotc" width="660" height="371" data-service="Youtube" scrolling="no"/>
      </figure>
      <p>
        <i>Contenuto realizzato in collaborazione con Elena Toni</i>
      </p>
      <p>Zero compromessi al miglior prezzo?? <a href="https://www.hdblog.it/prezzi/Samsung-Galaxy-S10-Plus_i3876/">Samsung Galaxy S10 Plus</a>, in offerta oggi da <a href="https://www.hdblog.it/clickgo/?id=3876&amp;pid=do313784427&amp;nid=3812768608&amp;area=4&amp;prz=635&amp;hash=e7b057291a96f435edda0a69732d3e11">Gaming Pro a <b>635 euro</b></a> oppure da <a href="https://www.hdblog.it/clickgo/?id=3876&amp;pid=do294988031&amp;nid=3843156622&amp;area=4&amp;prz=721&amp;hash=7fbf7af2e5702540f459922d204775f4">ePrice a <b>721 euro</b></a>.</p>
    </article>
  </body>
</html>