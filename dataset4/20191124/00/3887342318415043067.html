<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238591-sporar-spravil-zo-slovana-majstra-jesene-na-straty-dac-a-ziliny-reagoval-skoda-ich"/>
    <meta property="og:site_name" content="ProFutbal"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="Šporar spravil zo Slovana majstra jesene. Škoda ich, reaguje na straty Žiliny a DAC-u"/>
    <meta property="og:description" content="Úradujúci majster Fortuna ligy Slovan Bratislava si v predstihu zabezpečil prvú pozíciu v tabuľke po jesennej časti aktuálneho ročníka. Pred belasými je ešte do konca roka päť náročných zápasov, vrátane ligových súbojov so Žilinou a Dunajskou Stredou, deväťbodový náskok však už nik z nich nedobehne."/>
  </head>
  <body>
    <article>
      <h1>Šporar spravil zo Slovana majstra jesene. Škoda ich, reaguje na straty Žiliny a DAC-u</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Michal Šášky</a></address>
      <p>Úradujúci majster Fortuna ligy Slovan Bratislava si v predstihu zabezpečil prvú pozíciu v tabuľke po jesennej časti aktuálneho ročníka. Pred belasými je ešte do konca roka päť náročných zápasov, vrátane ligových súbojov so Žilinou a Dunajskou Stredou, deväťbodový náskok však už nik z nich nedobehne.</p>
      <p>O domácom triumfe nad Sereďou rozhodol najlepší kanonier súťaže Andraž Šporar. Ten síce v doterajších 16. kolách nazbieral len deväť štartov, sedemkrát sa ocitol v základnej zostave a len šesťkrát odohral 90 minút, napriek tomu zaznamenal už jedenásť gólov, čo sa nikomu inému z ligy nepodarilo. Práve v sobotu prišiel na ihrisko len v 65. minúte, po dvoch presných zásahoch v 77. a 82. minúte zariadil víťazstvo 2:0, ktoré znamenalo už isté jesenné prvenstvo. <i>„Je to super štatistika, ale skôr myslím na to, aby som ju potvrdil cez týždeň v Turecku,“ </i>povedal po zápase <b>Šporar</b>, ktorý tvrdí, že sa pred Európskou ligou nevystrieľal, len zastreľoval.</p>
      <figure>
        <embed-post data-src="https://www.instagram.com/p/B5NwQz9p1t4" data-service="Instagram"/>
      </figure>
      <p>Nezvyčajnú rolu striedajúceho žolíka prijímal ťažko, ale s pokorou. <i>„Chcel som dnes hrať, ale tréner mi povedal, že je pred nami päť náročných zápasov v krátkom období a musel som to akceptovať. Dohodli sme sa však, že pokiaľ sa bude zápas zle vyvíjať, možno do hry predsa pôjdem. Dúfal som, že nejaký gól dáme a nebude nutné, aby som nastúpil, ale po tridsiatich minútach som už chcel vybehnúť na ihrisko. Videl som, že je smerom dopredu veľa priestoru, ktorý sa dá využiť na gól, bolo treba len nejakú peknú akciu, čo sa napokon podarilo,“ </i>usmial sa slovinský strelec.<i> „Keď sa teraz pozrieme na zápas v globále, tak sme vyhrali zaslúžene, ale ani pri výsledku 0:0 by nikto nemohol nič povedať,“ </i>dodal.</p>
      <figure>
        <embed-post data-src="https://www.instagram.com/p/B5Nw2QQpftH" data-service="Instagram"/>
      </figure>
      <p>Belasí zasadli na jesenný trón, aktuálne majú na konte 41 bodov, kým Dunajská Streda len 32 a Žilina 31. Oba tímy tento víkend zakopli, najmä vicemajster zo Žitného ostrova prehral v Michalovciach hanebne 0:5. „Škoda. Neviem, ako hrala Žilina... Remíza? Tak to je škoda. Máme už deväť bodov náskok, ak zdoláme Žilinu a Dunajskú Stredu, tak je asi koniec sezóny. A to ma mrzí, stráca sa tam motivácia a napätie,“ poznamenal kanonier Slovana. Toho diváci v sobotu vytlieskali, jeho meno kričal celý štadión, na ktorom sa však tiesnilo len 4371 divákov.</p>
      <p><i>„Je to nádherný pocit, keď fanúšikovia skandujú vaše meno. Presne pre tento moment hrám futbal. <b>Mrzí ma však, že nás dnes neprišlo podporiť viac ľudí. Slovan už dlho nebol v takej pozícii ako dnes, sme suverénne prví v lige, dosahujeme podľa mňa dobré výsledky aj v Európe. Radi by sme cítili ohlas a podporu z tribún.</b> Pozitívne je, že tí fanúšikovia, ktorí dnes prišli, urobili dobrú atmosféru. Aj keď sa za stavu 0:0 od niektorých ozval aj piskot. <b>Chápem, že ľudia chcú, aby sme už do polčasu viedli o tri góly, ale treba uznať, že aj súper má svoju kvalitu. Sereď ma pozitívne prekvapila, prišla hrať dobrý a ofenzívny futbal. Každý chce dať gól na Tehelnom poli, nemáme to jednoduché,</b>“ </i>uzavrel <b>Šporar</b>.</p>
      <figure>
        <img src="https://profutbal.sk/static/article/2019/11/5dd9c248b80e8/content/5dd9d2dabb129.jpg"/>
        <figcaption>Zápas začal minútou ticha za obete tragickej dopravnej nehody pri Nitre. (foto: TASR)</figcaption>
      </figure>
      <p>Hráči Serede síce odchádzali sklamaní, ale so zdvihnutými hlavami. Na ihrisku lídra súťaže predviedli solídny výkon. <i>„Bolo to z našej strany veľmi dobré a do 75. minúty to naozaj vyzeralo aj na remízu. Teraz nás o to viac mrzí, že sme v prvom polčase nepremenili nejakú zo šancí, prípadne ja tú svoju v druhom polčase. Všetko by sa vyvíjalo inak, možno by sme získali tri body, prinajhoršom by sme remizovali. <b>Slovan sme v zápase pustili možno do troch šancí, ale prišiel Šporar, ukázal svoju kvalitu, premenil dve a odchádzame teraz s prázdnymi rukami,</b>“</i> zhodnotil duel z pohľadu hostí <b>Adam Morong</b>. <i>„My sa ale naďalej sústredíme hlavne na seba. <b>Kvalitu máme stále vysokú, v tíme sú skúsení i perspektívni chlapci. Túžime po hornej šestke, čo by bol skvelý úspech </b>a ja verím, že je v našich silách,“ </i>uzavrel útočník aktuálne ôsmeho celku tabuľky.</p>
    </article>
  </body>
</html>