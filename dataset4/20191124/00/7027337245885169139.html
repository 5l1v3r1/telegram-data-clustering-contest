<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699989/%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D9%81%D8%A7%D8%B1%D8%B3-%D8%AA%DA%A9%D9%84%DB%8C%D9%81-%D8%AF%D8%B3%D8%AA%DA%AF%DB%8C%D8%B1%D8%B4%D8%AF%DA%AF%D8%A7%D9%86-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%AA%D8%A7-48-%D8%B3%D8%A7%D8%B9%D8%AA-%D8%A2%DB%8C%D9%86%D8%AF%D9%87-%D9%85%D8%B4%D8%AE%D8%B5-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="دادگستری فارس: تکلیف دستگیرشدگان حوادث اخیر تا 48 ساعت آینده مشخص می‌شود"/>
    <meta property="og:description" content="رئیس کل دادگستری استان فارس با حضور در زندان مرکزی شیراز از تعیین تکلیف متهمان اغتشاشات اخیر در استان فارس خبر داد."/>
  </head>
  <body>
    <article>
      <h1>دادگستری فارس: تکلیف دستگیرشدگان حوادث اخیر تا 48 ساعت آینده مشخص می‌شود</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/3/1040225_336.jpg"/>
      </figure>
      <p>رئیس کل دادگستری استان فارس با حضور در زندان مرکزی شیراز از تعیین تکلیف متهمان اغتشاشات اخیر در استان فارس خبر داد.</p>
      <p>به گزارش تسنیم به نقل از روابط عمومی دادگستری استان فارس، در راستای نظارت بر حفظ حقوق شهروندی بازداشت‌شدگان حوادث اخیر رئیس کل دادگستری استان فارس با حضور در زندان مرکزی شیراز با عوامل بازداشت شده اغتشاشات اخیر شیراز دیدار کرد.</p>
      <p>حجت‌الاسلام و المسلمین سید کاظم موسوی با بیان اینکه اگر اعتراض و انتقاد در جهت اصلاح امور باشد نباید منجر به تخریب اموال عمومی و بیت‌المال و اموال خصوصی مردم شود اظهار داشت: متأسفانه عده‌ای از افراد با سوءاستفاده از احساسات مردم باعث وارد آمدن خسارت به بیت‌المال شدند.</p>
      <p>نماینده عالی قوه قضائیه در استان فارس در ادامه از آغاز محاکمه اشرار، آشوبگران و اوباش دخیل در اغتشاشات در آینده‌ای نزدیک خبر داد و افزود: در دادسرا با تعیین شعب ویژه؛ بازپرس‌های مجرب پرونده‌ها را بررسی می‌کنند و در سراسر استان نیز با صدور بخش‌نامه‌ای به دادستان‌های حوزه‌های قضایی تأکید شده است تا در دو روز آینده پرونده‌های دستگیرشدگان حواث اخیر را تعیین تکلیف و برای مقصران قرار مجرمیت صادر کنند تا در دادگاه پس از محاکمه، عدالت درباره آنان اجرا شود.</p>
      <p>رئیس شورای قضایی استان فارس با اشاره به اینکه ممکن است در جمع دستگیرشدگان کسانی باشند که تخلف کمتری از آنان سر زده باشد گفت: در صورت اثبات بی‌گناهی و یا خفیف بودن تخلف آنان در صورت همکاری و معرفی عوامل مؤثر و اصلی اغتشاشات زمینه آزادی و یا تخفیف در مجازات آنان فراهم می‌شود.</p>
      <p>وی در ادامه تأکید کرد: امنیت خط قرمز دادگستری است و باید همواره نسبت به حیله و کید دشمنان و کشورهای غربی هوشیار باشیم چرا که اگر این کشورها خیرخواه ما بودند مردم و کشور را با تحریم‌های ظالمانه تحت فشار قرار نمی‌دادند بنابراین دشمنان خواستار برهم خوردن نظم و امنیت در جامعه هستند تا از این طریق به اهداف شوم خود دست یابند.</p>
      <p>این مقام ارشد قضایی استان تصریح کرد: تداوم، پایداری و ثبات نظم، امنیت و آرامش جامعه اولویت دستگاه قضایی است و همه ما باید تلاش کنیم تا در سایه نظام مقدس جمهوری اسلامی به رهنمود‌های دلسوزانه رهبر معظم انقلاب توجه کنیم.</p>
    </article>
  </body>
</html>