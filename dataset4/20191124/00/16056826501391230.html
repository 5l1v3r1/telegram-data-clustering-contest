<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200622"/>
    <meta property="og:site_name" content="মানবজমিন"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="সুজানার সাফ কথা"/>
    <meta property="og:description" content="ছোটপর্দায় অভিনয় ও গ্ল্যামার দিয়ে দর্শকের মন জয় করেছেন মডেল-অভিনেত্রী সুজানা জাফর। একটা সময় টিভি পর্দায় নিয়মিত ছিলেন এ অভিনেত্রী। কিন্তু এখন আর আগের মতো নেই। গত দুই বছরে একটি মাত্র নাটকে দেখা গেছে তাকে। গেল ঈদে ‘থাকো মেঘ হয়ে’ শিরোনামের এই খণ্ড নাটকে অভিনয় করেন তিনি। নাটকে তিনি জুটি বাঁধেন ইরফান সাজ্জাদের সঙ্গে। মাহমুদুর রহমান হিমির পরিচালনায় এ নাটকের মাধ্যমে ভালো সাড়াও পান সুজানা। এছাড়া চলতি বছরের ফেব্রুয়ারিতে এ গ্ল্যামার কন্যা জনপ্রিয় সংগীতশিল্পী বালামের ‘হঠাৎ’ শিরোনামের একটি গানের মিউজিক ভিডিওতে মডেল হয়েছেন। নতুন লুকে এই মিউজিক ভিডিওতে সুজানা দর্শক-শ্রোতাদের সামনে আসেন। মিউজিক ভিডিওটি দর্শক-শ্রোতাদের মধ্যে দারুণ সাড়া ফেলে। বিশেষ করে তার হেয়ার স্টাইল সবাইকে চমকে দেয়। নাটকের বাইরে তিনবছর পর মিউজিক ভিডিওতে মডেল হন তিনি। দর্শকদের মাঝে তার যেমন কদর রয়েছে তেমনি নির্মাতারাও তাকে নিয়ে কাজ করতে আগ্রহী। কিন্তু সুজানা গত দুই বছরে কাজ কমিয়ে দিয়েছেন। অনেকটাই আড়ালেই থাকছেন তিনি। সুজানা অভিনয় থেকে বিদায় নিতে চান বলেই তার এমন লুকোচুরি, এমনটাই মন্তব্য করেন অনেকে। সুজানার ভাষ্য, গেল কয়েক বছর আমি অভিনয়ে নিয়মিত নেই এটি সত্যি। কিন্তু…"/>
  </head>
  <body>
    <article>
      <h1>সুজানার সাফ কথা</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">স্টাফ রিপোর্টার</a></address>
      <p>ছোটপর্দায় অভিনয় ও গ্ল্যামার দিয়ে দর্শকের মন জয় করেছেন মডেল-অভিনেত্রী সুজানা জাফর। একটা সময় টিভি পর্দায় নিয়মিত ছিলেন এ অভিনেত্রী। কিন্তু এখন আর আগের মতো নেই। গত দুই বছরে একটি মাত্র নাটকে দেখা গেছে তাকে। গেল ঈদে ‘থাকো মেঘ হয়ে’ শিরোনামের এই খণ্ড নাটকে অভিনয় করেন তিনি। নাটকে তিনি জুটি বাঁধেন ইরফান সাজ্জাদের সঙ্গে। মাহমুদুর রহমান হিমির পরিচালনায় এ নাটকের মাধ্যমে ভালো সাড়াও পান সুজানা। এছাড়া চলতি বছরের ফেব্রুয়ারিতে এ গ্ল্যামার কন্যা জনপ্রিয় সংগীতশিল্পী বালামের ‘হঠাৎ’ শিরোনামের একটি গানের মিউজিক ভিডিওতে মডেল হয়েছেন।</p>
      <p>নতুন লুকে এই মিউজিক ভিডিওতে সুজানা দর্শক-শ্রোতাদের সামনে আসেন। মিউজিক ভিডিওটি দর্শক-শ্রোতাদের মধ্যে দারুণ সাড়া ফেলে। বিশেষ করে তার হেয়ার স্টাইল সবাইকে চমকে দেয়। নাটকের বাইরে তিনবছর পর মিউজিক ভিডিওতে মডেল হন তিনি। দর্শকদের মাঝে তার যেমন কদর রয়েছে তেমনি নির্মাতারাও তাকে নিয়ে কাজ করতে আগ্রহী। কিন্তু সুজানা গত দুই বছরে কাজ কমিয়ে দিয়েছেন। অনেকটাই আড়ালেই থাকছেন তিনি। সুজানা অভিনয় থেকে বিদায় নিতে চান বলেই তার এমন লুকোচুরি, এমনটাই মন্তব্য করেন অনেকে। সুজানার ভাষ্য, গেল কয়েক বছর আমি অভিনয়ে নিয়মিত নেই এটি সত্যি। কিন্তু শোবিজের মানুষদের সঙ্গে আমার নিয়মিত যোগাযোগ হয়। এছাড়া আমার অভিনয় ছেড়ে দেয়ারও কোনো ইচ্ছে নেই। আমি বর্তমানে ব্যবসা নিয়ে একটু বেশি ব্যস্ত সময় পার করছি। ব্যবসার কারণে আমাকে প্রায় দেশের বাইরে যেতে হয়। যার কারণে অভিনয়ে আমি সময় দিতে পারছি না। দর্শকের কথা ভেবেই চলতি বছরে একটি নাটক ও মিউজিক ভিডিওতে কাজ করেছি। কাজের সংখ্যা কম হলেও দর্শকের মনে আমি আছি। এটি আমার জন্য বড় প্রাপ্তি। সুজানা আরো বলেন, অনেকেই হয়তো আমার অনুপস্থিতি নিয়ে ভিন্নরকম চিন্তা করেন, মন্তব্য করেন। কিন্তু আমার সাফ কথা, মিডিয়া ছাড়ছি না। কম কাজ করছি, বেছে বেছে করছি। তারই ধারা-বাহিকতায় নতুন বছরে দর্শক কিছু নতুন চমক পাবে। এদিকে সুজানা বেশ কিছু সামাজিক কর্মকাণ্ডের সঙ্গে যুক্ত আছেন। নিজ এলাকা বি.বাড়িয়াতে একটি এতিমখানা ও উত্তরার একটি প্রতিষ্ঠানে অটিস্টিক শিশুদের দেখাশোনা করছেন তিনি। সময় পেলে শিশুদের দেখতে ছুটে যান এ অভিনেত্রী। এভাবে অসহায়-শিশুদের পাশে থাকার ইচ্ছা পোষণ করেন তিনি।</p>
      <p>এই বিভাগের সর্বাধিক পঠিত</p>
    </article>
  </body>
</html>