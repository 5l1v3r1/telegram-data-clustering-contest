<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.totaaltv.nl/nieuws/wegkwijnend-npo-3fm-krijgt-extra-geld-en-kost-miljoen-euro-per-maand/"/>
    <meta property="og:site_name" content="Totaal TV"/>
    <meta property="article:published_time" content="2019-11-24T00:00:00+00:00"/>
    <meta property="og:title" content="NPO 3FM krijgt extra geld: kost miljoen euro per maand"/>
    <meta property="og:description" content="NPO houdt hoop dat het jongerenzender 3FM weer op de juiste weg kan krijgen. De publieke omroep heeft namelijk budget van de radiozender opgeschroefd."/>
  </head>
  <body>
    <article>
      <h1>NPO 3FM krijgt extra geld: kost miljoen euro per maand</h1>
      <address><time datetime="2019-11-24T00:00:00+00:00">24 Nov 2019</time> by <a rel="author">Jarco Kriek</a></address>
      <p>
        <b>
          <i>NPO houdt hoop dat het jongerenzender 3FM weer op de juiste weg kan krijgen. De publieke omroep heeft het budget van de radiozender opgeschroefd.</i>
        </b>
      </p>
      <p><a href="http://www.publiekeomroep.nl/">NPO</a> steekt wat betreft 3FM <a href="https://www.totaaltv.nl/nieuws/hoelang-steekt-npo-kop-in-het-zand-en-blijft-3fm-in-fm-uitzenden/">de kop in het zand</a>. De nieuwe weg die de jongerenzender heeft ingeslagen, lijkt een averechts effect te hebben. De luistercijfers gaan niet omhoog. Integendeel. Bij het laatste luisteronderzoek zakte het marktaandeel <a href="https://www.totaaltv.nl/nieuws/npo-3fm-zakt-verder-in-moeras-radio-538-grootste-winnaar/">naar een historisch laag dieptepunt.</a> Desondanks blijft NPO vertrouwen in 3FM houden. In een tijd dat bij de publieke omroep bezuinigd moet worden, gaat het jaarlijkse budget van <a href="http://www.npo3.nl/">NPO 3</a>FM omhoog. De jongerenzender mag in 2020 twee miljoen euro meer uitgeven. Het totale budget van de jongerenzender komt hierdoor op bijna twaalf miljoen euro uit. Dit bedrag is opgebouwd uit 9,46 miljoen euro voor NPO 3FM in het algemeen. Daar bovenop komt een toeslag van 2,5 miljoen euro voor online activiteiten. Hierdoor gaat NPO 3FM ‘de belastingbetaler’ in 2020 een miljoen euro per maand kosten.</p>
      <h3>NPO 3FM look-a-like KINK</h3>
      <p>Uit de begroting van NPO komt tevens naar voren dat NPO 3FM een publieke tegenhanger moet worden van het commerciële KINK. "Na jaren van betrekkelijke onrust wil NPO 3FM de in 2018 ingeslagen koers voortzetten", aldus de NPO. "Ook in 2020 wil NPO 3FM zich nadrukkelijk profileren als het muziekmerk voor jonge mensen die openstaan voor vernieuwende en alternatieve muziek", aldus NPO. Opvallend is dat voormalig 3FM-dj Michiel Veenstra de man is die het op dit moment succesvolle KINK heeft opgebouwd. KINK is alleen online en digitaal in de ether via DAB+ te beluisteren.</p>
      <h3>NPO Radio 5</h3>
      <p>Ondanks dat NPO 3FM meer geld krijgt, gaat de publieke omroep het komende jaar 0,6 miljoen euro minder aan radiozenders uitgeven. Het totaal komt uit op 77,3 miljoen euro. Hier komt wel 6,7 miljoen euro voor online en 12,4 miljoen euro voor gezamenlijke kosten bij. NPO Radio 5 krijgt met 6,17 miljoen het kleinste deel van de financiële taart. Ondanks dat deze radiozender een twee keer zo groot marktaandeel als NPO 3FM heeft, krijgt de zender dus de helft minder geld. Ook de bestbeluisterde zender van Nederland NPO Radio 2 krijgt met 8,33 miljoen euro minder geld dan NPO 3FM. Dit geldt ook voor klassieke zender NPO Radio 4 (9,56 miljoen). Nieuwszender NPO Radio mag in 2020 38,7 miljoen euro uitgeven.</p>
      <related>
        <h4>Meer over dit onderwerp</h4>
        <a href="https://www.totaaltv.nl/nieuws/ziggo-go-testversie-voor-android-tv-gelekt-op-internet/"/>
        <a href="https://www.totaaltv.nl/nieuws/bumastemra-haalt-veel-online-radiozenders-uit-de-lucht/"/>
        <a href="https://www.totaaltv.nl/nieuws/ziggo-netflix-en-videoland-dit-zijn-enkele-kijktips/"/>
        <a href="https://www.totaaltv.nl/nieuws/netflix-voegt-derde-seizoen-the-crown-en-dertig-andere-titels-toe/"/>
      </related>
    </article>
  </body>
</html>