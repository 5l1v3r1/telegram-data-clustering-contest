<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/mumbai-news/run-to-retain-ncp-shiv-sena-mla-abn-97-2021367/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:01:44+00:00"/>
    <meta property="og:title" content="आमदार राखण्यासाठी धावपळ"/>
    <meta property="og:description" content="राजकीय घडामोडींमुळे शिवसेना, राष्ट्रवादी आणि काँग्रेसला आपापल्या आमदारांना सुरक्षितस्थळी हलवावे लागले."/>
  </head>
  <body>
    <article>
      <h1>आमदार राखण्यासाठी धावपळ</h1>
      <h2>राजकीय घडामोडींमुळे शिवसेना, राष्ट्रवादी आणि काँग्रेसला आपापल्या आमदारांना सुरक्षितस्थळी हलवावे लागले.</h2>
      <address><time datetime="2019-11-24T01:01:44+00:00">24 Nov 2019, 01:01</time> by <a rel="author">लोकसत्ता टीम</a></address>
      <p>
        <b>शपथविधी नाटय़ानंतर पक्ष सावध; अजितदादांबरोबरचे अनेक आमदार पक्षात परतले</b>
      </p>
      <p>निकालानंतर २९ दिवस कोणत्याही पक्षाला सरकार स्थापण्यात यश आले नसतानाच, अचानक झालेल्या नाटय़मय राजकीय घडामोडींनंतर मुख्यमंत्रीपद देवेंद्र फडणवीस तर उपमुख्यमंत्रिपदी अजित पवार यांना राज्यपाल भगतसिंह कोश्यारी यांनी शनिवारी सकाळी शपथ दिली. तत्पूर्वी, अजित पवार यांनी राष्ट्रवादीच्या सर्व ५४ आमदारांच्या स्वाक्षऱ्यांचे पत्रच सादर केले . या राजकीय भूकंपाची वदंता होताच राजकारण एकदम तापले. अजित पवार यांनी पत्राचा गैरवापर केल्याचा आरोप करीत  राष्ट्रवादीने  त्यांची विधिमंडळ पक्षनेतेपदावरून हकालपट्टी केली. यातच अजितदादांबरोबर सहभागी झालेले काही आमदार राष्ट्रवादीच्या बैठकीला उपस्थित राहिल्याने संभ्रम आणखीनच वाढला. या साऱ्या राजकीय घडामोडींमुळे शिवसेना, राष्ट्रवादी आणि काँग्रेसला आपापल्या आमदारांना सुरक्षितस्थळी हलवावे लागले.</p>
      <p>शिवसेना, राष्ट्रवादी आणि काँग्रेस या तीन पक्षांचे महाआघाडीचे सरकार सत्तेत येणार, असे चित्र जवळपास शुक्रवारी स्पष्ट झाले होते. उद्धव ठाकरे यांच्या नावावर सहमती झाली होती. पण अजित पवार यांनी बंड केले आणि सारे चित्रच बदलले. शुक्रवारी मध्यरात्री अजित पवार यांनी पक्षाच्या आमदारांचे पत्र राज्यपालांना सादर केले. त्यानंतर देवेंद्र फडणवीस यांनी सरकार स्थापण्याचा दावा केला. राज्यपालांनी लगेचच राष्ट्रपती भवनात अहवाल पाठविला. पंतप्रधान नरेंद्र मोदी यांनी राष्ट्रपती राजवट उठविण्याची शिफारस केली. सकाळी सहाच्या सुमारास राज्यातील राष्ट्रपती राजवट हटविण्यात आल्याची अधिसूचना केंद्रीय गृहमंत्रालयाने प्रसिद्ध केली. यानंतर सकाळी आठच्या सुमारास देवेंद्र फडणवीस यांचामुख्यमंत्री तर अजित पवार यांचा उपमुख्यमंत्रीम्हणून शपथविधी पार पडला.</p>
      <p>अजित पवार यांच्या बंडाने राष्ट्रवादीचे सर्वेसर्वा शरद पवार यांना धक्का बसला. अजित पवार यांच्याबरोबर शपथविधीला उपस्थित असलेल्या आमदारांबरोबर संपर्क साधण्यात आला. या साऱ्या राजकीय खेळीत शिवसेनेचे नुकसान झाले. काँग्रेस व राष्ट्रवादीबरोबर मुख्यमंत्रीपद मिळेल या आशेवर शिवसेनेने भाजपबरोबरील संबंध संपुष्टात आणले. उद्धव ठाकरे यांच्या नावावर सहमतीही झाली होती, पण अजित पवार यांच्या बंडामुळे ही संधी हुकते अशी परिस्थिती निर्माण झाली.</p>
      <p>शिवसेनेबरोबर हातमिळवणी करण्यास काँग्रेसमध्ये विरोध होता. पण आमदारांच्या दबावामुळे शिवसेनेला पाठिंबा देण्याचा निर्णय घेतला होता. यावरून पक्षात दुमत होते. सरकार न बनल्याने काँग्रेसला तेवढाच दिलासा मिळाला. राजकीय घडामोडींनंतर यातूनच काँग्रेसने शिवसेना-राष्ट्रवादीपासून दूर ठेवण्याचा प्रयत्न केला.</p>
      <related>
        <a href="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
      </related>
    </article>
  </body>
</html>