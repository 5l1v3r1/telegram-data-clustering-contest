<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700996-doctorands-en-precari.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Doctorands en precari"/>
    <meta property="og:description" content="La CGT denuncia les universitats al TSJC perquè no compleixen l'estatut que regula la contractació Els predoctorals es queixen que han de treballar durant el quart any de tesi sense contracte i cobrant l'atur"/>
  </head>
  <body>
    <article>
      <h1>Doctorands en precari</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Rosa M. Bravo</a></address>
      <ul>
        <li>
          <b>La CGT denuncia les universitats al TSJC perquè no compleixen l’estatut que regula la contractació</b>
        </li>
        <li>
          <b>Els predoctorals es queixen que han de treballar durant el quart any de tesi sense contracte i cobrant l’atur</b>
        </li>
      </ul>
      <aside>
        <b>Durant el quart any treballen sense contracte i cobrant de l’atur que han generat</b>
      </aside>
      <p>Treballen en grups de recerca universitaris mentre elaboren la seva tesi i la seva feina contribueix a donar prestigi a les universitats i situar-les als rànquings on es valora l’excel·lència. Una feina, però, amb uns sous mileuristes que en la majoria dels casos es paga només durant tres anys, quan pràcticament ningú aconsegueix acabar la tesi en aquest termini. Això comporta que durant el quart any els predoctorals treballin sense contracte i cobrant de l’atur que han generat en els tres anys anteriors. Una situació manifestament il·legal, segons denuncia el col·lectiu Doctorands en Lluita i el sindicat CGT, que els empara i que va presentar dijous davant del Tribunal Superior de Justícia de Catalunya (TSJC) una demanda de conflicte col·lectiu contra les universitats públiques catalanes i la Generalitat. Ho fa per incompliment de l’Estatut del Personal Investigador en Formació (EPIF), la normativa estatal que regula des del març passat les condicions laborals del personal investigador que comença la seva carrera professional.</p>
      <p>L’EPIF publicat l’1 de març passat suposa una evolució de l’estatut que es va aprovar el 2006 i que l’Estat va plantejar com una millora important de les condicions laborals del personal investigador que inicia la seva carrera en la recerca i que fins llavors estava regulat per l’estatut del becari d’investigació. Aquell any es va introduir un contracte per als dos últims anys de la formació del personal investigador, mentre que els dos primers s’havien de cobrir amb una beca. La llei 14/2011 de la ciència, la tecnologia i la innovació regulava, posteriorment, diferents modalitats contractuals i, entre elles, el contracte predoctoral, que té per objecte la realització de tasques d’investigació en un projecte específic i innovador. El reial decret 103/2019 de l’1 de març passat desenvolupa el règim jurídic del contracte predoctoral a què es refereix la llei del 2011 amb el nou estatut.</p>
      <p>L’EPIF regula les condicions de la relació laboral que les universitats estableixen amb les persones admeses en un programa doctoral en què se simultanieja la formació i la investigació perquè puguin desenvolupar una tesi doctoral. Aquest personal investigador en formació pot col·laborar, segons l’estatut, en tasques docents amb un màxim de 180 hores durant tot el contracte i un màxim de 60 hores anuals. La durada del contracte no pot ser inferior a l’any ni excedir els quatre i serà a temps complet. Si la durada és inferior als quatre anys es podrà prorrogar successivament sense que cap pròrroga pugui tenir una durada inferior a l’any. Només en casos de persones amb discapacitat es pot ampliar el contracte fins als sis anys. L’EPIF fa un càlcul de les retribucions que han de cobrar els doctorands, que es tradueix en salaris de 16.127 euros anuals bruts per al primer i el segon any de contracte, 17.279 per al tercer i 21.533 per al quart. Abans, les universitats marcaven els sous, d’11.000 euros bruts anuals en molts casos.</p>
      <p>Fins aquí, la teoria que recull l’EPIF. L’aplicació pràctica, o la manca d’ella, és el que ha dut el col·lectiu de doctorands, agrupats en la plataforma Doctorands en Lluita, a una mobilització que va començar el maig passat i que ha sumat un nou capítol amb la presentació de la demanda judicial d’aquesta setmana. Les universitats han anat cedint a la pujada salarial que ha introduït el nou estatut, però excepte la Universitat Autònoma de Barcelona (UAB), totes es neguen a ampliar els contractes al quart any. Els predoctorals tenen ara, en la gran majoria de casos, uns contractes de tres anys perquè depenen del finançament que els dona la Generalitat a través dels ajuts a la contractació del nou personal investigador en formació. Es tracta d’unes places que tenen una durada de tres anys. Només en alguns casos s’aconsegueix un contracte per a quatre anys quan és la universitat qui el paga amb fons propis. “I ningú acaba la tesi en tres anys”, adverteixen les doctorandes Raquel García i Laura Esteve. “I això fa que el quart any la gent estigui treballant sense contracte i hagi de viure del seu atur.”</p>
      <p>Totes dues formen part de Doctorands en Lluita i alerten de la precarietat. “És una feina amb molta exigència i poc reconeixement, amb sous al voltant dels 1.000 euros i unes hores de docència que ens genera molta feina perquè en molts casos hem de partir de zero a l’hora de preparar-les”, expliquen. S’han donat casos, en determinats moments d’una investigació, en què alguns doctorands han hagut de dormir al laboratori, segons han denunciat en alguna de les protestes que han protagonitzat en els últims mesos.</p>
      <p>La lluita va començar l’abril passat amb la creació de la plataforma Doctorands en Lluita, un mes després de l’aprovació de l’EPIF, quan els doctorands van alertar que el nou estatut era insuficient tot i una sèrie de millores relatives a les baixes laborals, els sous i les pròrrogues al quart any. Faltava, entre altres punts, reconèixer el dret a indemnització per finalització prematura del contracte i el pagament de les hores extraordinàries, i consideren que “no s’ha eliminat la dualitat estudiant-treballador”. Els doctorands de la UAB van ser els primers de mobilitzar-se per reclamar límits a la jornada laboral, reconeixement de les hores extra, vacances i permisos i perllongament als quatre anys com permet l’EPIF.</p>
      <p>La CGT ràpidament es va adherir a les demandes alertant que “gran part de les tesis doctorals a la UAB s’acaben sense que l’autor tingui contracte d’investigador”, sinó que la majoria “estan a l’atur o sense cap vinculació laboral amb la UAB”. Els sous, alertaven, estaven entre els 970 i els 1.005 euros nets al mes. A la UAB es va convocar una vaga el 28 de maig per exigir l’increment salarial previst per l’estatut, la pròrroga automàtica dels contractes al quart any i la voluntarietat de la docència. Personal d’altres universitats, centres adscrits i el CSIC es van sumar a la vaga i van convocar una manifestació a Barcelona.</p>
      <p>Es van succeir altres protestes per reforçar les negociacions que els doctorands mantenien amb cadascuna de les universitats i les que, de manera conjunta, feien en diferents espais. Només la UAB es va comprometre, el mes de juny passat, a abonar els increments salarials amb efectes retroactius i a prorrogar un quart any el contracte del personal investigador en formació. Ho va fer davant l’amenaça de quatre jornades de vaga. Altres universitats on també s’havien convocat jornades de vaga es van comprometre també a aplicar l’increment salarial, però només s’ha aconseguit el compromís de l’Autònoma pel que fa a la pròrroga del contracte. “Hem aconseguit que es comencin a pagar els increments a les nòmines d’octubre i novembre gràcies a les vagues”, destaquen García i Esteve.</p>
      <p>Les mobilitzacions d’aquesta tardor han insistit en reclamar a la Generalitat que assumeixi la seva part de responsabilitat, ja que finança gran part dels contractes predoctorals i és, en última instància, causant de l’infrafinançament universitari que denuncien des de fa anys els rectors. A més, la CGT ha denunciat l’Associació Catalana d’Universitats Públiques (ACUP) a la Inspecció de Treball en tant que patronal, a més de cada universitat, perquè considera que en els propers tres anys s’extingiran 1.200 contractes sense haver-se prorrogat al quart any si no s’aplica l’EPIF abans del 2020.</p>
      <p>Accions i reunions</p>
      <p>El 6 de setembre els doctorands van bloquejar l’acte d’inauguració del curs acadèmic a la UPF al qual estava convidat el president de la Generalitat, Quim Torra, i li van arrencar el compromís d’una reunió amb representants de la Generalitat. El 22 d’octubre va haver-hi una trobada amb la Secretaria d’Universitats i Recerca, però mentrestant la Generalitat ha convocat nous ajuts per als contractes predoctorals que, novament, cobreixen només tres anys. La convocatòria d’ajuts ha estat impugnada perquè la consideren un frau de llei, i els doctorands es van tancar el 14 de novembre durant 24 hores a la seu de l’Agència de Gestió d’Ajuts Universitaris i de Recerca fins que van forçar una reunió amb la consellera d’Empresa i Coneixement, Àngels Chacón, de qui depèn la secretaria d’Universitats i Recerca.</p>
      <p>Alejandro Ramos, un dels portaveus de Doctorands en Lluita, explica que a Inspecció de Treball entenen que els contractes s’han de prorrogar als quatre anys, una qüestió que ara s’ha deixat en mans del TSJC. Dilluns es van reunir amb la consellera Chacón, amb la directora general de Pressupostos i amb el secretari d’Universitats i Recerca. En aquesta reunió “per fi es va mostrar que hi ha mecanismes per fer front a les nòmines del quart any, i el que falta aquí és voluntat política del Departament d’Economia i Empresa, i en això farem èmfasi”, afirma Ramos. Segons els doctorands, i per a la seva sorpresa, els rectors mai han demanat que s’activin aquests mecanismes. Calculen que la despesa per tots els doctorands de Catalunya seria de 12 milions. “No parlem d’un increment salarial, parlem d’un salari”, insisteixen García i Esteve. Aquest diari ha interrogat sobre aquesta qüestió el rector de la UB, Joan Elias, en tant que president de l’ACUP, però el rector ha declinat oferir la versió de la patronal universitària.</p>
    </article>
  </body>
</html>