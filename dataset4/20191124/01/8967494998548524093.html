<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/paus-roept-in-japan-op-tot-kernwapenvrije-wereld~a0d8b28e/"/>
    <meta property="og:site_name" content="HLN"/>
    <meta property="article:published_time" content="2019-11-24T01:36:00+00:00"/>
    <meta property="og:title" content="Paus roept in Japan op tot kernwapenvrije wereld"/>
    <meta property="og:description" content="Paus Franciscus heeft vandaag in de Japanse stad Nagasaki, waar tijdens de Tweede Wereldoorlog een zware nucleaire aanval plaatsvond, opgeroepen om een einde te maken aan kernwapens."/>
  </head>
  <body>
    <article>
      <h1>Paus roept in Japan op tot kernwapenvrije wereld</h1>
      <address><time datetime="2019-11-24T01:36:00+00:00">24 Nov 2019, 01:36</time> by <a rel="author">IB</a></address>
      <p>
        <b>Paus Franciscus heeft vandaag in de Japanse stad Nagasaki, waar tijdens de Tweede Wereldoorlog een zware nucleaire aanval plaatsvond, opgeroepen om een einde te maken aan kernwapens.</b>
      </p>
      <p>“Deze plek maakt ons diep bewust van de pijn en verschrikking die wij, mensen, elkaar kunnen toebrengen”, verklaarde de 82-jarige Franciscus in het Atomic Bomb Hypocenter Park in Nagasaki.</p>
      <related>
        <h4>Lees ook</h4>
        <a href="https://www.hln.be/nieuws/buitenland/de-paus/zet-de-paus-in-het-regenwoud-de-deur-open-voor-getrouwde-priesters~a0bb4fd4/"/>
      </related>
      <p>Bij een Amerikaanse aanval kwamen in 1945 74.000 mensen om in Nagasaki. De aanval gebeurde drie dagen nadat het eerste atoomwapen was gedropt op de stad Hiroshima. Bij die aanval kwamen 140.000 mensen om. Vlak voor zijn speech eerde de paus de slachtoffers van die Amerikaanse aanval.<br/><br/>“Hier in deze stad, die getuige was van de catastrofale humanitaire en ecologische gevolgen van een nucleaire aanval, zullen onze pogingen om ons uit te spreken tegen de wapenwedloop nooit genoeg zijn”, klonk het nog. “Een van de diepste verlangens van het menselijk hart zijn veiligheid, vrede en stabiliteit. Het bezit van nucleaire en andere massavernietigingswapens is niet het antwoord op deze wens: ze lijken die altijd te dwarsbomen.”</p>
      <figure>
        <img src="https://images3.persgroep.net/rcs/WqSAW1FsNu0w_8TwwlM1es295g0/diocontent/161307971/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Paus Franciscus legt een krans bij het Atomic Bomb Hypocenter Park in Nagasaki.<cite>© EPA</cite></figcaption>
      </figure>
      <h3>Verdrag rond verbod op kernwapens</h3>
      <p>De Heilige Stoel was in 2017 een van de eersten die het verdrag rond het verbod op kernwapens dat door 122 landen is aangenomen, ondertekende en ratificeerde. Het verdrag is echter nog niet van kracht omdat het geratificeerd moet zijn door minstens 150 landen.</p>
      <p>Japan is een van de landen die het verdrag niet onderschrijft. De regering onder leiding van premier Shinzo Abe weigert het verdrag te ratificeren omdat het land onder de “nucleaire paraplu” van de VS valt. “Ik vraag politieke leiders niet te vergeten dat deze wapens ons niet kunnen beschermen tegen de huidige bedreigingen voor de nationale en internationale veiligheid”, verklaarde Franciscus in Japan. De paus zegt ervan overtuigd te zijn dat een wereld zonder kernwapens mogelijk en noodzakelijk is.</p>
      <p>De paus, die zaterdag een vierdaagse tour in Japan aftrapte, zal in een sportstadion in Nagasaki ook nog een mis vieren en vliegt vervolgens door naar Hiroshima. Maandag zal Franciscus een onderhoud hebben met keizer Naruhito en eerste minister Shinzo Abe in Tokio. Nog op de agenda staat een ontmoeting met slachtoffers van de aardbeving, tsunami en nucleaire ramp van 2011 in het noordoosten van Japan.</p>
      <p>Het is de eerste keer in 38 jaar dat een paus Japan bezoekt.</p>
      <figure>
        <img src="https://images3.persgroep.net/rcs/GFmOTEzyNBj9anHSaRbHtwlDIIc/diocontent/161302457/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Paus Franciscus bij zijn aankomst bij het Atomic Bomb Hypocenter Park in Nagasaki.<cite>© REUTERS</cite></figcaption>
      </figure>
      <figure>
        <img src="https://images2.persgroep.net/rcs/dtwkqEOAJZNuQwL1KMQYCP55sEg/diocontent/161299285/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Japanners wachten op de komst van de paus.<cite>© AFP</cite></figcaption>
      </figure>
    </article>
  </body>
</html>