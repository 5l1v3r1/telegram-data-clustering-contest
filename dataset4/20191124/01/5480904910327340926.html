<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-zmitanem-demonstracemi-zacaly-mistni-volby/1824553?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T01:20:00+00:00"/>
    <meta property="og:title" content="V Hongkongu, zmítaném demonstracemi, začaly místní volby"/>
    <meta property="og:description" content="Hongkong - V Hongkongu začaly místní volby, které jsou vnímány jako neoficiální referendum o demokratických reformách, jež požadují od června demonstranti v ulicích. Podle hongkongského listu The South China Morning Post má prodemokratický tábor tentokrát své kandidáty prakticky ve všech 452 volebních okrscích."/>
  </head>
  <body>
    <article>
      <h1>V Hongkongu, zmítaném demonstracemi, začaly místní volby</h1>
      <address><time datetime="2019-11-24T01:20:00+00:00">24 Nov 2019, 01:20</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - V Hongkongu začaly místní volby, které jsou vnímány jako neoficiální referendum o demokratických reformách, jež požadují od června demonstranti v ulicích. Podle hongkongského listu The South China Morning Post má prodemokratický tábor tentokrát své kandidáty prakticky ve všech 452 volebních okrscích.</p>
      <p>V současné době převládají v místních radách politici naklonění centrální vládě v Pekingu. Propekingští kandidáti vyzvali voliče, aby je podpořili, a dali tak najevo nespokojenost s chaotickou situací ve městě, kterou způsobují opakované střety demonstrantů s policií a narušování hromadné dopravy.</p>
      <p>Prodemokratické síly naopak věří, že hongkongští voliči při hlasování projeví nespokojenost s vládou správkyně Carrie Lamové, proti níž se konají téměř každodenně v Hongkongu protesty. Prodemokratický tábor tentokrát dbal na to, aby ve všech volebních okrscích měl svého uchazeče. Při předchozích volbách v roce 2015 se totiž stalo, že propekingští politici neměli ve více než 60 okrscích protikandidáty.</p>
      <p>Pokud dnešní hlasování přinese úspěch prodemokratických kandidátů, podpoří to požadavky demonstrantů, kteří varují před omezováním svobod v Hongkongu ze strany pevninské Číny, pod jejíž správu se tato bývalá britská kolonie v roce 1997 vrátila. Aktivisté rovněž žádají plně svobodné volby správce Hongkongu a také nezávislé vyšetření údajné policejní brutality při zásazích proti demonstrantům.</p>
      <p>Prodemokratičtí kandidáti před hlasováním apelovali na občany, aby umožnili klidný průběh voleb. Hongkongská vláda totiž pohrozila, že hlasování pozastaví, pokud budou v ulicích pokračovat násilnosti a demonstranti budou blokovat dopravu. Volební místnosti má poprvé hlídat pořádková policie a do služby bylo povoláno téměř všech 31.000 příslušníků policejního sboru, uvedla místní média. Podle svědků citovaných agenturou Reuters ale avizovaná zvýšená bezpečnostní opatření kolem hlasovacích místností nejsou patrná.</p>
      <p>K volbám, které rozhodnou o obsazení 452 přímo volených křesel v 18 místních radách, se přihlásilo rekordních 4,1 milionu voličů z celkových 7,4 milionu obyvatel Hongkongu.</p>
    </article>
  </body>
</html>