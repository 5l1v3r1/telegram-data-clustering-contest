<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/23-lectorescriu/1700241-pragmatisme-o-negacio.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Pragmatisme o negació"/>
    <meta property="og:description" content="Pel que es diu ara mateix, tant ERC com JxCat rebutgen l'acord entre Sanchez i Iglesias si no accepten un diàleg incondicional. El problema està en que el punt 9 del seu acord promet només el diàleg..."/>
  </head>
  <body>
    <article>
      <h1>Pragmatisme o negació</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">DIONÍS LÓPEZ</a></address>
      <p>Pel que es diu ara mateix, tant ERC com JxCat rebutgen l’acord entre Sánchez i Iglesias si no accepten un diàleg incondicional. El problema és que el punt 9 del seu acord promet només el diàleg dins la Constitució. I jo em pregunto: hi cap dins la Constitució un pacte fiscal semblant al del País Basc amb contribució al fons comú garantit per l’ordinalitat, és a dir, que qui més aporti, més rebi? Hi cap dins la Constitució que els òrgans bàsics de gestió i govern de les infraestructures de Catalunya, com ara ports, aeroports i Rodalies, estiguin participats en més del 50% per la Generalitat? Hi cap dins la Constitució blindar la llengua i la cultura catalanes, inclosa TV3, per evitar les constants amenaces dels partits de la dreta? Hi cap dins la Constitució una amnistia i/o indult per a presos i exiliats i poder eliminar totes les imputacions obertes a centenars d’independentistes? Crec que tot això sí que hi cap dins la Constitució. En canvi, el que sembla difícil ara mateix és parlar d’autodeterminació; potser més endavant, quan es tingui més força. Però sí que es podria parlar ara sobre tots aquests altres temes, que també són importants per a molts. És una decisió difícil i els polítics han d’anar amb cura per no frustrar els ciutadans que els han votat.</p>
      <p>Barcelona</p>
    </article>
  </body>
</html>