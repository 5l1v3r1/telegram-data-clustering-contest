<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1700903-el-govern-ignora-la-justicia-en-l-estrena-del-metro-als-jutjats.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="El govern ignora la justícia en l’estrena del metro als jutjats"/>
    <meta property="og:description" content="L'estació de la Ciutat de la Justícia, en servei Torra demana un acord de pressupost per acabar la línia 9"/>
  </head>
  <body>
    <article>
      <h1>El govern ignora la justícia en l’estrena del metro als jutjats</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Jordi Panyella</a></address>
      <ul>
        <li>
          <b>L’estació de la Ciutat de la Justícia, en servei</b>
        </li>
        <li>
          <b>Torra demana un acord de pressupost per acabar la línia 9</b>
        </li>
      </ul>
      <p>Les relacions entre l’administració de justícia i el govern de la Generalitat no passen pel millor moment i ahir en va quedar una constància clara en l’acte d’inauguració de la nova estació de metro de la línia 10 a la Ciutat de la Justícia. Presidència de la Generalitat, organitzadora de l’acte, va voler central l’esdeveniment en el component d’obra pública i el seu interès local, al municipi de l’Hospitalet de Llobregat, obviant la repercussió que té que, per al millor funcionament de la justícia, els jutjats de la capital del país tinguin un metro amb accés directe, i per aquest motiu no s’hi va convidar cap representant de la cúpula judicial catalana. Ni José Manuel Barrientos, president del TSJC, que dilluns va dirigir el judici contra el president, Quim Torra; ni el president de l’Audiència de Barcelona, Ramon Recio, ni la jutgessa degana, Mercè Caso, van rebre invitació per assistir a l’acte que es va celebrar ahir al matí.</p>
      <p>Al costat de Torra, van acudir a la inauguració el vicepresident, Pere Aragonès; el conseller del ram, Damià Calvet; la regidora i presidenta de TMB, Rosa Alarcón, i l’alcaldessa de l’Hospitalet, Núria Marín. En els discursos es va ressaltar més la contribució de l’estació a la millora del medi ambient pel fet que farà que 1.500 persones deixin el cotxe a casa, que el vincle de l’obra amb la Ciutat de la Justícia.</p>
      <p>En la seva intervenció, el president, Quim Torra, va recordar que encara hi ha pendent per acabar el tram central de la línia 9 del metro i va assegurar que sense un pressupost no es podrà tirar endavant, i per això va fer una crida als grups de l’oposició a donar-hi costat. La finalització de les obres està pendent de la concessió d’un crèdit per part del Banc Europeu d’Inversions. L’ajuda econòmica del BEI només es materialitzarà amb un pressupost que doni estabilitat a les finances del govern.</p>
      <h3>80 milions d’euros i un aire futurista</h3>
      <p>La posada a punt de l’estació de la Ciutat de la Justícia ha costat 80 milions d’euros. L’espai transmet un aire futurista i de disseny avançat, com la majoria d’estacions de les línies 9 i 10. Destaca la il·luminació amb llums led disposats en uns grans cercles, de 2 a 4 metres de diàmetre, i que pengen del sostre. El projecte ha estat obra de l’estudi de Dani Freixes.</p>
    </article>
  </body>
</html>