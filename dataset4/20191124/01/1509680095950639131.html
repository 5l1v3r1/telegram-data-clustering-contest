<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-news/onion-rates-in-solapur-up-to-9500-abn-97-2021418/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:27:33+00:00"/>
    <meta property="og:title" content="सोलापुरात कांद्याला उच्चांकी"/>
    <meta property="og:description" content="साडेनऊ हजारांपर्यंत दर"/>
  </head>
  <body>
    <article>
      <h1>सोलापुरात कांद्याला उच्चांकी</h1>
      <h2>साडेनऊ हजारांपर्यंत दर</h2>
      <address><time datetime="2019-11-24T01:27:33+00:00">24 Nov 2019, 01:27</time> by <a rel="author">लोकसत्ता टीम</a></address>
      <p>सोलापूर कृषिउत्पन्न बाजार समितीमध्ये शनिवारी कांद्याचा भाव आणखी उच्चांकी स्वरुपात वधारत तब्बल ९५०० रुपयांपर्यंत गेला. मात्र स्थिर दर ३६०० रुपयांवरून २७०० रुपयांपर्यंत घटल्याचे पाहावयास मिळाले. शनिवारी शेती बाजारात १८ हजार १६५ क्विंटल कांद्याची आवक झाली. भाव वधारू लागल्यामुळे कांद्याची आवक वाढू लागली असली तरी येत्या काही दिवसात आवक कमी होण्याची शक्यता असल्यामुळे कांदा बाजारपेठेत आणखी तेजी येण्याचा अंदाज वर्तविण्यात येत आहे.</p>
      <p>गेल्या ऑक्टोबरमध्ये झालेल्या परतीच्या जादा पावसामुळे शेतीचे मोठय़ा प्रमाणात नुकसान झाले असून यात कांद्याची प्रचंड नासाडी झाली आहे. खरीप हंगामात लागवड केलेला कांदा वाया गेला असताना नवा कांदा बाजारात येण्याचे प्रमाण अत्यल्प आहे. साठवणूक करून ठेवलेला जुना कांदा विक्रीसाठी बाजारात येत असून त्याला भावदेखील चांगला मिळू लागला आहे. गेल्या १२ नोव्हेंबर रोजी सोलापूरच्या शेती बाजारात कांद्याला उच्चांकी दर प्रतिक्विंटल ६५०० रुपये तर स्थिर दर २५०० रुपये इतका होता. त्यात चढउतार होत असताना १८ नोव्हेंबर रोजी प्रथमच सात हजारांपर्यंत कांद्याला कमाल भाव मिळाला होता. त्यात पुन्हा वाढ होऊन साडेसात हजारांपासून आठ हजारांपर्यंत कांद्याला भाव वधारला असताना काल शुक्रवारी त्यात आणखी तेजी येऊन नऊ हजार रुपये इतका कमाल दर मोजण्यात आला होता. मात्र शनिवारी कांद्याने आणखी उसळी मारत तब्बल साडेनऊ हजार रुपये इतक्या उच्चांकी दरापर्यंत मजल मारली. स्थिर दरात मात्र घट होऊन २७०० रुपयांपर्यंत दराने कांदा खरेदी करण्यात आला.</p>
      <p>सोलापुरात मराठवाडा, कर्नाटक आदी भागातून कांदा विक्रीसाठी येतो. गेल्या वर्षी सोलापूर जिल्ह्य़ात कमी पाऊस होऊनदेखील कांद्याचे उत्पादन समाधानकारक होते. दर्जेदार कांदा असूनही त्याचा प्रतिक्विंटल दर जेमतेम सातशेपर्यंत मिळाला होता. कमी गुणवत्तेचा कांदा तर विकला जाऊ शकत नव्हता. त्याचा फटका अनेक शेतकऱ्यांना बसला होता. यंदाच्या वर्षी अतिवृष्टीमुळे गुणवत्तेच्या कांद्याचे मोठय़ा प्रमाणात नुकसान झाले असताना साठवणूक केलेला जुना कांदा बाजारात विक्रीसाठी येत आहे.</p>
    </article>
  </body>
</html>