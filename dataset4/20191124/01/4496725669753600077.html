<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700283-mirades-i-persones.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Mirades i persones"/>
    <meta property="og:description" content="Marta Monedero presenta el llibre de viatges ‘La otra Grecia', una equilibrada combinació de literatura, dietari i guia"/>
  </head>
  <body>
    <article>
      <h1>Mirades i persones</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Lluís Llort</a></address>
      <ul>
        <li>
          <b>Marta Monedero presenta el llibre de viatges ‘La otra Grecia’, una equilibrada combinació de literatura, dietari i guia</b>
        </li>
      </ul>
      <aside>
        <b>“És un llibre de personatges, però també és un viatge al passat i el present de Grècia”</b>
      </aside>
      <p>Marta Monedero, companya durant molts anys en aquest diari i encara col·laboradora setmanal, és una periodista que viatja com cal fer-ho: amb temps i calma, insistència per no quedar-se en la superfície de les cultures en què se submergeix i, sobretot, coneixent les persones que formen la identitat de cada país.</p>
      <p>Sol conrear el gènere de viatges, que admira, i ara presenta <i>La otra Grecia. Viaje a Salónica, Macedonia y los Balcanes del sur</i>, publicat per La Linea del Horizonte (en castellà per interès editorial). Un llibre en què narra les experiències, vitals i viatgeres, si és que es poden separar, de quatre anys d’estades intermitents a la zona del nord de Grècia.</p>
      <p>Destaca la potència literària amb què descriu espais, fets i especialment persones, que esdevenen personatges. “La gràcia dels llibres de viatges, per mi, és la mirada”, afirma l’autora. I ella mira, paeix i, després, sap mostrar.</p>
      <p>Monedero, mantenint-se en un segon pla, discret i coherent, assoleix un equilibri impecable entre els <i>contes</i> en què viuen els amics i amics d’amics i saludats i espontanis amb què es relaciona, el dietari de viatge i la guia puntual sobre costums, història, monuments, temples...</p>
      <p>“Vaig anar a Salònica perquè m’agrada viatjar i hi tinc un amic grec que em va dir d’anar-hi, però no tenia cap intenció de fer un llibre. Hi vaig tornar molts cops perquè anava coneixent gent i quan em vaig adonar que lligaven amb les diferents capes de la història que ha passat per Grècia, va ser quan vaig veure que hi havia un llibre –explica Monedero–. El que narro són les experiències acumulades al llarg de quatre anys i en diferents viatges, però les quadro en un sol any, amb les quatre estacions.”</p>
      <p>“Quan explicava que havia conegut personatges com ara un monjo que canta i evangelitza, la Miranda, una dona de caràcter, que vaig anar a un casament a la grega molt <i>Mamma mia!</i> o com és el meu amic Àlex, agradava i, com que soc molt fan de la literatura de viatges... M’hi vaig posar”, detalla, i és el que singularitza l’obra. Un turista pot visitar el mateix que ella, pot esbrinar el mateix que ella, però la gent que ha conegut no surt en cap catàleg d’agència de viatges.</p>
      <p>“És un llibre de personatges, però també és un viatge al present de la Grècia de fa quatre anys fins ara, un viatge al passat, perquè hi ha molta història que se solapa, i un viatge a l’amistat, perquè he conegut molta gent i al final l’he feta meva.”</p>
      <p>I encara sobre els personatges, hi afegeix: “Literàriament, funcionen millor els extrems i alguns els he triat per aquest motiu; d’altres, perquè encaixaven amb la part de la història que volia explicar. Està molt bé posar la gent en primer terme.”</p>
      <p>No es passa el dia prenent notes, escriu només al vespre “perquè has filtrat què ha estat realment important de la jornada”. “Escric una mena de titulars que, després, m’evoquen tot el context, una mirada, un gest.” Com a periodista especialitzada en política internacional, la seva visió sobre les zones en què es mou resulta enriquidora. “Un company em va dir que Salònica no tenia res i que en un dia estava vista, però em vaig adonar que no. És la segona ciutat del país, després d’Atenes, i per la seva situació geogràfica és un territori per on ha passat molta gent i han deixat herències culturals romans, bizantins, jueus, otomans, llevantins... El mar ens uneix i el comerç fa que ens relacionem. Quan pensem en Grècia, segurament només ens venen al cap Atenes i les illes del sud, per això el vaig titular <i>La otra Grecia</i>”, conclou Marta Monedero.</p>
    </article>
  </body>
</html>