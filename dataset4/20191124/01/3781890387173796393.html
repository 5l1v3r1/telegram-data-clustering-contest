<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743271"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="เชื่อโจรชิงทองห้างดังระยอง คนในพื้นที่-ไม่ใช่มืออาชีพ"/>
    <meta property="og:description" content="ตำรวจเร่งล่าตัวโจรชิงทอง 33 บาทห้างดัง ระยอง เชื่อไม่ใช่เป็นมืออาชีพ และเป็นคนละแวกที่เกิดเหตุ นำลายนิ้วมือแฝงตรวจพิสูจน์หาตัวคนร้าย"/>
  </head>
  <body>
    <article>
      <h1>เชื่อโจรชิงทองห้างดังระยอง คนในพื้นที่-ไม่ใช่มืออาชีพ</h1>
      <address>
        <time datetime="2019-11-24T01:00:00+00:00">24 Nov 2019, 01:00</time>
      </address>
      <p>
        <b>ตำรวจเร่งล่าตัวโจรชิงทอง 33 บาทห้างดัง ระยอง เชื่อไม่ใช่เป็นมืออาชีพ และเป็นคนละแวกที่เกิดเหตุ นำลายนิ้วมือแฝงตรวจพิสูจน์หาตัวคนร้าย</b>
      </p>
      <p>จากกรณีคนร้ายเป็นชายอายุประมาณ 25-30 ปี ผิวขาว สวมใส่กางเกงยีนเสื้อยืดสีดำ และใส่รองเท้าแตะใช้ผ้าปิดปาก-จมูกบุกเดี่ยวใช้ปืนสั้นไม่ทราบยี่ห้อจี้ร้านทองศิริเยาวราช สาขาที่ 8 ตั้งอยู่ตลาดเชโก้ข้างวัดห้วยปราบ เลขที่ 1/34 หมู่ 4 ต.มาบยางพร อ.ปลวกแดง จ.ระยอง  โดยได้ทองรูปพรรณเป็นสร้อยคอทองคำ 11 เส้น น้ำหนัก 33 บาท เหตุเกิดเมื่อวันที่ 22 พ.ย.ที่ผ่านมา<br/><br/>ความคืบหน้าล่าสุดวันที่ 24 พ.ย.ผู้สื่อข่าวรายงานว่า วานนี้ ( 23 พ.ย.)พ.ต.ท.ชวลิต สุธรรมมาจารย์ รอง ผกก.สส.สภ.ปลวกแดง พร้อมเจ้าหน้าที่ชุดสายสืบ ไปสอบสวนพนักงานร้านที่อยู่ในเหตุการณ์ และตรวจสอบกล้องวงจรปิดเพื่อติดตามจับกุมคนร้ายมาดำเนินคดี </p>
      <figure>
        <img src="https://www.dailynews.co.th/admin/upload/20191124/news_FugTbQxWQb063210_533.jpg?v=20191124123?v=6399"/>
      </figure>
      <p>พ.ต.ท.ชวลิต กล่าวว่า จากการสอบสวนพนักงานร้านที่อยู่ในเหตุการณ์ทราบว่า ก่อนเกิดเหตุเมื่อวันที่ 20 และ 21 พ.ย.ที่ผ่านมา คนร้ายได้มาขอเลือกซื้อทองที่ร้านที่เกิดเหตุ คาดว่าคงมาลาดเลา ก่อนจะลงมือจี้ชิงทองในวันที่ 22 พ.ย.ที่ผ่านมา ซึ่งจากพฤติกรรมเชื่อว่า น่าจะเป็นบุคลในละแวกที่เกิดเหตุ ไม่ใช่มืออาชีพ เนื่องจากดูจากการแต่งตัวของคนร้ายสวมใส่รองเท้าแตะ ซึ่งไม่สะดวกในการหลบหนี และไม่ได้มีการเตรียมกระเป๋าหรือถุงมาใส่ทองใช้มือหยิบรวบไป แถมยังทำทองหล่นอีก 2 เส้น เลยได้สร้อยคอทองคำเส้นละ 3 บาท ไปแค่ 11 เส้น รวมน้ำหนัก 33 บาท  อย่างไรก็ตามในวันนี้ทางเจ้าหน้าที่ได้นำลายนิ้วมือของคนร้าย ที่ติดอยู่บนตู้กระจกของร้านทอง ขณะที่ก่อเหตุเพื่อนำไปเทียบกับทะเบียนราษฎร์ เพื่อหาตัวคนร้ายต่อไป</p>
      <figure>
        <img src="https://www.dailynews.co.th/admin/upload/20191124/news_fVVjhmAuDT063226_533.jpg?v=20191124123?v=4575"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/743088">ล่าโจรหนุ่มควงปืนบุกเดี่ยว กวาดสร้อยทอง33บ.เผ่นหนี...</a></p>
    </article>
  </body>
</html>