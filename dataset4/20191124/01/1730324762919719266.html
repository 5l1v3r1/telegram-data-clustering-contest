<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243696/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T01:42:51+00:00"/>
    <meta property="og:title" content="‘นิด้าโพล’ ผลชี้ชัดประชาชน 65.21% ไม่สนใจข่าว ‘อยู่ไม่เป็น’"/>
    <meta property="og:description" content="ศูนย์สำรวจความคิดเห็น “นิด้าโพล” สถาบันบัณฑิตพัฒนบริหารศาสตร์ (นิด้า) เปิดเผยผลสำรวจของประชาชน เรื่อง “อยู่ไม่เป็นของพรรคอนาคตใหม่” ทำการสำรวจระหว่างวันที่ 19 – 20 พฤศจิกายน 2562 จากประชาชนที่มีอายุ 18 ปีขึ้นไป กระจายทุกภูมิภาค ระดับการศึกษา และอาชีพทั่วประเทศ รวมทั้งสิ้น จำนวน 1,262 หน่วยตัวอย่าง เกี่ยวกับความเข้าใจและการติดตามข่าว “อยู่ไม่เป็น” ของพรรคอนาคตใหม่"/>
  </head>
  <body>
    <article>
      <h1>‘นิด้าโพล’ ผลชี้ชัดประชาชน 65.21% ไม่สนใจข่าว ‘อยู่ไม่เป็น’</h1>
      <address><time datetime="2019-11-24T01:42:51+00:00">24 Nov 2019, 01:42</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>ศูนย์สำรวจความคิดเห็น “นิด้าโพล” สถาบันบัณฑิตพัฒนบริหารศาสตร์ (นิด้า) เปิดเผยผลสำรวจของประชาชน เรื่อง <b>“อยู่ไม่เป็นของพรรคอนาคตใหม่” </b>ทำการสำรวจระหว่างวันที่ 19 – 20 พฤศจิกายน 2562 จากประชาชนที่มีอายุ 18 ปีขึ้นไป กระจายทุกภูมิภาค ระดับการศึกษา และอาชีพทั่วประเทศ รวมทั้งสิ้น จำนวน 1,262 หน่วยตัวอย่าง เกี่ยวกับความเข้าใจและการติดตามข่าว “อยู่ไม่เป็น” ของพรรคอนาคตใหม่</p>
      <p>จากการสำรวจเรื่องการติดตามข่าว “อยู่ไม่เป็น” ของพรรคอนาคตใหม่ พบว่า ประชาชนส่วนใหญ่ หรือ 65.21% ระบุว่า ไม่ติดตามเลย, 27.73% ระบุว่า ติดตามบ้าง, 6.66% ระบุว่า ติดตามตลอด และ 0.40% ระบุว่า ไม่รู้/ไม่ตอบ/ไม่สนใจ</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AD%E0%B8%A2%E0%B8%B9%E0%B9%88%E0%B9%84%E0%B8%A1%E0%B9%88%E0%B9%80%E0%B8%9B%E0%B9%87%E0%B8%99.jpg"/>
      </figure>
      <p>เมื่อถามถึงความเข้าใจของประชาชนต่อคำว่า “อยู่เป็น” พบว่า ส่วนใหญ่ หรือ 40.57% ระบุว่า หมายถึงคนที่สามารถปรับตัว ตามสถานการณ์ให้สอดคล้องกับบริบทที่ดำรงอยู่ รองลงมา 38.11% ระบุว่า คนที่ใช้วิธีการใด ๆ ก็ได้ที่ทำให้สามารถดำรงชีวิตอยู่รอดปลอดภัย ตามด้วย 15.53% ระบุว่า คนที่สามารถวิเคราะห์สถานการณ์ และเข้าใจสังคม, 12.60% ระบุว่า คนที่มีวิธีการให้ได้รับการยอมรับ จากสังคม และมีความเจริญรุ่งเรือง</p>
      <p>ขณะที่ ประชาชน 7.45% ระบุว่าหมายถึง คนที่เข้าเมืองตาหลิ่ว ต้องหลิ่วตาตาม, 3.49% ระบุว่า คนที่พอใจกับสิ่งดี ๆ ในปัจจุบัน ไม่ต้องการการเปลี่ยนแปลง, 2.22% ระบุว่า การยอมจำนนต่อสภาพแวดล้อมหรืออำนาจ, 1.58% ระบุว่า คนไม่มีจุดยืน ไม่ยึดมั่นในหลักการ และไม่มีอุดมการณ์ และ 5.78% ระบุว่า ไม่รู้/ไม่ตอบ/ไม่สนใจ</p>
      <p>สำหรับความเข้าใจของประชาชนต่อคำว่า “อยู่ไม่เป็น” พบว่า ส่วนใหญ่ หรือ 35.18% ระบุว่า คนที่ไม่สามารถปรับตัวตามสถานการณ์ ให้สอดคล้องกับบริบทที่ดำรงอยู่ รองลงมา 23.45% ระบุว่า คนที่กระทำสิ่งใดแล้วเกิดผลลบกับตนเอง และ 15.77% ระบุว่า คนที่ไม่รู้จักกาละเทศะ ดื้อรั้น หัวชนฝา เอาแต่ใจตนเองเป็นหลัก, 14.03% ระบุว่า คนที่ชอบทำตัวแบบ จระเข้ขวางคลองหรือแกว่งเท้าหาเสี้ยน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AD%E0%B8%A2%E0%B8%B9%E0%B9%88%E0%B9%84%E0%B8%A1%E0%B9%88%E0%B9%80%E0%B8%9B%E0%B9%87%E0%B8%992.jpg"/>
      </figure>
      <p>นอกจากนี้ ประชาชน 13.39% ระบุว่าหมายถึง คนที่ทำอะไรก็ไม่ได้รับการยอมรับจากสังคม และไม่เจริญรุ่งเรือง, 10.78% ระบุว่า คนที่ขาดความสามารถในการวิเคราะห์สถานการณ์ และไม่เข้าใจสังคม,  4.83% ระบุว่า คนที่ไม่ยอมจำนนต่อสภาพแวดล้อมหรืออำนาจ, 3.41% ระบุว่า คนที่ต้องการการเปลี่ยนแปลงที่ดีขึ้น และ 7.29% ระบุว่า ไม่รู้/ไม่ตอบ/ไม่สนใจ</p>
      <p>ด้านความคิดเห็นต่อการประกาศและกิจกรรม “อยู่ไม่เป็น” ของพรรคอนาคตใหม่ จากผู้ที่ตอบติดตามตลอดและติดตามบ้างพบว่า ส่วนใหญ่หรืออยู่ที่ 38.25% ระบุว่า เป็นการแสดงจุดยืนของพรรค รองลงมา  26.27% ระบุว่า เป็นการพูดความจริงเกี่ยวกับสังคม, 21.20% ระบุว่า เป็นการสร้างกระแส ในการเรียกคะแนนเสียง/ความสนใจ จากประชาชน, 11.29% ระบุว่า เป็นคำพูด/วิธีการ ในการโจมตี ฝ่ายตรงข้าม, 8.99% ระบุว่า เป็นการแสดงผลงานของพรรค, 7.60% ระบุว่า เป็นแค่คำประกาศ และ/หรือ กิจกรรมทางการเมือง อย่างหนึ่งเท่านั้น, 4.61% ระบุว่า พรรคอนาคตใหม่อยู่ไม่เป็นสุขจากคดีความต่าง ๆ และ 2.53% ระบุว่า พรรคอนาคตใหม่ไม่เข้าใจ สังคม/การเมืองไทย</p>
      <p>ในส่วนของความคิดเห็นต่อพรรคอนาคตใหม่ว่า “อยู่ไม่เป็น” หรือ “อยู่เป็น” จากผู้ที่ตอบติดตามตลอดและติดตามบ้างพบว่า ส่วนใหญ่ 41.70% ระบุว่า อยู่เป็น, 29.03% ระบุว่า อยู่ไม่เป็น, 20.05 ระบุว่า บางครั้งก็ อยู่เป็น บางครั้งก็ อยู่ไม่เป็น, 5.30% ระบุว่า ไม่รู้/ไม่ตอบ/ไม่สนใจ และ 3.92% ระบุว่า ไม่แน่ใจ</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%AD%E0%B8%A2%E0%B8%B9%E0%B9%88%E0%B9%84%E0%B8%A1%E0%B9%88%E0%B9%80%E0%B8%9B%E0%B9%87%E0%B8%991.jpg"/>
      </figure>
      <p>ท้ายที่สุด เมื่อถามถึงความคิดเห็นของประชาชนต่อตนเองว่า “อยู่ไม่เป็น” หรือ “อยู่เป็น พบว่า ส่วนใหญ่อยู่ที่ 72.19% ระบุว่า อยู่เป็น, 19.81% ระบุว่า บางครั้งก็ อยู่เป็น บางครั้งก็ อยู่ไม่เป็น, 5.94% ระบุว่า อยู่ไม่เป็น, 1.19% ระบุว่า ไม่รู้/ไม่ตอบ/ไม่สนใจ  และ  0.87% ระบุว่า ไม่แน่ใจ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243696%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244078/"/>
        <a href="https://www.thebangkokinsight.com/244009/"/>
        <a href="https://www.thebangkokinsight.com/243981/"/>
        <a href="https://www.thebangkokinsight.com/243969/"/>
      </related>
    </article>
  </body>
</html>