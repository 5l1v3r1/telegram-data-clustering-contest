<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301082/%D8%AA%D8%A7%D8%B2%D9%87-%D8%AA%D8%B1%DB%8C%D9%86-%D8%A7%D8%AE%D8%A8%D8%A7%D8%B1-%D8%A7%D8%B2-%D8%AA%D9%82%D8%B3%DB%8C%D8%B7-%D9%88-%D8%AA%D8%AE%D9%81%DB%8C%D9%81-%D8%B9%D9%88%D8%A7%D8%B1%D8%B6-%D8%A2%D8%B2%D8%A7%D8%AF%D8%B1%D8%A7%D9%87-%D9%87%D8%A7%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-24T01:54:00+00:00"/>
    <meta property="og:title" content="تازه ترین اخبار از تقسیط و تخفیف‌ عوارض آزادراه‌های الکترونیکی"/>
    <meta property="og:description" content="مدیرکل نظارت بر بهره‌برداری آزادراه‌های سازمان راهداری و حمل‌ونقل جاده‌ای اعلام کرد که هر دو خواسته اتحادیه‌ها و اصناف بخش خصوصی مرتبط با حمل‌و نقل جاده‌ای که از آزادراه‌های اخذ عوارض الکترونیکی تردد می‌کنند، قابلیت تحقق دارد."/>
  </head>
  <body>
    <article>
      <h1>تازه ترین اخبار از تقسیط و تخفیف‌ عوارض آزادراه‌های الکترونیکی</h1>
      <address><time datetime="2019-11-24T01:54:00+00:00">24 Nov 2019, 01:54</time> by <a rel="author">روح‌الله رضایی مقدم</a></address>
      <p>مدیرکل نظارت بر بهره‌برداری آزادراه‌های سازمان راهداری و حمل‌ونقل جاده‌ای اعلام کرد که هر دو خواسته اتحادیه‌ها و اصناف بخش خصوصی مرتبط با حمل‌و نقل جاده‌ای که از آزادراه‌های اخذ عوارض الکترونیکی تردد می‌کنند، قابلیت تحقق دارد.</p>
      <p>به گزارش ایسنا، درپی اعلام خبری مبنی بر ارسال پیامک عوارض آزادراهی برای خودروهای عمومی و سنگین از سوی <b><a href="https://www.isna.ir/news/98082818280/%D9%82%D8%B3%D8%B7%DB%8C-%D9%86%D8%A8%D9%88%D8%AF%D9%86-%D8%B9%D9%88%D8%A7%D8%B1%D8%B6-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%B9%D9%85%D9%88%D9%85%DB%8C-%D9%88-%D8%B3%D9%86%DA%AF%DB%8C%D9%86-%D8%AA%D8%B9%DB%8C%DB%8C%D9%86-%D8%AC%D8%B1%DB%8C%D9%85%D9%87">خیراله خادمی</a></b>، معاون وزیر راه و شهرسازی و مدیرعامل شرکت ساخت و توسعه زیربناهای حمل و نقل و اینکه فعلا از قسطی شدن این عوارض خبری نیست، واکنش‌های مختلفی مطرح شد.</p>
      <p><a href="https://www.isna.ir/news/98082818564/%D8%A8%D8%AF%D9%87%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%B3%D9%88%D8%A7%D8%B1%DB%8C-%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C-%D8%AF%D8%B1-%D8%A2%D8%B2%D8%A7%D8%AF%D8%B1%D8%A7%D9%87-%D9%87%D8%A7%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C">رحمت حاج‌محمدعلی</a> –رییس اتحادیه سواری کرایه- در این باره گفته بود: حدود ۳۰۰۰ راننده در چهار آزادراه که عوارض‌شان به صورت الکترونیکی پرداخت می‌شود، در تردد هستند که به تازگی پس از هشت ماه پیامک عوارض الکترونیکی برای آن‌ها به تدریج ارسال شده است. آن‌ها بین ۵۰۰ هزار تومان تا بیش از دو میلیون تومان عوارض آزادراهی برایشان پیامک شده است که حتی اگر حداقل این مبلغ را نیز برای همه سه هزار نفر محاسبه کنیم به عددی معادل ۱.۵ میلیارد تومان می‌رسد.</p>
      <p>وی خاطرنشان کرده بود: راننده‌ای که هر روز کار می‌کند و درآمد یومیه‌اش بسته به کار روزانه اوست چگونه می‌تواند هزینه‌های میلیون تومانی را بابت عوارض آزادراهی که پس از هشت ماه برای او پیامک می‌شود پرداخت کند؟ اگر می‌خواهند این هزینه را از راننده‌ها دریافت کنند، باید ضمن در نظر گرفتن تخفیف‌های مذکور، آن را به گونه‌ای به صورت مرحله‌ای و قسطی از رانندگان دریافت کنند که به آن‌ها فشار نیاید.</p>
      <p>اما حالا محمدرضا زمانیان - مدیرکل نظارت بر بهره‌برداری آزادراه‌های سازمان راهداری و حمل‌ونقل جاده‌ای – در این باره در گفت‌وگو با ایسنا اظهار کرد: هر دو خواسته رانندگان وسایل حمل‌ونقل عمومی بین‌شهری قابل تحقق است و مشکلی از نظر اداری وجود ندارد.</p>
      <p>وی افزود: برای تخفیف‌هایی که پیش از این به آن اشاره شد و مصوبه قانونی دارد، رانندگان می‌توانند به معاونت ساخت و توسعه آزادراه‌ها مراجعه کرده و نسبت به اعمال آن اقدام کنند؛ چرا که برای شناخته شدن این وسایل حمل و نقل به عنوان خودروهای عمومی تعاریف مشخصی وجود دارد و همه ‌آن‌ها با جزییات آمده است.</p>
      <p>مدیرکل نظارت بر بهره‌برداری آزادراه‌های سازمان راهداری و حمل‌ونقل جاده‌ای ادامه داد: برای قسطی و مرحله‌ای شدن این عوارض نیز با توجه به اینکه پس از حدود هشت ماه، بدهی رانندگان خودروهای عمومی و سنگین تلنبار شده و به مبالغ هنگفتی رسیده است، می‌توانند از طریق شرکت سپندار و شرکت‌ ساخت و توسعه زیربناهای حمل‌ونقل مذاکرات خود را در این زمینه انجام دهند؛ گرچه تا کنون دستورالعملی دراین باره صادر نشده است.</p>
      <p>به گزارش ایسنا، این اظهارات نشان می‌دهد که قسطی شدن عوارض آزادراهی برای خودروهای عمومی و سنگین محتمل است اما باید دید جزییات و مکانیزم آن کی و چگونه اعلام می‌شود؛ چرا که بر اساس آخرین اخبار و اطلاعات رسیده مهلت پرداخت این عوارض ۴۸ ساعته بوده و مشخص نیست برای رانندگانی که نمی‌توانند عوارض‌شان را پرداخت کنند، چه پیامدی دارد؟</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98083019373/%D8%AA%DA%A9%D9%84%DB%8C%D9%81-%D8%B9%D9%88%D8%A7%D8%B1%D8%B6-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%B1%D8%A7%D9%86%D9%86%D8%AF%DA%AF%D8%A7%D9%86-%DA%86%D9%87-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/98082818564/%D8%A8%D8%AF%D9%87%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%B3%D9%88%D8%A7%D8%B1%DB%8C-%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C-%D8%AF%D8%B1-%D8%A2%D8%B2%D8%A7%D8%AF%D8%B1%D8%A7%D9%87-%D9%87%D8%A7%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C"/>
      </related>
    </article>
  </body>
</html>