<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/maharashtra-another-ncp-mla-nitin-pawar-goes-missing-son-lodges-complaint-1-1139985.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-24T01:12:45+00:00"/>
    <meta property="og:title" content="महाराष्ट्र: NCP के विधायक की नहीं कोई खबर, बेटे ने लिखाई गुमशुदगी की रिपोर्ट"/>
    <meta property="og:description" content="महाराष्ट्र में सियासी गठजोड़ जारी है. इसी बीच एनसीपी के कलवण विधानसभा क्षेत्र से विधायक नितिन पवार लापता हो गए हैं. विधायक के बेटे ने नासिक के पंचवटी पुलिस स्टेशन में पिता की गुमशुदगी की रिपोर्ट लिखवाई है."/>
  </head>
  <body>
    <article>
      <h1>महाराष्ट्र: NCP के विधायक की नहीं कोई खबर, बेटे ने लिखाई गुमशुदगी की रिपोर्ट</h1>
      <h2>महाराष्ट्र में सियासी गठजोड़ जारी है. इसी बीच एनसीपी के कलवण विधानसभा क्षेत्र से विधायक नितिन पवार लापता हो गए हैं. विधायक के बेटे ने नासिक के पंचवटी पुलिस स्टेशन में पिता की गुमशुदगी की रिपोर्ट लिखवाई है.</h2>
      <address>
        <time datetime="2019-11-24T01:12:45+00:00">24 Nov 2019, 01:12</time>
      </address>
      <ul>
        <li>एनसीपी विधायक नितिन पवार लापता, बेटे ने पुलिस में दी शिकायत</li>
        <li>3 अन्य विधायक संपर्क से बाहर, नहीं मिल रहा है फोन</li>
      </ul>
      <p>महाराष्ट्र में सियासी गठजोड़ जारी है. इसी बीच एनसीपी के कलवण विधानसभा क्षेत्र से विधायक नितिन पवार लापता हो गए हैं. विधायक के बेटे ने नासिक के पंचवटी पुलिस स्टेशन में पिता की गुमशुदगी की रिपोर्ट लिखवाई है. विधायक नितिन पवार 23 को सुबह 6 बजकर 30 मिनट के लिए मुंबई रवाना हुए थे लेकिन घर नहीं लौटे. नितिन पावर समेत 3 विधायकों का फोन अब भी संपर्क से बाहर जा रहा है.</p>
      <p>एनसीपी प्रमुख शरद पवार के साथ मीटिंग के बाद सभी विधायकों को बस से पवई के होटल रेनासेंस के लिए रवाना कर दिया गया था. विधायकों को लेकर वाईबी सेंटर से रवाना हुई बस होटल पहुंची. सभी दल हॉर्स ट्रेडिंग के डर से अपने-अपने विधायकों को बचाने की कवायद में जुटे हैं.</p>
      <p>गौरतलब है कि महाराष्ट्र में चल रहे नाटकीय घटनाक्रम के तहत राष्ट्रवादी कांग्रेस पार्टी (एनसीपी) की शनिवार शाम को हुई बैठक में अजीत पवार पर अनुशासनात्मक कार्रवाई करते हुए पार्टी ने उन्हें विधायक दल के नेता पद से हटा दिया है.</p>
      <p>एनसीपी ने उनके स्थान पर प्रदेश अध्यक्ष जयंत पाटील को <a href="https://aajtak.intoday.in/story/maharashtra-political-development-sharad-pawar-bjp-government-formation-fadnavis-1-1139944.html">विधायक दल का नया नेता चुना है.</a> मुंबई में पार्टी एक बैठक में एनसीपी अध्यक्ष शरद पवार और वरिष्ठ नेताओं के साथ ही विधायक शामिल हुए. उन्हें विधायकों को व्हिप जारी करने के साथ ही अन्य अधिकार दिए गए थे, जो तत्काल प्रभाव से वापस ले लिए गए.</p>
      <p>
        <b>जयंत पाटील बने नए नेता</b>
      </p>
      <p>अब उनकी जगह पर जयंत पाटील को एनसीपी का नया नेता चुना गया है और उन्हें अन्य निर्णयों के लिए अधिकृत किया गया है. अजीत पवार को 30 अक्टूबर को विधानसभा का नेता चुन लिया गया था. महाराष्ट्र चुनाव परिणाम 24 अक्टूबर को घोषित हुए थे.</p>
      <p>इससे पहले भारतीय जनता पार्टी (भाजपा) के साथ सरकार के गठन को लेकर पार्टी प्रमुख शरद पवार ने शनिवार को कहा था एनसीपी इसका पूर्ण विरोध करती है. यह पार्टी के खिलाफ उठाया गया कदम है और <a href="https://aajtak.intoday.in/story/ravi-shankar-prasad-chatrapati-sivaji-maharaj-maharashtra-government-1-1139978.html">अजीत पवार ने पार्टी अनुशासन की धज्जियां उड़ा दी हैं.</a> दूसरी तरफ महाराष्ट्र में राजनीतिक घटनाक्रम तेजी से बदलने के बाद शनिवार शाम शिवसेना प्रमुख उद्धव ठाकरे ने भी यहां के एक होटल में अपने पार्टी विधायकों के साथ बैठक थी.</p>
      <p>
        <b>सुप्रीम कोर्ट में सुनवाई</b>
      </p>
      <p>वहीं महाराष्ट्र में नई सरकार का मामला सुप्रीम कोर्ट पहुंच गया है. सुप्रीम कोर्ट में शिवसेना, कांग्रेस और एनसीपी ने याचिका दाखिल करके महाराष्ट्र के राज्यपाल भगत सिंह कोश्यारी के उस आदेश को रद्द करने की मांग की है, जिसमें उन्होंने सूबे में सरकार बनाने के लिए देवेंद्र फडणवीस को आमंत्रित किया था.</p>
      <p><a href="https://aajtak.intoday.in/story/ncp-legislature-party-jayant-patil-exclusive-talks-ncp-shiv-sena-congress-ajit-pawar-1-1139958.html">सुप्रीम कोर्ट तीनों दलों की याचिका पर सुनवाई को तैयार हो गया है.</a> अब रविवार को मामले में जस्टिस एनवी रमना, जस्टिस अशोक भूषण और जस्टिस संजीव खन्ना की बेंच सुनवाई करेगी. यह सुनवाई सुप्रीम कोर्ट की कोर्ट नंबर 2 में आज सुबह 11:30 बजे होगी.</p>
      <figure>
        <video src="https://aajtak-pdelivery.akamaized.net/aajtak/video/2019_11/23_nov_19_shah_ne_di_sabse_badi_maat_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="http://aajtak.intoday.in/story/jayant-patil-ncp-new-leader-of-the-house-profile-1-1139938.html"/>
        <a href="http://aajtak.intoday.in/story/maharashtra-ncp-party-sharad-pawar-shivsena-eknath-shinde-shashikant-shinde-1-1139929.html"/>
        <a href="http://aajtak.intoday.in/story/shiv-sena-ncp-chief-sharad-pawar-press-conference-ajit-pawar-maharashtra-govt-bjp-1-1139848.html"/>
        <a href="http://aajtak.intoday.in/story/congress-digvijay-singh-reaction-shiv-sena-ncp-congress-maharashtra-govt-bjp-ajit-pawar-1-1139840.html"/>
        <a href="http://aajtak.intoday.in/story/maharashtra-govt-formation-ajit-pawar-support-to-bjp-to-hold-political-legacy-1-1139839.html"/>
      </related>
    </article>
  </body>
</html>