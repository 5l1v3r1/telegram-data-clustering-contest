<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700861-erc-podem-i-iu-prenen-la-paraula.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="ERC, Podem i IU prenen la paraula"/>
    <meta property="og:description" content="Els republicans, que poden ser decisius i la direcció dels quals ara és més propera al no, faran la consulta dilluns i serà vinculant"/>
  </head>
  <body>
    <article>
      <h1>ERC, Podem i IU prenen la paraula</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">J.A</a></address>
      <ul>
        <li>
          <b>Els republicans, que poden ser decisius i la direcció dels quals ara és més propera al no, faran la consulta dilluns i serà vinculant</b>
        </li>
      </ul>
      <p>Les possibilitats d’investidura de Pedro Sánchez passen també per les mans de les bases d’altres formacions aquests dies i les que en poden tenir la clau són sobretot les d’ERC, la direcció de les quals, més propera al “no” de moment, insisteix a condicionar-ho a una taula de negociació entre els governs espanyol i català sense condicions ni línies vermelles, amb garanties i que inclogui un calendari per no eternitzar el diàleg. Amb tot, seran les bases les que tindran la darrera paraula, ja que ahir la secretària general adjunta i portaveu d’Esquerra, Marta Vilalta, va insistir en el transcurs de l’Assemblea de Dones de la formació en el fet que la consulta a la militància de dilluns és “políticament vinculant”, encara que el consell nacional prendrà la decisió final. La consulta s’iniciarà a les nou del matí, quan els militants rebran un correu electrònic amb l’enllaç per poder exercir el vot a la pregunta “Estàs d’acord a rebutjar la investidura de Pedro Sánchez si prèviament no hi ha un acord per abordar el conflicte polític amb l’Estat a través d’una mesa de negociació?”</p>
      <p>Unides Podem, com ja ha fet en altres ocasions i la darrera per la investidura en què van donar carabasses a Pedro Sánchez després del 28-A, va iniciar ahir la seva consulta a les dues del matí i s’allargarà fins dimecres, a les deu del matí. La pregunta que formulen per contestar amb un sí o un no és: “Estàs d’acord que participem en un govern de coalició en els termes del preacord signat per Pablo Iglesias i Pedro Sánchez?” Però des de dijous i fins avui les bases, uns 10.000 inscrits, d’En Comú Podem també podran emetre el seu veredicte del preacord, tot i que no donaran a conèixer el resultat fins dilluns.</p>
      <p>I l’altra consulta telemàtica que es va iniciar ahir a uns 37.000 simpatitzants i afiliats és la d’Esquerra Unida, en què formulen la següent qüestió: “Basant-se en el preacord programàtic de 10 punts i l’últim acord de pressupost general de l’Estat, ¿està d’acord que membres d’Esquerra Unida participin en un govern de coalició entre Unides Podem i el PSOE?” Avui les bases també podran contestar presencialment a les federacions i els resultats se sabran dilluns.</p>
    </article>
  </body>
</html>