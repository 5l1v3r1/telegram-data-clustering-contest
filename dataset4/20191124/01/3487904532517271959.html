<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/enischiete-en-meso-krisis-to-mobile-internet-stin-ellada"/>
    <meta property="og:site_name" content="Metrosport.gr"/>
    <meta property="article:published_time" content="2019-11-24T01:05:00+00:00"/>
    <meta property="og:title" content="Ενισχύεται εν μέσω κρίσης το mobile internet στην Ελλάδα"/>
    <meta property="og:description" content="Στο 84,3% έφτασε η χρήση έξυπνων τηλεφώνων το πρώτο εξάμηνο του 2019 σύμφωνα με έρευνα της Focus Bari"/>
  </head>
  <body>
    <article>
      <h1>Ενισχύεται εν μέσω κρίσης το mobile internet στην Ελλάδα</h1>
      <h2>Στο 84,3% έφτασε η χρήση έξυπνων τηλεφώνων το πρώτο εξάμηνο του 2019 σύμφωνα με έρευνα της Focus Bari</h2>
      <address><time datetime="2019-11-24T01:05:00+00:00">24 Nov 2019, 01:05</time> by <a rel="author">Metrosport.gr Team</a></address>
      <p>
        <b>Η οικονομική κρίση της τελευταίας δεκαετίας δεν έκαμψε καθόλου το τεχνολογικό φρόνημα των Ελλήνων on line χρηστών, το αντίθετο μάλιστα, σύμφωνα με έρευνα της Focus Bari.</b>
      </p>
      <p>Όπως δείχνουν τα στοιχεία της έρευνας, η Ελλάδα είναι από τις πιο ανεπτυγμένες χώρες στην Ευρώπη στη χρήση έξυπνων κινητών τηλεφώνων, με καθολική χρήση από τις ηλικίες έως 44 ετών και διαρκώς αναπτυσσόμενη μεταξύ των μεγαλύτερων ηλικιακών ομάδων.</p>
      <p>Ειδικότερα, στο πρώτο εξάμηνο του 2019 η χρήση έξυπνων τηλεφώνων έφτασε στο 84,3%, από 24% που ήταν το 2011, όταν στην υπόλοιπη Κεντρική και Ανατολική Ευρώπη τα ποσοστά διαμορφώνονται στο 68,6% (2019) και 13,3% (2011) αντίστοιχα.</p>
      <p>Οι Έλληνες αποδεικνύονται φανατικοί οπαδοί του mobile internet, με οκτώ στους δέκα να περιηγούνται μέσω του κινητού τους και την πλειοψηφία των χρηστών ηλικίας 35-54 ετών να συνδέονται έως και μία ώρα την ημέρα, ενώ οι μικρότεροι σε ηλικία (13-24 ετών) συνδέονται για πάνω από μία ώρα την ημέρα. Ένας στους έξι χρήστες, μάλιστα, ηλικίας 35 έως 44 ετών, έχει δύο ή τρεις συνδέσεις κινητής. Επίσης, τέσσερις στους πέντε χρήστες χρησιμοποιούν application στο κινητό τους. Οι πιο δημοφιλείς εφαρμογές είναι αυτές της επικοινωνίας (messenger), της κοινωνικής δικτύωσης, μουσική και βίντεο.</p>
      <p>Επιπλέον, ένα στα έξι παιδιά ηλικίας 5 έως 12 ετών έχει κινητό τηλέφωνο, με την πλειοψηφία να είναι καρτοκινητά.</p>
      <p>Όπως τονίζουν οι ειδικοί της Focus Bari, η ενασχόληση των Ελλήνων με τον ψηφιακό κόσμο είναι υψηλή (89%). Το 83% των χρηστών συνδέεται με το ίντερνετ, με μέσο χρόνο σύνδεσης τα 213 λεπτά την ημέρα. Έξι στους δέκα είναι χρήστες των κοινωνικών δικτύων, με τον έναν στους δύο χρήστες να αφιερώνει έως μία ώρα την ημέρα στα κοινωνικά δίκτυα.</p>
      <p>Τα οκτώ στα δέκα νοικοκυριά είναι διασυνδεδεμένα στο ίντερνετ, ωστόσο η χρήση των φορητών συσκευών κυριαρχεί ακόμη και εντός σπιτιού. Το 43% έχει Pay TV και τέσσερα στα πέντε παιδιά είναι χρήστες ίντερνετ, με την πλειοψηφία να προτιμά το σερφάρισμα από τα tablets.</p>
      <p>Στο πλαίσιο αυτό, το on line shopping ενισχύεται και, όπως δείχνουν τα στοιχεία της Focus Bari, τρεις στους πέντε χρήστες έχουν πραγματοποιήσει τουλάχιστον μία on line αγορά το τελευταίο εξάμηνο. Οι ηλικίες 25-34 ετών είναι φαν του ηλεκτρονικού εμπορίου σε σύγκριση με τις μεγαλύτερες ηλικίες.</p>
      <p>
        <b>Πηγή: </b>
        <b>naftemporiki.gr</b>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/ta-6-proidopiitika-simadia-pos-chriazese-perissotero-ipno"/>
        <a href="http://www.metrosport.gr/article/exigisi-tou-kikilia-gia-tin-chreosi-sto-1142"/>
        <a href="http://www.metrosport.gr/article/sto-sfiri-ikopedo-fileto-tou-gianni-poulopoulou"/>
        <a href="http://www.metrosport.gr/article/poso-kindinevi-thessaloniki-na-gini-venetia"/>
        <a href="http://www.metrosport.gr/article/katerini-se-krisimi-katastasi-29chroni"/>
        <a href="http://www.metrosport.gr/article/ektakto-deltio-exedose-emi-gia-to-neo-kima-kakokerias"/>
      </related>
    </article>
  </body>
</html>