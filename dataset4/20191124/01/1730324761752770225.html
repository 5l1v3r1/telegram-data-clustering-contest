<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243671/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T01:00:25+00:00"/>
    <meta property="og:title" content="ตรวจไซด์ก่อสร้าง ‘ชักรอกถล่ม’ ย่านคลองถม ชี้ป้องกันอุบัติเหตุ ‘ไม่เพียงพอ’"/>
    <meta property="og:description" content="วิศวกรรมสถานแห่งประเทศไทย ในพระบรมราชูปถัมภ์ (วสท.) ร่วมกับ สำนักป้องกันและบรรเทาสาธารณภัย กรุงเทพมหานคร นำทีมวิศวกรและผู้เชี่ยวชาญลงพื้นที่เกิดเหตุโครงสร้างรับชุดรอกถล่ม ในไซต์ก่อสร้างใกล้อาคารคลองถมเซ็นเตอร์ ซอยเจ้าคำรบ ถนนวรจักร แขวงป้อมปราบ เขตป้อมปราบศัตรูพ่าย กรุงเทพฯ ได้เกิดการหลุดและพังลงมาทับนั่งร้านคนงานจนได้รับบาดเจ็บ 3 ราย โดยหนึ่งในนั้นอาการหนัก ตกจากที่สูงก่อนถูกเหล็กเสียบทะลุท้อง เหตุเกิดเมื่อวันที่ 22 พฤศจิกายนที่ผ่านมา"/>
  </head>
  <body>
    <article>
      <h1>ตรวจไซด์ก่อสร้าง ‘ชักรอกถล่ม’ ย่านคลองถม ชี้ป้องกันอุบัติเหตุ ‘ไม่เพียงพอ’</h1>
      <address><time datetime="2019-11-24T01:00:25+00:00">24 Nov 2019, 01:00</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>วิศวกรรมสถานแห่งประเทศไทย ในพระบรมราชูปถัมภ์ (วสท.) ร่วมกับ สำนักป้องกันและบรรเทาสาธารณภัย กรุงเทพมหานคร นำทีมวิศวกรและผู้เชี่ยวชาญลงพื้นที่เกิดเหตุโครงสร้างรับชุดรอกถล่ม ในไซต์ก่อสร้างใกล้อาคารคลองถมเซ็นเตอร์ ซอยเจ้าคำรบ ถนนวรจักร แขวงป้อมปราบ เขตป้อมปราบศัตรูพ่าย กรุงเทพฯ ได้เกิดการหลุดและพังลงมาทับนั่งร้านคนงานจนได้รับบาดเจ็บ 3 ราย โดยหนึ่งในนั้นอาการหนัก ตกจากที่สูงก่อนถูกเหล็กเสียบทะลุท้อง เหตุเกิดเมื่อวันที่ 22 พฤศจิกายนที่ผ่านมา</p>
      <p>รศ.สิริวัฒน์ ไชยชนะ ที่ปรึกษา วิศวกรรมสถานแห่งประเทศไทยฯ (วสท.) กล่าวว่า การก่อสร้างในสถานที่คับแคบที่จำเป็นต้องเคลื่อนย้าย หรือยกชิ้นงานที่ใช้ในการก่อสร้างซึ่งมีน้ำหนักมาก อุปกรณ์ที่ใช้ต้องผ่านการตรวจสอบ และมีหลักการเทคนิคที่ถูกต้อง เนื่องจากพื้นที่มีจำกัด อาจเกิดอุบัติเหตุเป็นอันตรายต่อชีวิต หรือกระทบกับอาคารข้างเคียงได้</p>
      <figure>
        <img src="https://www.thebangkokinsight.com/wp-content/uploads/2019/11/1..jpg"/>
      </figure>
      <p>สำหรับอาคาร 6 ชั้นระหว่างก่อสร้างที่เกิดเหตุนี้ ใช้วิธีการยกโครงสร้างเหล็กที่จะประกอบเป็นเสา ขณะเกิดเหตุกำลังดำเนินการยกขึ้นไปติดตั้งในระดับชั้น 3 ซึ่งมีความสูงประมาณ 6-7 เมตร และใช้ตัวช่วยยก เรียกว่า “โครงถักเหล็กแป๊บ” ทำหน้าที่คล้ายปั้นจั่นสำหรับดึงวัสดุขึ้นไป ลักษณะการดึงยก ต้องตรวจสอบว่าแข็งแรงเพียงพอหรือไม่ สถานะการยืนของปั้นจั่นมีเสถียรภาพเพียงพอ (Stability) หรือไม่ ฐานมีการยึดตรึงแน่นหรือไม่ เพราะการยก อาจมีทั้งแรงในแนวดิ่ง ในแนวราบ และแรงบิดเกิดขึ้นในขณะเดียวกันได้ จึงต้องระมัดระวังอย่างมาก และต้องมีวิศวกรที่มีความชำนาญควบคุมอย่างใกล้ชิด</p>
      <p>ตามกฎหมายควบคุมอาคารให้คำจำกัดความ “อาคาร” หมายรวมถึงสิ่งก่อสร้างที่บุคคลใช้สอยได้ ซึ่งนอกจากตัวอาคารแล้ว ยังหมายรวมถึงสิ่งก่อสร้างอื่น ๆ ที่มีความสูงเกิน 10 เมตร โครงสร้างเหล็กแป๊บดังกล่าวสูงประมาณ 15 เมตร น่าจะเข้าข่ายวิศวกรรมควบคุมตาม พ.ร.บ. วิศวกร ดังนั้นต้องได้รับอนุญาตจากเจ้าหน้าที่ก่อนดำเนินการก่อสร้าง</p>
      <figure>
        <img src="https://www.thebangkokinsight.com/wp-content/uploads/2019/11/4..jpg"/>
      </figure>
      <p>สำหรับการลงตรวจพื้นที่ครั้งนี้เพื่อจะได้นำข้อมูลกลับไปทำมาตรฐานเกี่ยวกับการปฏิบัติงานเพิ่มเติม เพื่อที่จะเป็นการป้องกันไม่ให้เกิดเหตุการณ์เช่นนี้อีกในอนาคต โดยจากการตรวจสอบพบว่าไซต์ก่อสร้างแห่งนี้ ขาดความรอบคอบในการป้องกันอุบัติเหตุ เพราะได้ใช้รอกยกสิ่งของน้ำหนัก 1.8 -2 ตัน ต้องมีผู้ควบคุมตรวจสอบ และคอยดูแลว่า อุปกรณ์ที่ใช้มีความเหมาะสมกับงานหรือไม่ เนื่องจากพื้นที่ก่อสร้างแห่งนี้มีจำกัด และการใช้เครนหรือปั้นจั่น ที่มีความสูงเกิน 10 เมตร จำเป็นต้องมีวิศวกรควบคุมตรวจสอบ รวมถึงแนะนำคนงานในการทำงานตลอดเวลา จึงถือเป็นความบกพร่องกับผู้เกี่ยวข้อง</p>
      <p>นายวุฒินันทน์ ปัทมวิสุทธิ์ ประธานคณะอนุกรรมการยกหิ้วและปั้นจั่นไทย และกรรมการความปลอดภัย วิศวกรรมสถานแห่งประเทศไทยฯ (วสท.) กล่าวว่า สำหรับวิธีการเคลื่อนย้ายชิ้นส่วนเหล็ก หรือสิ่งของน้ำหนักมาก อันดับแรกต้องประเมินน้ำหนักสิ่งของและดูอุปกรณ์ที่ใช้ยก จะใช้เครน หรือรอกยกก็ได้ แต่ต้องดูพิกัดน้ำหนักสิ่งของ และต้องผูกมัดด้วยสลิงที่ออกแบบโดยเฉพาะที่จะมีมาตรฐานกำหนด</p>
      <figure>
        <img src="https://www.thebangkokinsight.com/wp-content/uploads/2019/11/12.%E0%B8%A7%E0%B8%B8%E0%B8%92%E0%B8%B4%E0%B8%99%E0%B8%B1%E0%B8%99%E0%B8%97%E0%B8%99%E0%B9%8C-%E0%B8%9B%E0%B8%B1%E0%B8%97%E0%B8%A1%E0%B8%A7%E0%B8%B4%E0%B8%AA%E0%B8%B8%E0%B8%97%E0%B8%98%E0%B8%B4%E0%B9%8C_o.jpg"/>
        <figcaption>วุฒินันทน์ ปัทมวิสุทธิ์</figcaption>
      </figure>
      <p>ขณะที่โครงสร้างชั่วคราวที่ใช้รับน้ำหนักต้องให้วิศวกรคำนวณการผูกรั้งยึดเกาะกับโครงสร้างหลักของอาคาร เพราะระหว่างการก่อสร้าง อาจเกิดแรงเคลื่อนไหวกระทบกับรอกได้ จึงต้องมีวิศวกรชำนาญการเฉพาะ ส่วนคนงานผู้ที่เกี่ยวข้องอื่น ๆ ต้องผ่านการฝึกอบรมการทำงาน และมีความรู้พอสมควร</p>
      <p>นายสุรเชษฐ์ สีงาม กรรมการความปลอดภัย วิศวกรรมสถานแห่งประเทศไทยฯ กล่าวว่า ผู้ควบคุมจำเป็นต้องให้ความรู้ กับคนงานก่อสร้าง ให้เรียนรู้การใช้อุปกรณ์ และตรวจสอบอุปกรณ์ต่าง ๆ ก่อนเริ่มงานทุกครั้ง รวมถึงจัดอุปกรณ์การป้องกันบุคคลที่มีมาตรฐานด้วย ล่าสุดมีรายงานว่าคนงานทั้ง 3 คน ได้รับการรักษาในโรงพยาบาลและปลอดภัยแล้ว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243671%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243951/"/>
        <a href="https://www.thebangkokinsight.com/243939/"/>
        <a href="https://www.thebangkokinsight.com/243924/"/>
        <a href="https://www.thebangkokinsight.com/243784/"/>
      </related>
    </article>
  </body>
</html>