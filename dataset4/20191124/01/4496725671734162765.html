<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700952-en-nom-de-la-biblia.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="En nom de la Bíblia"/>
    <meta property="og:description" content="La crema de la bandera que representa els pobles originaris de Bolívia reobre una bretxa que semblava superada després de 14 anys de govern de Morales La dreta fa del cristianisme el símbol de la tornada al poder"/>
  </head>
  <body>
    <article>
      <h1>En nom de la Bíblia</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Federico Molina</a></address>
      <ul>
        <li>
          <b>La crema de la bandera que representa els pobles originaris de Bolívia reobre una bretxa que semblava superada després de 14 anys de govern de Morales</b>
        </li>
        <li>
          <b>La dreta fa del cristianisme el símbol de la tornada al poder</b>
        </li>
      </ul>
      <p>Si cada crisi política té el seu símbol, la de Bolívia ja ha trobat el seu. L’enorme Bíblia de cuir llaurat que Jeanine Áñez, autoproclamada presidenta del país andí fa dotze dies, va enarborar quan va entrar al Palau Quemado, a La Paz, va ser l’emblema més revelador dels temps convulsos que viu el país.</p>
      <p>“La Bíblia torna al Palau”, va exclamar la nova presidenta, líder d’un minúscul partit d’extrema dreta originari de Santa Cruz, a l’est “no indígena” de Bolívia. Mentrestant, els manifestants que celebraven als carrers la renúncia d’Evo Morales cremaven whipalas, la bandera amb quadres de set colors que representa els pobles originaris. La guerra de bíblies contra whipalas ha posat en evidència la vitalitat d’una esquerda mai superada, malgrat aquests catorze anys de govern d’un president indígena.</p>
      <p>Bolívia està dividida entre els qui consideren que Morales va ser expulsat mitjançant un cop d’estat civicomilitar i els qui atribueixen la seva sortida a les protestes contra “el frau electoral” del 20 d’octubre. Però hi ha molt més que això. Durant les hores que van seguir a la renúncia de Morales, els militars van retirar la wiphala de desenes d’edificis públics i a les xarxes socials van circular vídeos amb policies que retallaven el símbol dels seus uniformes. Totes aquestes accions van tenir un gran impacte entre els seguidors de Morales. Sis de cada deu bolivians es consideren membres d’alguna de les 36 ètnies, amb majoria d’aimares i quítxues, que viuen al país andí. Aquestes comunitats i els “criolls” integren el que la Constitució aprovada per Morales l’any 2009 va anomenar Estat Plurinacional de Bolívia.</p>
      <p>Aquell text va establir que a la bandera verda, vermella i groga adoptada el 1851 se li afegiria com a símbol nacional la multicolor, que incorpora els valors d’una cosmogonia del món no cristiana, vinculada als valors de la <i>pachamama</i> com a origen de totes les coses.</p>
      <p>
        <b>‘Pachamama’</b>
      </p>
      <p>Els grups més conservadors van reaccionar immediatament amb fúria a aquells canvis de valors i avui senten que ha arribat l’hora de la venjança. “Mai més tornarà la <i>pachamana</i>. Bolívia és Crist”, va dir el líder de les protestes del carrer, Luis Fernando Camacho, minuts després de la sortida de Morales.</p>
      <p>Anys enrere, la presidenta interina, Jeanine Áñez havia parlat en el mateix sentit. “Què és això de l’any nou aimara?, satànics, ningú no pot posar-se en el lloc de Déu!”, va escriure en un missatge a Twitter que, un cop assolit el poder, es va encarregar d’esborrar. La whiphala s’ha convertit en sinònim d’Evo Morales, un parlant d’aimara que ha denunciat, des del primer dia, que ha estat víctima d’un cop “pel fet de ser indígena”.</p>
      <p>La guerra pels valors de la wiphala han acabat encenent el carrer. A gairebé dues setmanes del canvi de govern, l’exèrcit bolivià s’enfronta diàriament a les manifestacions més o menys violentes dels seguidors del deposat president Morales.</p>
      <p>En un intent per contenir l’efervescència, Áñez ha dit que la wiphala continuarà sent símbol oficial de Bolívia i el cap de la policia ha demanat disculpes en nom dels uniformats que van retallar els seus uniformes. La necessitat de pau social ha temperat la publicitat de les posicions més radicals, però l’esquerda boliviana continua ben present.</p>
      <h3>LES FRASES</h3>
      <blockquote>La Bíblia torna al Palau<cite><b>Jeanine Áñez<br/></b>autoproclamada presidenta interina de bolívia</cite></blockquote>
      <h3>LES FRASES</h3>
      <blockquote>Frase<cite><b>Nom i Cognoms<br/></b>CÀRREC</cite></blockquote>
      <blockquote>Frase<cite><b>Nom i Cognoms<br/></b>CÀRREC</cite></blockquote>
      <blockquote>Mai més tornarà la ‘pachamama’. Bolívia és Crist<cite><b>Luis Fernando Camacho<br/></b>líder de les protestes al carrer contra evo morales</cite></blockquote>
      <blockquote>Frase<cite><b>Nom i Cognoms<br/></b>CÀRREC</cite></blockquote>
      <h3>Colòmbia se suma a l’onada de protestes</h3>
      <p>Bogotà va començar el dia dissabte amb la ressaca d’una nit de violentes protestes contra el govern del president conservador Iván Duque, que va decretar el toc de queda nocturn per evitar nous excessos. La situació a la capital colombiana i en altres indrets del país es va descontrolar a partir de dijous, quan centenars de milers de persones van participar en la vaga més gran que hi hagi hagut mai a Colòmbia en cinquanta anys. A les manifestacions pacífiques, convocades sota lemes tan diversos com “més igualtat social” i “millores en educació”, li van seguir actes amb destrosses contra comerços, bancs i mobiliari públic. Bogotà va quedar paralitzada i Duque va mobilitzar 13.000 soldats i policies per mirar de contenir el que va considerar grups de “vàndals” disposats a trencar-ho tot. Els enfrontaments es van saldar dijous amb tres morts i 300 ferits, segons el balanç oficial. El president, que fa quinze mesos que és al capdavant del govern, té la popularitat sota mínims, enmig d’una crisi que s’ha incubat a poc a poc amb l’escalfor de les revoltes de Bolívia, Xile i l’Equador.</p>
    </article>
  </body>
</html>