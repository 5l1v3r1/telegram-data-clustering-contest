<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701020-dormint-al-ras-tenint-sostre.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Dormint al ras tenint sostre"/>
    <meta property="og:description" content="Arrels organitza Intempèrie, una trobada festiva per sensibilitzar de la cruesa de no disposar d'un allotjament digne Un centenar de persones fan nit al carrer, suportant una temperatura gèlida"/>
  </head>
  <body>
    <article>
      <h1>Dormint al ras tenint sostre</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">M. Sardà</a></address>
      <ul>
        <li>
          <b>Arrels organitza Intempèrie, una trobada festiva per sensibilitzar de la cruesa de no disposar d’un allotjament digne</b>
        </li>
        <li>
          <b>Un centenar de persones fan nit al carrer, suportant una temperatura gèlida</b>
        </li>
      </ul>
      <p>Malgrat el vent i el fred, la plaça Margarida Xirgu, a Montjuïc, es va anar omplint, ahir la tarda, de voluntaris, famílies amb canalla i altres ciutadans que arribaven per participar en la jornada Intempèrie, organitzada per Arrels Fundació. Els objectius de la trobada festiva eren visibilitzar i denunciar el fet que cada any augmenten el nombre de persones que no disposen d’un allotjament digne –només a Barcelona, més de 3.800– i implicar la ciutadania per aconseguir, com deia l’etiqueta de la jornada, #ningúdormintalcarrer.</p>
      <p>Des de les quatre de la tarda i fins passats dos quarts de dotze del vespre, la plaça es va omplir d’intervencions artístiques i tallers en què la canalla feia fanalets per il·luminar la intempèrie, creava figures amb cartó i pintava samarretes. També hi va haver contes amb Vicky Martín, espectacles de pallassos amb Martademarte i Papanatas, representacions que convidaven a acollir peluixos abandonats, contacontes sobre la relació amb els altres i espectacles de dansa i de teatre i també un concurs literari.</p>
      <p>
        <b>Música i reflexió</b>
      </p>
      <p>I música, molta música. The Penguins van obrir els concerts a mitja tarda i, després, van tornar a l’escenari en l’horari de nit, acompanyant Natxo Tarrés, Ju, Cesk Freixas i Itaca Band. A l’escenari també van pujar la periodista Laura Rosel, l’humorista Joel Díaz, l’actriu Ivana Miño amb el grup de teatre d’Arrels, David Fernàndez i altres cares ben conegudes pels visitants. Com a cloenda, persones sense llar van aportar les seves <i>Històries per anar a dormir</i>.</p>
      <p>La trobada també va proporcionar espais per a la reflexió. En un, en una sèrie de plafons, es podien llegir preguntes com ara: “Que aporta més a una persona sense llar: un àpat o una conversa?”; els visitants havien de posar una pedra en un dels dos plats de la balança que hi havia davant de cada pregunta. Les exposicions amb fotografies i les pintures de l’artista Samantha Bosque, que mostraven els rostres de persones sense llar, també convidaven a la reflexió des d’uns tamborets situats al davant, fets amb fusta recollida als carrers.</p>
      <p>Des de mitjanit i fins a sortir el sol, un centenar de persones van respondre a la proposta d’Arrels de passar la nit al ras. En l’activitat, s’hi podia participar pagant prèviament 22 euros, que és la xifra que cobreix una nit d’allotjament per a persones que no en tenen. “Volem sensibilitzar la població sobre la realitat dels sensellar”, explica Ferran Busquets, director d’Arrels, que va incidir que, tot i ser una nit ventosa i freda, no era “ni una mil·lèsima part” de la seva realitat diària.</p>
    </article>
  </body>
</html>