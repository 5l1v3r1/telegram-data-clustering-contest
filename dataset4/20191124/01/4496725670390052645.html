<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700732-el-perucho-banyoli.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="El Perucho banyolí"/>
    <meta property="og:description" content="La capital del Pla de l'Estany s'adhereix a la commemoració del centenari de l'escriptor, que va inspirar-se en el paisatge de la població on va exercir de jutge"/>
  </head>
  <body>
    <article>
      <h1>El Perucho banyolí</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">E.V</a></address>
      <ul>
        <li>
          <b>La capital del Pla de l’Estany s’adhereix a la commemoració del centenari de l’escriptor, que va inspirar-se en el paisatge de la població on va exercir de jutge</b>
        </li>
      </ul>
      <p>Banyoles participarà en les activitats programades amb motiu de la commemoració, al llarg del 2020, de l’Any Joan Perucho, instituït per la Generalitat coincidint amb el centenari de l’escriptor. El regidor de Cultura, Patrimoni Cultural i Festes de Banyoles, Miquel Cuenca, juntament amb diversos tècnics de l’àrea de Cultura, es van reunir a finals d’octubre amb l’escriptor i crític literari Julià Guillamon, especialista en Perucho i comissari de la commemoració, i Míriam Romeu, en representació de la Institució de les Lletres Catalanes, per tal de definir el programa d’activitats amb què la capital del Pla de l’Estany reivindicarà els vincles amb l’autor de <i>Les històries naturals</i>.</p>
      <p>Precisament, aquesta novel·la de 1960, que Edicions 62 ha rellançat aquesta setmana aprofitant l’embranzida del centenari, incorporant-hi ara un pròleg de Guillamon, va ser una de les primeres obres que Perucho va escriure sota la inspiració del paisatge de Banyoles, municipi on va ser destinat el 1951 per la seva professió de jutge comarcal, procedent de la Granadella, i abans de ser enviat a Móra d’Ebre i, finalment, a Gandesa. La col·lecció històrica del Museu Darder, de fet, és darrere el gabinet de curiositats que transformaria en la ficció per al naturalista Antoni de Montpalau, un dels personatges centrals de <i>Les històries naturals</i>. A les seves memòries, reconeix el pes que “les restes viscerals” i “la macabra pell humana” descoberts al Darder van tenir en la seva obra narrativa. Julià Guillamon, a la voluminosa biografia <i>Joan Perucho, cendres i diamants</i>, concreta aquest lligam: “A Banyoles vaig trobar una reproducció del <i>Phallus impudicus</i> en una col·lecció de trenta-dos bolets de <i>papier maché</i>, desmuntables, que Francesc Darder va comprar a la casa Deyrolle, de París. Perucho devia veure el bolet, li va fer gràcia, i el va incorporar a la trama de la novel·la.” Les referències banyolines apareixen ja en la primera novel·la de l’escriptor, <i>Llibre de cavalleries</i>, de 1957, en què es val dels seus coneixements en l’administració de justícia per recrear els orígens dels Safont de Banyoles. Va ser també durant aquells anys d’estada a Banyoles que es va consagrar com a escriptor, amb l’obtenció del premi Ciutat de Barcelona el 1954 pel llibre de poesia <i>El mèdium</i>, prologat per Joan Teixidor, que seria col·lega seu a <i>Destino</i> a partir de 1960, l’any de la seva consagració.</p>
      <p>El govern de la Generalitat ha instituït per al 2020 no només l’Any Perucho, sinó també la commemoració dels naixements del pedagog Josep Pallach i el filòleg Antoni Badia i Margarit, a més dels 50 anys de la mort del poeta Josep Carner i del músic Robert Gerhard, i el centenari de la mort de l’artista Alexandre de Riquer, a més de la del polític Francesc Layret.</p>
    </article>
  </body>
</html>