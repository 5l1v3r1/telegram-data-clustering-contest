<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/vishesh-news/ajit-pawar-bjp-central-leadership-ed-abn-97-2021390/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:14:13+00:00"/>
    <meta property="og:title" content="‘अजित पवार मोहिमे’च्या नाडय़ा भाजपच्या केंद्रीय नेतृत्वाकडे.."/>
    <meta property="og:description" content="भाजपला कर्नाटकमधील ‘ऑपरेशन लोटस’पेक्षाही ‘अजित पवार मोहीम’ राबवणे सोपे गेले असावे.."/>
  </head>
  <body>
    <article>
      <h1>‘अजित पवार मोहिमे’च्या नाडय़ा भाजपच्या केंद्रीय नेतृत्वाकडे..</h1>
      <h2>भाजपला कर्नाटकमधील ‘ऑपरेशन लोटस’पेक्षाही ‘अजित पवार मोहीम’ राबवणे सोपे गेले असावे..</h2>
      <address><time datetime="2019-11-24T01:14:13+00:00">24 Nov 2019, 01:14</time> by <a rel="author">लोकसत्ता टीम</a></address>
      <p>
        <b>महेश सरलष्कर</b>
      </p>
      <p>शरद पवार आणि अजित पवार यांच्यातील मतभेद निवडणुकीपूर्वीच चव्हाटय़ावर आले होतेच. शिवाय सिंचन घोटाळ्यामध्ये अजित पवार यांचे नाव सातत्याने घेतले जात असल्याने ‘ईडी’ची टांगती तलवारही त्यांच्यावर होती. त्यामुळे भाजपला कर्नाटकमधील ‘ऑपरेशन लोटस’पेक्षाही ‘अजित पवार मोहीम’ राबवणे सोपे गेले असावे..</p>
      <p>दिल्लीत काँग्रेस आणि राष्ट्रवादी काँग्रेस नेत्यांची दोन दिवस मॅरेथॉन बैठक सुरू असतानादेखील भाजपचे केंद्रीय नेते मात्र ‘राज्यात देवेंद्र फडणवीस यांचेच सरकार येणार,’ असे आत्मविश्वासाने सांगत होते. भाजपचे राष्ट्रीय अध्यक्ष अमित शहा यांचे अत्यंत विश्वासू आणि महाराष्ट्राचे निवडणूक प्रभारी भूपेंद्र यादव गुरुवारी संसदेच्या लॉबीमध्ये पत्रकारांना सांगत होते की, ‘‘भाजपला चिंता करण्याचे काहीच कारण नाही. महाराष्ट्रात भाजपचे सरकार बनेल..’’</p>
      <p>त्याच वेळी, बिगरभाजप सरकार बनवण्यासाठी काँग्रेसच्या कार्यकारिणीतील नेत्यांच्या पक्षाध्यक्ष सोनिया गांधी यांच्याशी सातत्याने बठका होत होत्या. या बठकांच्या आधारावर काँग्रेसचे नेते किमान समान कार्यक्रमाबाबत राष्ट्रवादी काँग्रेसच्या नेत्यांशी चर्चा करत होते. राष्ट्रवादी काँग्रेसचे अध्यक्ष शरद पवार यांच्या दिल्लीतील निवासस्थानी बुधवार आणि गुरुवारी दोन्ही काँग्रेसच्या नेत्यांनी राज्यात पर्यायी सरकार स्थापनेला आकार द्यायला सुरुवात केली होती. या बठकांना गंभीर स्वरूप प्राप्त झाल्याचे दिसू लागले. दोन्ही काँग्रेसचे नेते गुरुवारी रात्री मुंबईत पोहोचले. त्याच वेळी भाजप नेतृत्वाच्या झालेल्या बठकीनंतर शुक्रवारी भूपेंद्र यादवही मुंबईत पोहोचले. भूपेंद्र यादव आणि देवेंद्र फडणवीस यांच्यातील चच्रेनंतर अजित पवार गटाच्या पाठिंब्यावर शिक्कामोर्तब झाल्याचे सांगितले जात आहे.</p>
      <p>वास्तविक, ‘अजित पवार मोहीम’ फत्ते करण्यापूर्वी अखेरची संधी म्हणून शिवसेनेकडे भाजपकडून सत्ता स्थापनेचा प्रस्ताव पाठवण्यात आल्याचे कळते. मंत्रिपदांची समसमान वाटणी आणि अडीच वर्षे मुख्यमंत्री पद देण्याचीही तयारी भाजपने २१ नोव्हेंबर रोजी दाखवली होती म्हणतात. मात्र, त्या प्रस्तावाला शिवसेनेकडून कोणताही प्रतिसाद मिळाला नाही. त्यानंतर भाजपच्या केंद्रीय नेतृत्वाने ‘अजित पवार मोहिमे’ला वेग दिल्याचे स्पष्ट झाले. शरद पवार आणि अजित पवार यांच्यातील मतभेद निवडणुकीपूर्वीच चव्हाटय़ावर आले होते. शरद पवार ‘ईडी’वर मात करत असताना अजित पवार यांनी आमदारकीचा राजीनामा दिला होता. शिवाय, सिंचन घोटाळ्यामध्ये अजित पवारांचे सातत्याने नाव घेतले जात असल्याने ‘ईडी’ची टांगती तलवारही त्यांच्यावर होती. त्यामुळे भाजपला कर्नाटकमधील ‘ऑपरेशन लोटस’पेक्षाही ‘अजित पवार मोहीम’ राबवणे सोपे गेले, असे सांगितले जात आहे.</p>
      <p>मात्र, त्याआधीचे अनेक दिवस, राज्यातील सत्तास्थापनेबाबत भाजपचे केंद्रीय नेतृत्व तसेच, राज्यातील नेत्यांनी मौन बाळगले होते. परंतु सत्तास्थापनेची सर्व सूत्रे भाजपच्या केंद्रीय नेतृत्वाने हाती घेतली होती. यासंदर्भात, ‘या संपूर्ण प्रकरणावर बोलत नाही याचा अर्थ आम्ही हातावर हात धरून बसलेलो नाही,’ अशा अर्थाचे वक्तव्य अमित शहा यांनी केले होते. या विधानाच्या आठवडाभर आधी शरद पवार यांनी दिल्लीत सोनिया गांधी यांची भेट घेतली होती. या बठकीला अजित पवार उपस्थित नव्हते; पण ते दिल्लीला आले होते. अजित पवार फारच कमी वेळा दिल्लीला आले आहेत. ‘आपण राज्यात राजकारण करतो, आपले दिल्लीत काम काय..’ असे अजित पवार नेहमी सांगतात. त्यामुळे त्यांच्या या दिल्लीवारीबद्दल आश्चर्य व्यक्त केले गेले होते. गेल्या आठवडय़ात मुंबईत झालेल्या बठकीतून ‘बारामतीला जातो’ असे सांगून अजित पवार अचानक बाहेर पडले होते. पण त्यानंतर राष्ट्रवादी काँग्रेसच्या नेत्यांसोबत अजित पवार गेल्या सोमवारी दिल्लीत आले. दोन्ही काँग्रेसच्या बठकीला ते उपस्थितही राहिले. त्यामुळे अजित पवारांबाबत खुद्द राष्ट्रवादी काँग्रेसही गाफील राहिली.</p>
      <p>संसदेचे अधिवेशन गेल्या सोमवारी सुरू झाले. त्याच दिवशी मराठी खासदार राष्ट्रवादी काँग्रेससह सत्तास्थापनेची भाषा करत होते. पण राष्ट्रवादी काँग्रेसचा अर्थ केवळ ‘शरद पवार’ असा घेतला गेला होता. त्यात शरद पवार यांनी बुधवारी सकाळी संसद भवनात पंतप्रधान नरेंद्र मोदी यांची ४० मिनिटे भेट घेतल्याने ‘पवार काय खेळी करणार आहेत?’ असे विचारले जाऊ लागले होते. या भेटीवेळी काँग्रेसची ‘वडीलधारी’ नेतेमंडळीही संसदेत होती. पवार-मोदी भेटीमुळे हे नेते कमालीचे अस्वस्थ झालेले होते. आता शरद पवारांच्या मनात काय आहे, असा प्रश्न त्रासिकपणे विचारला जात होता.</p>
      <p>मात्र त्याच दिवशी दुपारी दोन्ही काँग्रेसच्या नेत्यांची बैठक शरद पवारांच्या ‘सहा, जनपथ’ या दिल्लीतील निवासस्थानी सुरू झाली! या वयात शरद पवार काँग्रेसला वा शिवसेनेला दगा देणार नाहीत. आजपर्यंत शरद पवारांना इतकी लोकप्रियता मिळाली नव्हती. त्यांनी विधानसभा निवडणुकीत जे कमावले, त्यावर ते पाणी फिरवणार नाहीत.. असे ठामपणे राष्ट्रवादी काँग्रेसचे नेते सांगत होते.</p>
      <p>दिल्लीमध्ये सर्व लक्ष शरद पवार यांच्याकडे एकवटल्याने अजित पवारांच्या संभाव्य डावपेचाकडे कोणाचेही लक्ष गेले नव्हते. शरद पवार आणि नरेंद्र मोदी यांच्या बठकीनंतर भाजपच्या मोजक्या नेत्यांची बैठक झाली, तीस मोदी, शहा यांच्यासह जे. पी. नड्डा व भूपेंद्र यादव हेही उपस्थित होते. त्यातील खलबतांनंतर भाजपचे केंद्रीय नेते ‘राज्यात सरकार भाजपचेच’ असे सांगू लागले.</p>
      <related>
        <a href="https://www.loksatta.com/maharashtra-vidhansabha-election2019-news/nilesh-rane-slams-sanjay-raut-after-fadanvis-becomes-cm-for-second-time-scsg-91-2021298/"/>
      </related>
    </article>
  </body>
</html>