<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-stavlennya-ssha-do-ukrajini-ne-zminilosya-novini-svitu-50055342.html"/>
    <meta property="og:site_name" content="НВ"/>
    <meta property="article:published_time" content="2019-11-24T01:40:00+00:00"/>
    <meta property="og:title" content="Процес імпічменту не змінив ставлення США до України — представник Держдепу"/>
    <meta property="og:description" content="Слухання у справі імпічменту американського президента Дональда Трампа, де українське питання знаходиться в центрі уваги, не вплинули на потужну підтримку України з боку США."/>
  </head>
  <body>
    <article>
      <h1>Процес імпічменту не змінив ставлення США до України — представник Держдепу</h1>
      <h2>Слухання у справі імпічменту американського президента Дональда Трампа, де українське питання знаходиться в центрі уваги, не вплинули на потужну підтримку України з боку США.</h2>
      <address>
        <time datetime="2019-11-24T01:40:00+00:00">24 Nov 2019, 01:40</time>
      </address>
      <p>Про це заявив заступник помічника держсекретаря США Джордж Кент, повідомляє <a href="https://www.ukrinform.ru/rubric-polytics/2824217-process-impicmenta-ne-izmenil-otnosenie-ssa-k-ukraine-predstavitel-gosdepa.html">Укрінформ</a>.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/488/original/9d1082aac111b161cf77d140ff2338b5.png&amp;stamp=1&amp;q=85&amp;w=115"/>
      </figure>
      <p>Юрій Поляківський<br/>Болото імпічменту. Як Україні не втратити підтримку США</p>
      <p>«США продовжують стояти разом із Україною з такою ж твердою рішучістю, як і раніше. Американська підтримка України є двосторонньою — як з боку демократів, так і республіканців — у Палаті представників і в Сенаті, а також на рівні Конгресу і адміністрації США. Нічого не змінилося», — підкреслив представник Державного департаменту.</p>
      <p>Він також зазначив, що обсяг підтримки України у військовій, економічній сферах і в напрямку розвитку демократії постійно збільшується, що стало тенденцією з 2014 року.</p>
      <p>«Наша політика підтримки України, протистояння російській агресії, реформування українських інститутів, економіки, боротьби з корупцією так само не змінилися», — підкреслив Кент.</p>
      <p>Він погодився, що у Вашингтоні зараз відбувається політична драма, але знову підкреслив, що «політика США не змінилася і підтримка триває».</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/872/original/677225fd123b6acc7b4103620097622f.png&amp;stamp=1&amp;q=85&amp;w=115"/>
      </figure>
      <p>Пітер Дікінсон<br/>Скандали в США. Як Україні розповісти свою історію</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син його головного конкурента на президентських виборах Джо Байдена Хантер.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск спеціального розслідування для імпічменту</a> Трампа за тиск на президента України.</p>
    </article>
  </body>
</html>