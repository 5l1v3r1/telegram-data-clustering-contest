<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962262/"/>
    <meta property="og:site_name" content="Sanook"/>
    <meta property="article:published_time" content="2019-11-24T01:52:30+00:00"/>
    <meta property="og:title" content="&quot;มนัญญา&quot; ชี้ งบเยียวยาเกษตรกรหลังแบน 3 สารเคมี สูงผิดปกติ พุ่งไปเกือบ 4 หมื่นล้าน"/>
    <meta property="og:description" content="น.ส.มนัญญา ไทยเศรษฐ์ รัฐมนตรีช่วยว่าการกระทรวงเกษตรและสหกรณ์ เปิดเผยว่าก่อนหน้านี้กรมวิชาการเกษตร ได้เคยเสนอขอขยายเวลาออกไปอีก 6 เดือน ในการจัดการสต็อกสารเคมี ก่อนมีมติแบนสาร 3 ชนิด คือ พาราควอต ไกลโฟเซต คลอร์ไพริฟอส เมื่อวันที่ 22 ต.ค. ที่ผ่านมา ซึ่งตนไม่เข้าใจว่าทำไมกรมวิชาการเกษตร ยังเสนอต่อคณะทำงานพิจารณาแนวทางช่วยเหลือเกษตรกรที่ได้รับผลกระทบยกเลิกใช้ 3 สาร ที่มีนายอนันต์ สุวรรณรัตน์ ปลัดกระทรวงเกษตรฯ เป็นประธาน ชุดที่แต่งตั้งโดยรมว.เกษตรฯ เข้าใหม่อีกรอบ"/>
  </head>
  <body>
    <article>
      <h1>"มนัญญา" ชี้ งบเยียวยาเกษตรกรหลังแบน 3 สารเคมี สูงผิดปกติ พุ่งไปเกือบ 4 หมื่นล้าน</h1>
      <address>
        <time datetime="2019-11-24T01:52:30+00:00">24 Nov 2019, 01:52</time>
      </address>
      <p><b>น.ส.<a href="http://www.sanook.com/news/7914682/">มนัญญา ไทยเศรษฐ์</a></b> รัฐมนตรีช่วยว่าการกระทรวงเกษตรและสหกรณ์ เปิดเผยว่าก่อนหน้านี้<b>กรมวิชาการเกษตร </b>ได้เคยเสนอขอขยายเวลาออกไปอีก 6 เดือน ในการจัดการสต็อกสารเคมี ก่อนมีมติแบนสาร 3 ชนิด คือ <b>พาราควอต ไกลโฟเซต คลอร์ไพริฟอส</b> เมื่อวันที่ 22 ต.ค. ที่ผ่านมา ซึ่งตนไม่เข้าใจว่าทำไมกรมวิชาการเกษตร ยังเสนอต่อคณะทำงานพิจารณาแนวทางช่วยเหลือเกษตรกรที่ได้รับผลกระทบยกเลิกใช้ 3 สาร ที่มีนายอนันต์ สุวรรณรัตน์ ปลัดกระทรวงเกษตรฯ เป็นประธาน ชุดที่แต่งตั้งโดยรมว.เกษตรฯ เข้าใหม่อีกรอบ</p>
      <p>อีกทั้งหน่วยงานที่เกี่ยวข้องมีการเสนอตัวเลขงบเยียวยากว่า 3.3 หมื่นล้านบาท ชดเชยค่าต้นทุนการผลิตที่คาดว่าจะสูงขึ้น ให้กับเกษตรกรผู้ปลูกพืชเศรษฐกิจ 6 ชนิดกว่า 5.2 แสนครัวเรือน และยังไม่รวมจำนวนเกษตรกรสวนยาง อาจจะทำให้มีงบเยียวยาเพิ่ม 4 หมื่นล้านบาท ซึ่งตั้งข้อสังเกตตัวเลขงบเยียวยาและจำนวนเกษตรกร ทำไมจึงสูงมาก เพราะในส่วนของกรมส่งเสริมสหกรณ์ ที่ตนดูแลได้สั่งให้ไปหามาตรการรองรับช่วยเกษตรกร ที่เป็นสมาชิกสหกรณ์การเกษตร ทั่วประเทศ กว่า 700 แห่ง ของบช่วยเหลือมาเพียง 100-200 ล้านบาท ในการจัดหาเครื่องจักรกำจัดวัชพืช และจำนวนเกษตรกรผู้ปลูกพืช 6 ชนิด ข้าวโพด ยาง มัน ปาล์ม อ้อย ไม้ผล มีกว่า 1 แสนรายที่ได้รับผลกระทบ ที่ตนจะเสนอเข้าครม.</p>
      <p><b><i>"หากยึดความถูกต้อง เอาความจริงมาพูดกัน จะสามารถทำทุกอย่างให้เกิดประโยชน์กับประชาชนเกษตรกร ประเทศชาติได้สูงสุด ต้องเริ่มนับหนึ่งกันใหม่ ไม่อย่างนั้น จะไม่ได้เริ่มอะไรใหม่ๆ ที่ดีขึ้นอย่างแท้จริงกับคนไทย โดยมติแบน 3 สารมีผลวันที่ 1ธ.ค. 2562 นี้ ขอให้มาร่วมมือกันกำจัดให้หมดไปจากประเทศไทยและไม่อยากให้มีการดำเนินคดีกับเกษตรกร ทุกหน่วยงานจะต้องชี้แจงทำความเข้าใจส่งสารคืนบริษัทต้องรับผิดชอบค่าใช้จ่ายเอง ช่วงหลายสิบปีที่ผ่านมาก็ทั้งนำเข้า ส่งออกไม่เสียภาษีเลย ทั้งนี้เราไม่ได้ทำเพื่อใคร เราทำเพื่อพี่น้องประชาชน เกษตรกร ในวันที่ 25 พ.ย.นี้จะเชิญสหกรณ์จังหวัด 77 จังหวัด มาฟังมาตรการกำกับดูแลการเก็บคืน 3 สาร ให้ลงพื้นที่ทันที ช่วยให้เกิดเข้าใจอย่างทั่วถึง"</i></b> รมช.เกษตรฯ กล่าว</p>
      <p>น.ส.มนัญญา กล่าวว่า เตรียมลงนามอนุญาตให้เอกชนที่ครอบครองสารเคมีอันตรายทั้ง 3 ชนิด ซึ่งคณะกรรมการวัตถุอันตรายมีมติให้เป็นสารเคมี วอ.4 ห้ามผลิต จำหน่าย มีไว้ในครอบครอง นำเข้า ส่งออก หลังวันที่ 1 ธ.ค. 2562 จะมีผลบังคับใช้ เพื่อขณะนี้สามารถส่งไปประเทศที่ 3 หรือประเทศต้นทาง โดยขณะนี้กรมวิชาการเกษตรได้ออกใบอนุญาตส่งออกให้แล้ว ซึ่งจะดำเนินให้ทุกฉบับที่ขอส่งออกไปต่างประเทศ โดยวัตถุอันตรายทั้งหมด 60 ฉบับ ปริมาณทั้งหมด 2,829,913 ลิตร</p>
      <p> </p>
      <p>ประกอบด้วย 1. พาราควอตไดคลอไรด์ 5 ฉบับ ปริมาณ 1,480,000 ลิตร 2. ไกลโฟเซต-ไอโซโพรพิลแอมโมเนียม 2 ฉบับ ปริมาณ 9,552 ลิตร 3. คลอร์ไพริฟอส + ไซเพอร์เมทริน 1 ฉบับ ปริมาณ 12,480 ลิตร 4. คลอร์ไพริฟอส 1 ฉบับ ปริมาณ 13,860 ลิตร 5. สารชนิดอื่น 51 ฉบับ ปริมาณ 1,314,021 ลิตร ยอดรวม 3 สาร 1,515,892 ลิตร</p>
    </article>
  </body>
</html>