<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188542/"/>
    <meta property="og:site_name" content="Janam TV"/>
    <meta property="article:published_time" content="2019-11-24T01:46:24+00:00"/>
    <meta property="og:title" content="പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; പോസ്റ്റ്‌മോര്‍ട്ടം വേണ്ടെന്ന് രക്ഷിതാക്കള്‍"/>
    <meta property="og:description" content="ബത്തേരി: സ്‌കൂളില്‍ പാമ്പ് കടിയേറ്റ് വിദ്യര്‍ത്ഥിനി മരിച്ച സംഭവത്തില്‍ പരാതിയില്ലെന്നും പോസ്റ്റ്‌മോര്‍ട്ടം വേണ്ടെന്നും രക്ഷിതാക്കള്‍. രണ്ട് തവണ"/>
  </head>
  <body>
    <article>
      <h1>പാമ്പ് കടിയേറ്റ് വിദ്യാര്‍ത്ഥിനി മരിച്ച സംഭവം; പോസ്റ്റ്‌മോര്‍ട്ടം വേണ്ടെന്ന് രക്ഷിതാക്കള്‍</h1>
      <address><time datetime="2019-11-24T01:46:24+00:00">24 Nov 2019, 01:46</time> by <a rel="author">Janam TV Web Desk</a></address>
      <p>ബത്തേരി: സ്‌കൂളില്‍ പാമ്പ് കടിയേറ്റ് വിദ്യര്‍ത്ഥിനി മരിച്ച സംഭവത്തില്‍ പരാതിയില്ലെന്നും പോസ്റ്റ്‌മോര്‍ട്ടം വേണ്ടെന്നും രക്ഷിതാക്കള്‍. രണ്ട് തവണ രക്ഷിതാക്കളെ സമീപിച്ചെങ്കിലും പരാതി നല്‍കിയില്ലെന്നാണ് പോലീസിന്റെ വിശദീകരണം. ഇന്‍ക്വസ്റ്റോ പോസ്റ്റ്‌മോര്‍ട്ടമോ ആവശ്യമില്ലെന്ന് ഷഹല ഷെറിഫിന്റെ രക്ഷിതാക്കള്‍ ആശുപത്രിയിലും പോലീസിലും രേഖാമൂലം എഴുതി നല്‍കിയിട്ടുണ്ട്.</p>
      <p>പരാതി ലഭിക്കാത്തതിനെ തുടര്‍ന്നാണ് 304 എ വകുപ്പ് അനുസരിച്ച് മനപൂര്‍വ്വമല്ലാത്ത നരഹത്യയ്ക്ക് കേസെടുത്തത്. ബാലനീതി നിയമത്തിലെ ജാമ്യമില്ലാ വകുപ്പും ചേര്‍ത്താണ് എഫ്‌ഐആര്‍. മൂന്ന് വര്‍ഷം വരെ തടവ് കിട്ടാവുന്ന വകുപ്പാണിത് . കുട്ടിയെ എത്തിച്ച രണ്ട് ആശുപത്രികളിലെയും രേഖകളും പോലീസ് പിടിച്ചെടുത്തിട്ടുണ്ട്. എന്നാല്‍ ചികിത്സയിലെ വീഴ്ചയടക്കം തെളിയിക്കാന്‍ ഇതൊന്നും മതിയാവില്ലെന്നാണ് വിലയിരുത്തല്‍.</p>
      <p>മരണകാരണം തെളിയിക്കാന്‍ പോസ്റ്റ്‌മോര്‍ട്ടം ആവശ്യമാണ്. കോടതിക്ക് മുന്‍പാകെ പോസ്റ്റ്‌മോര്‍ട്ടം റിപ്പോര്‍ട്ട് പ്രധാന തെളിവാണ്. എന്നാല്‍ രക്ഷിതാക്കള്‍ പോസ്റ്റ്‌മോര്‍ട്ടത്തിന് സമ്മതിക്കാത്തതിനാല്‍ കേസ് ദുര്‍ബലമാകാനാണ് സാധ്യത.</p>
    </article>
  </body>
</html>