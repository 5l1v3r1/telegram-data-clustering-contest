<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/diethnes/1561109/kopa-libertadores-i-koupa-stin-flamengo-me-epiki-anatropi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Κόπα Λιμπερταδόρες: Η κούπα στην Φλαμένγκο με επική ανατροπή"/>
    <meta property="og:description" content="Η Ρίβερ Πλέιτ κρατούσε τη νίκη μέχρι το 89' αλλά στο 92΄το κύπελλο ταξίδεψε από την Αργεντινή στη Βραζιλία..."/>
  </head>
  <body>
    <article>
      <h1>Κόπα Λιμπερταδόρες: Η κούπα στην Φλαμένγκο με επική ανατροπή</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Μιμίκος Γιώργος</a></address>
      <p>
        <b>Η Ρίβερ Πλέιτ κρατούσε τη νίκη μέχρι το 89' αλλά στο 92΄το κύπελλο ταξίδεψε από την Αργεντινή στη Βραζιλία...</b>
      </p>
      <p>Το ποδόσφαιρο σε όλο του το μεγαλείο...</p>
      <p>Η Ρίβερ Πλέιτ κρατούσε σφιχτά τα χέρια της το τρόπαιο του Libertadores που θα ήταν το δεύτερο συνεχόμενο και πέμπτο συνολικά στην ιστορία της, όμως στα τελευταία λεπτά του τελικού στο Estadio Monumental στο Περού γράφτηκε ιστορία.</p>
      <p>Και αυτό γιατι η Φλαμένγκο όχι μόνο ισοφάρισε σε 1-1 με τον Γκαμπριέλ Μπαρμπόσα στο 89' αλλά έφερε τούμπα το ματς στο 92' (2-1) με τον ίδιο παίκτη, θυμίζοντας τον τελικό του Champions League μεταξύ της Μάντσεστερ Γιουνάιτεντ και της Μπάγερν το 1999, για να φτάσει έτσι σε μία τεράστια νίκη που της χάρισε το δεύτερο Copa Libertadores στην ιστορία της.</p>
      <p>Η Φλαμένγκο είναι εκείνη που μπήκε με μεγαλύτερο ενθουσιασμό στον τελικό θέλοντας να πάρει από νωρίς τον έλεγχο του αγώνα μέσω της κατοχής και στο πρώτο δεκάλεπτο εμφάνισε καλύτερη εικόνα, όμως η συνέχεια δεν ήταν ανάλογη, με την Ρίβερ να ισορροπεί από εκεί και πέρα και να ευτυχεί να ανοίξει το σκορ στην πρώτη μεγάλη φάση της στα αντίπαλα καρέ.</p>
      <p>Ο Φερνάντες βρέθηκε μέσα στην βραζιλιάνικη περιοχή και έκανε το συρτό γύρισμα από τα δεξιά, η άμυνα της Φλαμένγκο αδράνησε και ο Μπορέ μύρισε αίμα, για να νικήσει ο Κολομβιανός επιθετικός με συρτό σουτ τον Ντιέγκο Άλβες (έστειλε τη μπάλα στην αριστερή γωνία του) και να κάνει το 1-0 για τους Αργεντίνους.</p>
      <p>Το τέρμα αυτό άλλαξε τα δεδομένα όχι μόνο ως προς το σκορ αλλά και ως προς την αγωνιστική κατάσταση των δύο ομάδων, με την Φλαμένγκο να χάνει όλες σχεδόν τις κρίσιμες μονομαχίες στο χώρο του κέντρου από τους παίκτες-μηχανάκια του Γκαγιάρδο και την Ρίβερ να βλέπει τους παίκτες της να υπηρετούν πιστά και απόλυτα το πλάνο του προπονήτη τους.</p>
      <p>Ελάχιστα κενά μεταξύ των γραμμών, ασφυκτική πίεση στον άξονα, γρήγορες μεταβιβάσεις και αυτοματοποιημένες κινήσεις περιελάμβανε το μενού του παιχνιδιού της Ρίβερ που ήταν ουσιαστικά η μοναδική ομάδα που απειλούσε για να πετύχει και άλλο γκολ, έχοντας ως έξτρα ατού την εξαιρετική φυσική κατάσταση των παικτών της.</p>
      <p>Το ημίωρο βρήκε την Ρίβερ να έχει 1-2 ακόμα επικίνδυνες επισκέψεις στα καρέ της Φλαμένγκο και στο 37' ήταν η σειρά του Παλάσιος να έχει τη δική του καλή στιγμή με δυνατό σουτ που έφυγε λίγο έξω από το δεξί δοκάρι, για να μείνει έτσι 1-0 μέχρι το φινάλε του πρώτου ημιχρόνου.</p>
      <p>Το ξεκίνημα του δευτέρου ημιχρόνου βρήκε την Φλαμένγκο να έχει στο 47' μόλις το δεύτερο αξιόλογο σουτ της στον τελικό, με τον Γκαμπριέλ (μπλόκαρε ο Αρμάνι), για να έρθει η φάση του 57' να χάσει τη μεγαλύτερη ευκαιρία της για την ισοφάριση.</p>
      <p>Μετά από πλαγιοκόπηση που έκαναν από τα αριστερά οι παίκτες του Ζεζούς η μπάλα έφτασε στον Γκαμπριέλ που έκανε το σουτ μέσα από την μικρή περιοχή και είδε τη μπάλα να σταματάει σε σώματα αμυντικών, με τον Εβέρτον να παίρνει το ριμπάουντ αλλά το σουτ του να βρίσκει τον Αρμάνι να πέφτει στη δεξιά γωνία του και να μπλοκάρει σταθερά.</p>
      <p>Η φάση αυτή έδωσε κουράγιο στους Βραζιλιάνους για να ανεβάσουν στροφές και να ψάξουν με περισσότερο πάθος το γκολ, με τους παίκτες της Ρίβερ από την πλευρά τους να συνεχίζουν στο ίδιο μοτίβο: αδιάκοπο τρέξιμο, φοβερή δύναμη στις προσωπικές μονομαχίες και διεκδίκηση κάθε μπαλιάς, με σκοπό να μην επιτρέψουν σε κανένα σημείο στους αντιπάλους τους να βάλουν τη μπάλα κάτω και να ξεδιπλώσουν τις ξεχωριστές επιθετικές αρετές τους.</p>
      <p>Στο 81' ο Παλάσιος έχασε μεγάλη ευκαιρία να κάνει δύο τα τέρματα της ομάδας του όταν το πλασέ του έφυγε δίπλα από το αριστερό δοκάρι, με την συνέχεια ωστόσο να φέρνει μία από τις μεγαλύτερες ανατροπές στην ιστορία του Copa Libertadores, καθώς η Φλαμένγκο έφερε τα πάνω-κάτω από το πουθενά εκμεταλλευόμενη και την κούραση των παικτών της Ρίβερ.</p>
      <p>Η αρχή έγινε στο 89' όταν ο Γκαμπριέλ Μπαρμπόσα δέχτηκε εξαιρετική ασίστ από τον Βιτίνιο και έφερε το ματς στα ίσα με πλασέ στην κενή εστία (1-1), με το γκολ αυτό να μην είναι πάντως μήνυμα για ημίωρη παράταση αλλά για την... αρχή του τέλους της Ρίβερ.</p>
      <p>Αυτό αποδείχτηκε στο δεύτερο λεπτό των καθυστερήσεων, με τους Βραζιλιάνους να ξεχύνονται στην αντεπίθεση και τον Γκαμπριέλ να παίρνει παραμάζωμα τους δύο κεντρικούς αμυντικούς της Ρίβερ που προσπάθησαν να τον κόψουν, για να φέρει τη μπάλα στο αριστερό του πόδι και με ένα ευθύβολο σουτ να νικήσει και τον Αρμάνι.</p>
      <p>Στα τελευταία λεπτά των καθυστερήσεων το ματς έγινε ροντέο, με τους Παλάσιος και Γκαμπριέλ να αντικρίζουν απευθείας κόκκινη κάρτα, με το 2-1 για την "Φλα" να μένει ωστόσο μέχρι το φινάλε και να βρίσκει τους παίκτες, το τεχνικό επιτελείο και τους δεκάδες χιλιάδες οπαδούς της στις εξέδρες να παραληρούν!</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/1253429/ston-teliko-toy-kopa-limpertadores-i-riber-pleit-video-/"/>
      </related>
    </article>
  </body>
</html>