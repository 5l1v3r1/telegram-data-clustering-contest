<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701044-el-psoe-avala-l-acord-de-progres.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="El PSOE avala l’acord de progrés"/>
    <meta property="og:description" content="El 92% dels vots de les bases del PSOE donen via lliure a Pedro Sánchez El 44% de militants del PSC voten amb un 93,6% de suports al sí Superen en 11 punts la participació de la consulta del 2016"/>
  </head>
  <body>
    <article>
      <h1>El PSOE avala l’acord de progrés</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Jordi Alemany</a></address>
      <ul>
        <li>
          <b>El 92% dels vots de les bases del PSOE donen via lliure a Pedro Sánchez</b>
        </li>
        <li>
          <b>El 44% de militants del PSC voten amb un 93,6% de suports al sí</b>
        </li>
        <li>
          <b>Superen en 11 punts la participació de la consulta del 2016</b>
        </li>
      </ul>
      <p>Pedro Sánchez va aconseguir ahir l’aval ampli que esperava de la militància del partit per continuar l’intent de formar un govern progressista a partir del preacord que van concretar el passat 12 de novembre amb Pablo Iglesias, d’Unides Podem. L’objectiu de blindar les negociacions sembla que l’ha aconseguit la direcció del partit en obtenir un 92% de suports de les bases quan ahir a la nit estava fet el 98% de l’escrutini. Hi van participar 103.718 persones de 178.651 militants distribuïts en unes 3.000 agrupacions arreu de l’Estat espanyol, dels quals 14.276 eren del PSC, i uns 9.000, de les Joventuts Socialistes. Això suposa que van superar en més d’onze punts la mobilització de la consulta del 2016 per un acord amb Ciudadanos. Els vots favorables al sí a l’acord van arribar als 95.421, mentre que els nuls van suposar el 0,12% i els vots en blanc, el 0,95%. A aquests vots s’hi havien de sumar els 6.007 vots a favor del PSC.</p>
      <p>Pedro Sánchez va dipositar el seu vot a l’agrupació madrilenya del PSOE de Pozuelo de Alarcón quan faltaven deu minuts per a les onze del matí, rebut al carrer amb alguns xiulets i crits de “traïdor”, i “venut”, per recordar-li els casos de corrupció dels ERO a Andalusia. No va voler fer declaracions, però sí que va animar els membres de la mesa i simpatitzants que estaven a la seu a participar en les votacions.</p>
      <p>“Dones suport a l’ acord assolit entre el PSOE i Unides Podem per formar un govern progressista de coalició?” era la pregunta que la militància va poder començar a votar divendres a través del web. Un text basat en deu punts i en què el que fa referència a Catalunya, parlant de “garantir la convivència” i i un diàleg dins de la Constitució, ja ha provocat d’entrada el no d’ERC, que serà clau en la investidura de Sánchez.</p>
      <p>
        <b>Segona consulta</b>
      </p>
      <p>La direcció del PSOE va introduir als estatuts fa dos anys l’obligatorietat que fos la militància qui expressés la decisió de governar en coalició amb altres formacions o de si donava suport a la investidura d’un altre candidat que no fos del partit. El 2016, amb Sánchez al capdavant del partit, ja es va fer una altra consulta entre els militants per saber si avalaven el pacte d’investidura amb Ciudadanos (Cs), tot i que aleshores els resultat no era vinculant. A la crida d’aleshores hi va respondre la meitat de la militància –51,7% dels 189.167 afiliats– i Sánchez va obtenir el 78,9% de suports enfront del 21% de rebuig al pacte amb Cs. En aquesta ocasió, i segons van explicar ahir fonts del partit a Efe, la participacions a les poblacions petites es va enfilar al 72%, mentre que va ser menor a les grans ciutat, només al 52%</p>
      <p>El PSC van ser els primers de donar el resultats de la consulta que ja deixaven entreveure que hi hauria una majoria favorable àmplia a donar contingut al preacord amb Unides Podem. A Catalunya, tot i que la participació va ser de del 44,94% del cens (6.415 persones) d’un total de 14.276, el vot favorable va ser del 93,64%, que representa l’aval de 6.007 persones, mentre que els vots contraris a l’acord emesos van ser 335, un 5,22; els vots en blanc un 1,09%; i els vots nuls, un 0,05%. Van dipositar el seu vot de manera electrònica 773 militants i la resta ho van fer presencialment ahir a les agrupacions. En total es van habilitar 106 meses electorals a les agrupacions de Catalunya i el partit va mobilitzar 600 persones. El primer secretari de PSC, Miquel Iceta, després de votar al matí a l’agrupació dels socialistes de Sant Martí, va recordar que el 10 de novembre, tot i que el PSOE i Podem van perdre representació, els electors van donar “dos mandats molt importants”: que es formi un govern “progressista” i que a més sigui “dialogant”. Sobre la negociació va afegir que el PSC mantindrà un paper secundari, ja que serà la vicesecretària del PSOE, Adriana Lastra, qui les encapçalarà, “per evitar sorolls, confusions i contradiccions”.</p>
      <p>Tot i i que no es va arribar al cinquanta per cent de participació, sí que va ser molt més àmplia a Catalunya que la del 2016, concretament 13,5 punts per sobre. Aleshores van votar 5.940 persones, amb un 77,78% de vots a favor, un 20,69% de vots en contra, un 1,45% en blanc i un 0,08% de nuls.</p>
      <h3>LES XIFRES</h3>
      <p><b>95.421<br/></b><b>vots<br/></b>de militants del PSOE van donar el vistiplau al preacord que Sánchez i Iglesias van presentar el dia 12<br/><b>13,5<br/></b><b>punts<br/></b>per sobre de participació es va registrar al PSC respecte a la consulta del 2016 per pactar amb Cs</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1701113-borras-diu-que-els-senyals-que-arriben-del-psoe-deixen-poc-espai-per-a-l-esperanca.html"/>
      </related>
    </article>
  </body>
</html>