<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/8-articles/1700547-simplement-alicia.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Simplement Alicia"/>
    <meta property="og:description" content="Sóc nascuda al 58 i vaig ser adoctrinada per la pàtria i les seves insígnies: al matí, al pati de l'escola, nens i nenes en files separades i amb el braç alçat cantàvem Cara al Sol mentre es pujava..."/>
  </head>
  <body>
    <article>
      <h1>Simplement Alicia</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Carme Vinyoles Casas</a></address>
      <aside>
        <b>Un fulletó ranci que nega la violència masclista que mata</b>
      </aside>
      <p>Soc nascuda el 58 i vaig ser adoctrinada per la pàtria i les seves insígnies: al matí, al pati de l’escola, nens i nenes en files separades i amb el braç alçat cantàvem <i>Cara al sol</i> mentre es pujava la bandera; a la tarda, el mateix ritual, però desentonant <i>Viva España</i> –de Pemán, no de Manolo Escobar– quan l’escut de l’àguila baixava del pal. Un altre vigorós emblema –reservat per a les dones– dins de l’opressiva educació nacionalcatòlica era, efectivament, el botó: el de cosir que tant apodera Alicia Rubio, diputada de l’Assemblea de Madrid, no el del clítoris, que ens apodera a totes, dit això en termes no exclusivament simbòlics. És una vergonya haver de <i>recuperar</i> el passat perquè algú s’ha obsessionat a exportar-lo al present. Però fem-ho, almenys per saber quin pa s’hi dona. “Ara ja ets una dona”, et deien amb la primera menstruació, i començaves a rebre tovalles, tovalloles, llençols i llargues camises de dormir “per a un altre dia” en què et convertiries en abnegada esposa i mare de família. I als estius, a ca la modista, fil i agulla, vores, brodats i botons amb l’orella al serial, en la meva època <i>Simplemente María</i>,<i> </i>una serventa caiguda (Pasqua abans de Rams) i redimida per un <i>bon home</i> via matrimoni. Gràcies al <i>rescat</i> d’uns oncles amb llibres a casa vaig iniciar-me amb <i>La romana</i>, de Moravia; en la lectura, vull dir, pel que recordo. Defensem les nostres filles i netes del <i>Simplemente Alicia</i>, un fulletó ranci que, per cert, nega la violència masclista que mata.</p>
    </article>
  </body>
</html>