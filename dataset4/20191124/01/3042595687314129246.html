<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/brutalt-drept-na-skal-900-dna-testes/71854474"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T01:56:59+00:00"/>
    <meta property="og:title" content="Brutalt drept. Nå skal 900 DNA-testes"/>
    <meta property="og:description" content="11 år gamle Claudia ble funnet brutalt drept i 1996. Nå intensiveres jakten på gjerningspersonen."/>
  </head>
  <body>
    <article>
      <h1>Brutalt drept. Nå skal 900 DNA-testes</h1>
      <h2>11 år gamle Claudia ble funnet brutalt drept i 1996. Nå intensiveres jakten på gjerningspersonen.</h2>
      <address><time datetime="2019-11-24T01:56:59+00:00">24 Nov 2019, 01:56</time> by <a rel="author">Marthe Ihle</a></address>
      <p>Det er 23 år siden Claudia Ruf - bare 11 år gammel - ble kidnappet mens hun luftet naboens hund i den tyske byen Grevenbroich. Hunden kom hjem, men ikke Claudia.</p>
      <p>
        <b>To dager seinere ble hun funnet, seksuelt misbrukt og brutalt drept. <b>Fortsatt er det ingen som vet hvem som tok livet av henne.</b></b>
      </p>
      <p>Nå intensiveres jakten på gjerningspersonen. Det melder blant andre nyhetsbyrået <a href="https://www.heraldsun.com.au/truecrimeaustralia/german-police-ask-men-in-the-city-of-grevenbroich-to-take-dna-tests-to-try-to-solve-girls-murder-in-1996/news-story/db9141a4cf4b29490e3642346b5c1241">AP</a>.</p>
      <p>Nå bes menn som var eldre enn 14 år på det tidspunktet jenta ble drept, om å DNA-testes. Politiet i byen har bedt hele 900 menn stille til DNA-testing for å matche opp mot det som ble funnet på åstedet.</p>
      <h3>Viktige spor</h3>
      <p>Saken er altså gjenopptatt, og nå mener politiet at de har sikret viktige spor i saken, som kan hjelpe med å oppklare saken.</p>
      <p>Det er familien glad for. Det bekrefter faren i en video publisert i sosiale medier, ifølge <a href="https://www.bbc.com/news/world-europe-50529949">BBC</a>.</p>
      <p>
        <b>- Etter mer enn 23 års uvitenhet, er det nå en mulighet for at vi kan finne ut hva som skjedde med min datter. Gjerningspersonen har fått gjemme seg alt for lenge, sier Friedhelm Ruf ifølge kanalen.</b>
      </p>
      <p>Saken har fått mye oppmerksomhet siden den ble gjenopptatt. En polititalsmann sier ifølge BBC at de har fått dusinvis av tips.</p>
      <h3>Familiemedlemmer</h3>
      <p>Det er ikke første gang at politiet i Grevenbroich gjør noe lignende for å prøve å løse saken. I 2010 ble det hentet DNA fra 350 personer, uten hell.</p>
      <p>Det understrekes at ingen av de 900 har status som mistenkt, skriver <a href="https://news.sky.com/story/men-from-german-village-called-up-to-help-solve-claudia-rufs-murder-11868473">Sky News</a>.</p>
      <p>Rundt 480 frivillige møtte opp lørdag.</p>
      <p>Det er ikke gitt at gjerningspersonen dukker opp for å avlegge en prøve, men politiet håper at slektninger som eventuelt gjør det, kan hjelpe dem på vei.</p>
    </article>
  </body>
</html>