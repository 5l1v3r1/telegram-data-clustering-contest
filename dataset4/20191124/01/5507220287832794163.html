<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188545/"/>
    <meta property="og:site_name" content="Janam TV"/>
    <meta property="article:published_time" content="2019-11-24T01:53:23+00:00"/>
    <meta property="og:title" content="18 കാരൻ പാറമടയില്‍ വീണ് മരിച്ച സംഭവത്തിൽ നിർണ്ണായക വഴിത്തിരിവ് ; സുഹൃത്തുക്കൾ അറസ്റ്റിൽ"/>
    <meta property="og:description" content="എറണാകുളം : പെരുമ്പാവൂരില്‍ പാറമടയില്‍ വീണ് 18 വയസുകാരൻ മരിച്ച സംഭവത്തിൽ നിർണ്ണായക വഴിത്തിരിവ്. സുഹൃത്തുക്കള്‍ ശബ്ദമുണ്ടാക്കി പേടിപ്പിച്ചപ്പോഴാണ് യുവാവ്"/>
  </head>
  <body>
    <article>
      <h1>18 കാരൻ പാറമടയില്‍ വീണ് മരിച്ച സംഭവത്തിൽ നിർണ്ണായക വഴിത്തിരിവ് ; സുഹൃത്തുക്കൾ അറസ്റ്റിൽ</h1>
      <address><time datetime="2019-11-24T01:53:23+00:00">24 Nov 2019, 01:53</time> by <a rel="author">Janam TV Web Desk</a></address>
      <p>എറണാകുളം : പെരുമ്പാവൂരില്‍ പാറമടയില്‍ വീണ് 18 വയസുകാരൻ മരിച്ച സംഭവത്തിൽ നിർണ്ണായക വഴിത്തിരിവ്. സുഹൃത്തുക്കള്‍ ശബ്ദമുണ്ടാക്കി പേടിപ്പിച്ചപ്പോഴാണ് യുവാവ് പാറമടയില്‍ വീണതെന്ന് തെളിഞ്ഞു.</p>
      <p>പെരുമ്പാവൂര്‍ തങ്കളം സ്വദേശി നൗഫലാണ് വീടിന് സമീപമുള്ള പെട്ടമലയിലെ പാറമടയില്‍ വീണ് മരിച്ചത്.സംഭവത്തിൽ നൗഫലിന്‍റെ സുഹൃത്തുക്കളായ അയിരൂർ പാടം സ്വദേശികളായ ആഷിഖ്, നഹ്ബാൻ, നെല്ലിക്കുഴി സ്വദേശി ഷാഹുൽ എന്നിവരെ കോടനാട് പൊലീസ് അറസ്റ്റ് ചെയ്തു .</p>
      <p>വ്യാഴാഴ്ച വൈകിട്ടായിരുന്നു സംഭവം. സുഹൃത്തുക്കൾ പെട്ടമലയിലെ പാറക്കെട്ടിന് മുകളിൽ ഉണ്ടെന്നറിഞ്ഞ നൗഫൽ ഇവിടേക്ക് എത്തി . ഈ സമയം പുല്ലു നിറഞ്ഞ ഭാഗത്ത് ഒളിച്ചിരുന്ന പ്രതികൾ ശബ്ദമുണ്ടാക്കി വച്ച് നൗഫലിനെ ഭയപ്പെടുത്തി.</p>
      <p>ഭയന്ന നൗഫല്‍ കാൽ വഴുതി താഴേക്ക് വീണു. എന്നാൽ പട്ടിയെ കണ്ട് ഭയന്നാണ് നൗഫൽ അപകടത്തിൽപ്പെട്ടതെന്നായിരുന്നു സംഭവ ദിവസം സുഹൃത്തുക്കള്‍ പറഞ്ഞത്. കൂടുതല്‍ ചോദ്യം ചെയ്തതോടെ ഇവര്‍ കുറ്റം സമ്മതിച്ചു. മൂന്ന് പ്രതികളും നിരവധി ക്രിമിനല്‍ കേസുകളില്‍ പ്രതിയാണ്.</p>
    </article>
  </body>
</html>