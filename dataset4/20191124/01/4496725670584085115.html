<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1698797-les-cireres-protagonistes-de-l-agenda-del-pages-2020.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="Les cireres, protagonistes de l’Agenda del Pagès 2020"/>
    <meta property="og:description" content="El dia 30 surt a la venda una nova edició de l'agenda, amb consells sobre agricultura i jardineria En el monogràfic es parla de les cireres i les seves propietats Als quioscos fins al 12 de gener"/>
  </head>
  <body>
    <article>
      <h1>Les cireres, protagonistes de l’Agenda del Pagès 2020</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Miquel Riera</a></address>
      <ul>
        <li>
          <b>El dia 30 surt a la venda una nova edició de l’agenda, amb consells sobre agricultura i jardineria</b>
        </li>
        <li>
          <b>En el monogràfic es parla de les cireres i les seves propietats</b>
        </li>
        <li>
          <b>Als quioscos fins al 12 de gener</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/58/92/alta/780_0008_5892530_822ffd012847fdc3c772d65f7f7e4385.jpg"/>
          <figcaption>Una de les pàgines del monogràfic sobre les cireres EL PUNT AVUI.</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892528_668e4f1b299ec5762447d5bd305adaaa.jpg"/>
          <figcaption>La portada de l’agenda de l’any vinent EL PUNT AVUI.</figcaption>
        </figure>
        <figure>
          <img src="https://www.elpuntavui.cat/imatges/58/92/alta/780_0008_5892529_521c51daeb199d625485233a6a944d39.jpg"/>
          <figcaption>Una de les pàgines del monogràfic sobre les cireres EL PUNT AVUI.</figcaption>
        </figure>
      </slideshow>
      <p>El Punt Avui posa a la venda a partir del dissabte 30 de novembre una nova edició de l’ <a href="https://www.elpuntavui.cat/agendadelpages">Agenda del Pagès</a> , que es podrà comprar a la majoria de llibreries i quioscos per 4,95 euros fins al dia 12 de gener. L’Agenda del Pagès és un producte pensat com una agenda setmanal amb tots els consells per a la gent que treballa a pagès, però també per als aficionats a l’horticultura i la jardineria.</p>
      <p>L’Agenda del Pagès arriba als 35 anys d’existència fidel als seus orígens, com a eina útil i pràctica per a tothom. L’edició del 2020 té 208 pàgines, distribuïdes en tres grans blocs. En el primer hi ha l’agenda de l’any amb les dites populars, el calendari agrari i fiscal, les feines als camps i als horts, l’arboricultura, la jardineria, la ramaderia, l’aviram, l’apicultura, la maquinària i les fires, setmana a setmana i mes a mes. El segon apartat inclou un directori d’adreces, taules de preus, climodiagrames, els mercats tradicionals i ecològics als pobles de Catalunya i les festes tradicionals.</p>
      <p>L’Agenda del Pagès, que edita el Grup Hermes, està codirigida per Anna Roca i Josep Guix, que disposen d’un grup de col·laboradors per tot el territori. Les il·lustracions que acompanyen el monogràfic i l’agenda són de Tavi Algueró i el dibuix de la portada és de Josep Duixans. De la maquetació se n’han encarregat Núria Rudilla i Florent Morante.</p>
      <p>Finalment hi ha el tercer bloc, dedicat aquest any a les cireres, que, tal com s’assegura en el pròleg de la publicació, és “la perla vermella”. “Producte de color intens i uniforme, és la joia de la corona de les fruites del mes de juny”, escriuen en el pròleg de l’agenda Josep Guix i Anna Roca.</p>
      <p>En el monogràfic es fa un recorregut per la història d’aquesta apreciada fruita, que es creu que prové dels països de la zona del mar Negre i el mar Caspi, des d’on es va expandir, durant l’Imperi romà, fins a arribar als continents europeu i asiàtic. També se’n detallen les característiques de les principals varietats.</p>
      <p>En el monogràfic es proposa als lectors fer una passejada pels cirerers dels Països Catalans (de nord a sud): Ceret, l’Empordà, Sant Pau d’Ordal (a l’Alt Penedès) i Bràfim (a l’Alt Camp), el Baix Llobregat, el Segrià i la Ribera d’Ebre i la Terra Alta, i finalment, el Baix Maestrat, a la Salzadella. Tots ells presentats per fructicultors que, majoritàriament, es dediquen al conreu de la cirera de manera parcial.</p>
      <p>D’altra banda, per a compres de 10 agendes o més a preu reduït, els interessats poden contactar amb el servei d’atenció al client al 972 18 64 80.</p>
    </article>
  </body>
</html>