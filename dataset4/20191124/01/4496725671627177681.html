<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701011-el-gran-recapte-recull-mes-de-4-000-tones-d-aliments.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T01:00:00+00:00"/>
    <meta property="og:title" content="El Gran Recapte recull més de 4.000 tones d’aliments"/>
    <meta property="og:description" content="La primera estimació sobre la recol·lecta del Banc dels Aliments queda lleugerament per sota del registre de l'edició anterior Fins al 15 de desembre encara s'hi pot contribuir via web"/>
  </head>
  <body>
    <article>
      <h1>El Gran Recapte recull més de 4.000 tones d’aliments</h1>
      <address><time datetime="2019-11-24T01:00:00+00:00">24 Nov 2019, 01:00</time> by <a rel="author">Xavi Aguilar</a></address>
      <ul>
        <li>
          <b>La primera estimació sobre la recol·lecta del Banc dels Aliments queda lleugerament per sota del registre de l’edició anterior</b>
        </li>
        <li>
          <b>Fins al 15 de desembre encara s’hi pot contribuir via web</b>
        </li>
      </ul>
      <p>El rebost dels bancs dels aliments torna a fer molt de goig. La solidaritat dels catalans va tornar a fer-se evident en l’onzena edició del Gran Recapte, que va assolir un nou èxit recollint més de 4.000 tones d’aliments per repartir al llarg de l’any entre els més necessitats. Aquestes són les primeres estimacions dels organitzadors, que celebren la gran implicació voluntària de la ciutadania i recorden que durant unes setmanes encara es podrà continuar fent aportacions a la plana web Granrecapteonline.com.</p>
      <p>Els quatre milions de quilos de menjar recollits entre divendres i dissabte són una projecció aproximada que s’ha fet des de l’organització a partir dels aliments recollits en les principals naus d’emmagatzematge fins a un cert moment i basant-se en les estadístiques d’anys anteriors. “El recompte definitiu arribarà més endavant, però creiem que serà una xifra similar a la de l’any passat, potser una mica més baixa”, indiquen fonts de l’organització.</p>
      <p>Demà començarà el procés de control dels aliments rebuts i es començaran a repartir els primers lots per la xarxa de 700 entitats d’iniciativa social que col·laboren amb els bancs d’aliments i que atenen 196.000 persones desafavorides.</p>
      <p>Roser Brutau, presidenta de la Federació Catalana de Bancs dels Aliments, es mostrava ahir molt gratament sorpresa: “Malgrat que són ja onze les edicions en què hem hagut d’apel·lar a la solidaritat col·lectiva, la gent continua responent amb un ferm compromís i fent-nos costat.”</p>
      <p>
        <b>Els voluntaris ho són tot</b>
      </p>
      <p>Els més de quatre milions de quilos d’aliments recollits –l’organització incidia especialment en la necessitat de llet, oli i conserves– són fruit de la solidaritat dels catalans, però gran part de l’èxit s’ha d’atribuir al paper que fan els voluntaris que són als supermercats on s’articula la recollida. “Ells són la clau per tenir un bon recapte”, admeten els organitzadors, que avisen que els ha costat arribar a mobilitzar 28.200 voluntaris.</p>
      <p>Ho exemplificava l’Anna, que recollia aliments en un súper del Maresme: “El que importa és que quan els clients entren agafin la bossa de recollida. Amb això ja hi ha molt guanyat, perquè els fa pensar qui hi ha al darrere”, explicava abans de constatar que “cada cop hi ha més gent que n’està al cas i ve directa a buscar-la”. “Tot i que de vegades sents alguna mala resposta, l’experiència compensa clarament, sobretot quan algú t’arriba amb el carro ben ple”, hi afegia.</p>
      <h3>LES XIFRES</h3>
      <p><b>4.452<br/></b><b>tones d’aliments<br/></b>es van recollir en l’edició del 2018 del Gran Recapte un cop es va completar el recompte final.<br/><b>3.000<br/></b><b>punts de recollida<br/></b>d’aliments repartits pel territori van ser assistits durant dos dies per 28.200 voluntaris.<br/><b>21<br/></b><b>per cent<br/></b>dels aliments que es reparteixen al llarg de l’any es recullen durant la campanya del gran recapte.</p>
      <h3>La iniciativa als mercats, un èxit que s’ampliarà</h3>
      <p>Una de les novetats del gran recapte d’enguany ha estat l’oferta de vals solidaris disponibles en cinc mercats municipals de Barcelona que permetran abastir els més necessitats de productes frescos i de temporada. Els tiquets tenien un import de tres euros i estaven disponibles a les diferents parades. Els clients que els adquirien els podien dipositar en una urna i, un cop s’hagin recomptat, es transformaran en vals de compra pel crèdit corresponent al que els ciutadans hagin aportat a cadascuna de les parades. Aquests xecs de compra seran cedits a entitats socials que atenen les persones en situació de pobresa en l’entorn de cadascun dels mercats, de manera que també es fomenta el consum de proximitat.</p>
      <p>Els vals, però, només es podien comprar en cinc mercats barcelonins que no tenen associat un supermercat, on solen ser els punts de recollida. Molts compradors habituals d’altres grans mercats de la ciutat van demanar amb insistència pels tiquets, un fet que ha de dur l’organització a començar a buscar fórmules per ampliar aquesta acció en el futur.</p>
    </article>
  </body>
</html>