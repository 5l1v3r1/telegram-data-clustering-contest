<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-news/overview-of-crop-damage-by-central-team-abn-97-2021444/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T01:58:31+00:00"/>
    <meta property="og:title" content="केंद्रीय पथकाकडून पीक नुकसानीचा आढावा"/>
    <meta property="og:description" content="शेतकऱ्यांशी संवाद साधून घेतली माहिती"/>
  </head>
  <body>
    <article>
      <h1>केंद्रीय पथकाकडून पीक नुकसानीचा आढावा</h1>
      <h2>शेतकऱ्यांशी संवाद साधून घेतली माहिती</h2>
      <address><time datetime="2019-11-24T01:58:31+00:00">24 Nov 2019, 01:58</time> by <a rel="author">लोकसत्ता टीम</a></address>
      <p>राज्यात परतीच्या व अवकाळी अतिवृष्टीमुळे शेतपिकांचे मोठय़ा प्रमाणात नुकसान झाले. या पावसाने खरीप हंगामातील पिके हातची गेली. त्या नुकसानीचे पंचनामे जिल्हा प्रशासनाने केले आहेत. त्याबाबत प्रत्यक्ष पाहणी करून केंद्र शासनाला अहवाल सादर करण्यासाठी केंद्रीय कृषी विभागाच्या पाहणी पथकाद्वारे शनिवारी जिल्’ातील अकोला आणि बाळापूर या तालुक्यातील गावांमधील पीक परिस्थितीची पाहणी केली. यावेळी पथकाने शेतकऱ्यांशी संवाद साधून नुकसानीचा आढावा घेतला.</p>
      <p>केंद्रीय पाहणी पथकाचे प्रमुख केंद्र शासनाचे आर.पी.सिंग व त्यांच्यासोबत विभागीय आयुक्त पीयूष सिंग, अपर जिल्हाधिकारी नरेंद्र लोणकर, कृषी सहसंचालक सुभाष नागरे, जिल्हा अधीक्षक कृषी अधिकारी मोहन वाघ, उपविभागीय अधिकारी नीलेश अपार, तहसीलदार विजय लोखंडे, पुरुषोत्तम भुसारी यांच्यासह इतर संबंधित अधिकारी पाहणी दौऱ्यात उपस्थित होते. अकोला तालुक्यातील म्हैसपूर येथून नुकसानग्रस्त भागाच्या पाहणीस सुरुवात केली. गजानन अडकने यांच्या शेतातील ज्वारी व कपाशी पिकाची पथक प्रमुखांनी पाहणी केली. शेतकऱ्यांशी संवाद साधून पथकाने त्यांच्या समस्या, झालेले एकंदरीत नुकसानाची माहिती जाणून घेतली. पुढे कापशी तलाव गावातील पिकाची पाहणी करून आढावा घेतला. या गावातील शेतकरी गणेश चतरकर यांनी सांगितले, की अवकाळी पावसामुळे शेतातील उभे पीक हातचे गेले आहे. गोरेगाव खुर्द येथील शशिकांत खंडारे यांच्यासह या भागातील शेतीतील सोयाबीन पिकाचे अवकाळी पावसामुळे मोठे नुकसान झाल्याचे पथक पाहणीत दिसून आले. खंडारे यांच्या शेतातील सोयाबीन पूर्णपणे खराब झाले असून खर्च निघत नसल्याने त्यांनी शेतातील सोयाबीन काढले नसल्याचे दिसून आले. पथकाने बाळापूर तालुक्यातील भरतपूर येथील दिनकर ताले, प्रवीण सदांशिव तसेच नकाशी येथील रामकृष्ण तायडे व जयश्री सोनवणे यांच्या शेतीतील नुकसानीची पाहणी केली.</p>
      <p>
        <b>काही मिनिटांमध्ये आटोपला दौरा</b>
      </p>
      <p>अतिवृष्टीमुळे पिकांच्या नुकसानीची पाहणी करण्यासाठी केंद्रीय पथकाने शनिवारी अकोला जिल्हय़ाचा दौरा केला. यावेळी त्यांनी निवडक नुकसानग्रस्त शेतीला भेटी देऊन पाहणी केली. प्रत्येक शेतामध्ये चार ते पाच मिनिटे पाहणी करून पथकाने आपला हा दौरा आटोपता घेतला. यावेळी शेतकऱ्यांनी आपल्या व्यथा मांडून भरीव मदत देण्याची मागणी केली.</p>
      <p>
        <b>बुलढाणा जिल्हय़ात पाहणी</b>
      </p>
      <p>अकोला जिल्हय़ातील नुकसानग्रस्त भागाची पाहणी केल्यावर केंद्रीय पथक बुलढाणा जिल्हय़ात दाखल झाले. बुलढाणा जिल्हय़ातील खामगाव तालुक्यासह इतर भागातील गावांमध्ये जाऊन पथकाने पाहणी केली. शेतकऱ्यांशी संवाद साधून त्यांनी नुकसानीची माहिती जाणून घेतली.</p>
      <related>
        <a href="https://www.loksatta.com/maharashtra-vidhansabha-election2019-news/bjp-is-of-the-view-that-ajit-pawars-appointment-as-ncp-legislative-party-leader-was-valid-and-appointment-of-jayant-patil-in-his-place-today-is-invalid-scj-81-2021339/"/>
      </related>
    </article>
  </body>
</html>