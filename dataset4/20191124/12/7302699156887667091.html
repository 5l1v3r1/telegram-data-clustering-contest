<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112741"/>
    <meta property="og:site_name" content="MGR Online"/>
    <meta property="article:published_time" content="2019-11-24T12:31:00+00:00"/>
    <meta property="og:title" content="&quot;ไวลด์&quot; ประกาศศักดาเถลิงแชมป์ &quot;ลากูน่า ภูเก็ต ไตรกีฬา&quot; สมัยที่ 3"/>
    <meta property="og:description" content="รูดี้ ไวลด์ และ อิโมเจน ซิมมอนด์ ชาวสวิตเซอร์แลนด์ จูงมือคว้าแชมป์คนเหล็กฝ่ายชายและฝ่ายหญิงในรายการลากูน่าภูเก็ตไตรกีฬาในปีที่ 26"/>
  </head>
  <body>
    <article>
      <h1>"ไวลด์" ประกาศศักดาเถลิงแชมป์ "ลากูน่า ภูเก็ต ไตรกีฬา" สมัยที่ 3</h1>
      <address><time datetime="2019-11-24T12:31:00+00:00">24 Nov 2019, 12:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011663201.JPEG"/>
      </figure>
      <p>รูดี้ ไวลด์ และ อิโมเจน ซิมมอนด์ ชาวสวิตเซอร์แลนด์ จูงมือคว้าแชมป์คนเหล็กฝ่ายชายและฝ่ายหญิงในรายการลากูน่าภูเก็ตไตรกีฬาในปีที่ 26<br/><br/>รูดี้ ไวลด์ เข้าเส้นชัยเป็นอันดับ 1 คว้าแชมป์ 3 สมัยของรายการฯ ด้วยเวลา 02:21:07 โดยทิ้งห่างคู่ต้อสู้ดีกรีแชมป์ลากูน่าภูเก็ตไตรกีฬา 3 สมัยอย่าง ไมเคิล เรเลิร์ท (เยอรมนี) ไปเพียงไม่ถึง 2 นาที โดยไมเคิลเข้าเส้นชัยด้วยเวลา 02:22:34 ตามด้วย คริสตอฟ ฮาดาซ จากประเทศโปแลนด์ เข้าเส้นชัยเป็นอันดับที่ 3 ด้วยเวลา 02:26:20<br/><br/>แชมป์อันดับที่ 1 ในการแข่งขันประเภทหญิงตกเป็นของอิโมเจน ซิมมอนด์ จากประเทศสวิตเซอร์แลนด์ คว้าแชมป์การแข่งขันลากูน่าภูเก็ตไตรกีฬาเป็นครั้งแรก โดยทำเวลาไปทั้งสิ้น 02:33:14 ตามมาด้วยอันดับที่ 2 ได้แก่ เอ็มมา พัลลานท์ (สหราชาอาณาจักร) เข้าเส้นชัยด้วยเวลา 02:39:31 และ ดิมิทรี ลี ดุค ชาวออสเตรเลีย (02:46:12) เป็นอันดับที่ 3 ประเภทหญิง<br/><br/>ชาวภูเก็ตและผู้ร่วมชมงานต่างส่งกำลังใจและร่วมเชียร์นักไตรกีฬากว่า 1,000 คน จาก 51 ประเทศทั่วโลก ที่ร่วมแข่งขันรายการลากูน่าภูเก็ตไตรกีฬาระยะเต็ม ประกอบด้วยการแข่งขันว่ายน้ำ 1.8 กม. ปั่นจักรยาน 50 กม. ต่อด้วยวิ่ง 12 กม. ชิงเงินรางวัล 20,000 ดอลล่าร์สหรัฐ และไตรกีฬาระยะสั้น “25 ฟอร์ 25 สปรินท์”<br/><br/>การแข่งขันฯจัดขึ้น ณ ลานกิจกรรมริมน้ำลากูน่าโกรฟ ใจกลางลากูน่าภูเก็ต รีสอร์ทครบวงจรชั้นนำแห่งเอเชีย เปิดฉากการแข่งขันที่หน้าหาดของโรงแรมด้วยบรรยากาศที่แจ่มใส ขับกล่อมด้วยคลื่นลมของทะเลอันดามัน และเมื่ออากาศร้อนของเกาะภูเก็ตเริ่มปะทะเข้ามาในช่วงสาย ยิ่งเพิ่มความท้าทายของการแข่งขันจักรยานและวิ่งไปด้วย<br/><br/>“ผมรู้สึกดีมากๆกับการแข่งขันในวันนี้ สำหรับผมแล้วลากูน่าภูเก็ตไตรกีฬาเปรียบเสมือนบ้านอีกหลัง ผมรู้สึกดีมากๆในช่วงเวลาที่อยู่ที่นี่ ได้พบกับผู้คนที่เป็นมิตร ทำให้นึกถึงความทรงจำเก่าๆจากครั้งที่ที่ผ่านมา โดยเฉพาะอย่างยิ่ง การคว้าแชมป์เป็นครั้งที่ 3 ด้วยผลการแข่งขันที่น่าพอใจ มันทำให้ผมมีความสุขมาก และหวังว่าจะได้กลับมาแข่งที่นี่อีกในปีหน้า” รูดี้ กล่าว<br/><br/>เมื่อเอ่ยถึงช่วงเวลาระหว่างการแข่งขัน รูดี้กล่าวว่า “ผมเริ่มจากการทำเวลาว่ายน้ำให้ดี เพราะรู้ว่าไมเคิล เรเลิร์ท พยายามที่จะเว้นระยะห่างของตัวเขาเองกับนักกีฬาคนอื่นๆ ผมจึงเร่งตามให้ทัน และเราทั้งคู่ต่างต้องใช้ความพยายามเป็นอย่างมากในช่วงแรกของการปั่นจักรยาน ทำให้เราทิ้งห่างนักกีฬาคนอื่นมาได้ซึ่งเป็นข้อได้เปรียบของการเป็นผู้นำตั้งแต่ตอนนั้น ผมสามารถทิ้งระยะห่างและเป็นผู้นำในช่วง 2-3 กิโลเมตรแรกของช่วงวิ่ง เป็นส่วนช่วยในการวิ่งช่วงกิโลเมตรสุดท้าย เนื่องจากเป็นจุดที่ยากมากเพราะต้องวิ่งท่ามกลางแดดที่ร้อนจัด”<br/><br/>เมื่อเอ่ยถึงชัยชนะครั้งแรกของสนามลากูน่าภูเก็ตไตรกีฬา อิโมเจน กล่าวว่า “ฉันรู้สึกตื้นตันใจเป็นอย่างมาก เพราะมันเป็นการแข่งขันที่ดุเดือดมากในสนามวันนี้ ฉันจึงตัดสินใจใช้กลยุทธ์ผลักดันตัวเองอย่างหนักในช่วงแรก และผลที่ออกมาก็คุ้มค่าจริงๆ ฉันสามารถทิ้งห่างคนอื่นๆในช่วงวิ่ง ที่เหลือคือการวิ่งฝ่าความร้อนไปให้ได้ ฉันดีใจมากที่ได้กลับมาแข่งที่นี่อีกครั้งและจบท้ายปีการแข่งขันด้วยผลที่น่าพอใจ ผู้คนที่นี่ต่างออกมาเชียร์และให้กำลังใจพวกเรา ซึ่งน่าประทับใจมาก รวมไปถึงอาสาสมัครที่น่ารักไม่แพ้กัน ขอบคุณมากๆค่ะ”<br/><br/>ผู้ชมชาวไทยต่างให้ความสนใจกับการปรากฏตัวของ จเร เจียรนัย คว้าตำแหน่งแชมป์คนไทยอันดับที่ 1 อีกครั้ง (02:39:38) ในฐานะแชมป์คนไทย 9 ปีซ้อน และแชมป์ชาวไทยฝ่ายหญิงตกเป็นของณิชกานต์ รัตนาภรณ์ ทำเวลา 03:17:06 คว้าตำแหน่งแชมป์คนไทยฝ่ายหญิง 4 ปีซ้อน นอกจากนี้ ยังมี “เมจิ” อโณมา คุ๊ก ลงแข่งขันรายการลากูน่าภูเก็ตไตรระยะเต็มเป็นครั้งแรก จบลงด้วยเวลา 04:15:20<br/><br/>สำหรับการแข่งขันรายการไตรกีฬาระยะสั้น “25 ฟอร์ 25 สปรินท์” ประกอบด้วยระยะทางรวม 25 กม. (ว่ายน้ำ 0.5 กม. ปั่นจักรยาน 18.5 กม. และวิ่ง 6 กม.) แชมป์ตกเป็นของ โอลิเวอร์ ทร็อทท์ (01:02:24) ในประเภทชาย และ รีเบคก้า เคอร์แวน-รอดเจอร์ (01:18:46) ในประเภทหญิง<br/><br/>การแข่งขันในวันนี้เป็นรายการต่อเนื่องมาจากกิจกรรม “วิ่งการกุศลลากูน่าภูเก็ตไตร ก้าวต่อไปด้วยกัน” จัดขึ้นเมื่อวานนี้ (23 พฤศจิกายน) โดยมีนักวิ่งระยะ 2 กม. 5 กม. และ 10 กม. กว่า 1,100 คนเข้าร่วมการแข่งขัน โดยลากูน่าภูเก็ตระดมทุนจากกิจกรรมวิ่งการกุศลฯ ผ่านกองทุนเพื่อเด็กซีเอฟเอฟ (Children First Fund) เพื่อช่วยเหลือเด็กๆกว่า 400 ชีวิต ณ บ้านเด็กกำพร้าและสถานรับเลี้ยง 7 แห่งในภูเก็ต และมูลนิธิก้าวคนละก้าว เพื่อช่วยเหลือโรงพยาบาลในประเทศไทย<br/><br/>Results: 26th Laguna Phuket Triathlon (24 Nov)<br/>Men Swim Bike Run Overall<br/>1 Ruedi Wild (CHE) 00:23:41 01:11:22 00:43:56 02:21:07<br/>2 Michael Raelert (DEU) 00:23:30 01:11:28 00:45:31 02:22:34<br/>3 Krzysztof Hadas (POL) 00:26:20 01:16:47 00:40:59 02:26:20<br/>4 Tim Meyer (DEU) 00:26:20 01:15:53 00:42:49 02:27:26<br/>5 Per Van Vlerken (DEU) 00:24:51 01:15:10 00:45:35 02:27:43<br/><br/>Women Swim Bike Run Overall <br/>1 Imogen Simmonds (CHE) 00:26:32 01:16:49 00:47:32 02:33:14<br/>2 Emma Pallant (GBR) 00:27:51 01:23:15 00:46:03 02:39:31<br/>3 Dimity Lee-Duke (AUS) 00:29:10 01:22:28 00:51:50 02:46:12<br/>4 Sylvia Gehnboeck (AUT) 00:30:59 01:21:10 00:55:56 02:50:54<br/>5 Laura Wood (NZL) 00:27:09 01:28:53 00:55:57 02:54:36<br/><br/>Results: 25 For 25 Sprint (24 Nov)<br/>Overall Men Swim Bike Run Overall<br/>1 Oliver Trott (GBR) 00:07:36 00:30:28 00:22:08 01:02:24<br/>Overall Women <br/>1 Rebecca Kirvan-Rodgers (GBR) 00:10:41 00:34:17 00:30:52 01:18:46<br/><br/>Results: LPT Charity Fun Run (23 Nov) - 10K<br/>1 Dmitry Yakukhny (RUS) 00:40:07.1<br/>2 Nuttee Seepech (THA) 00:40:19.3<br/>3 Boris Angerer (DEU) 00:40:46.6</p>
      <figure>
        <img src="https://mpics.mgronline.com/pics/Images/562000011663202.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112741"/>
      </related>
    </article>
  </body>
</html>