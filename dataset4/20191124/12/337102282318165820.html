<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%D9%87%D9%81%D8%AA-%D9%85%D8%A7%D9%87-%DA%AF%D8%B0%D8%B4%D8%AA%D9%87-%DB%B1%DB%B2%DB%B3-%D9%85%D9%88%D8%B1%D8%AF-%D8%AE%D8%B4%D9%88%D9%86%D8%AA-%D8%AC%D9%86%D8%B3%DB%8C-%D8%A8%D8%B1%D8%B6%D8%AF-%D8%B2%D9%86%D8%A7%D9%86-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AB%D8%A8%D8%AA-%D8%B4%D8%AF%D9%87-%D8%A7%D8%B3%D8%AA-20191124/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-24T12:17:06+00:00"/>
    <meta property="og:title" content="در هفت ماه گذشته ۱۲۳ مورد خشونت جنسی برضد زنان در افغانستان ثبت شده است"/>
    <meta property="og:description" content="کمیسیون مستقل حقوق بشر افغانستان، امروز شنبه ۲ قوس/۲۳ نوامبر گزارش تازه‌ای در مورد خشونت‌های جنسی برضد بانوان نشر کرد.در این گزارش آمده که خشونت‌های جنسی برضد زنان از تابوهای جامعه افغانستان است و همواره کتمان می‌شود."/>
  </head>
  <body>
    <article>
      <h1>در هفت ماه گذشته ۱۲۳ مورد خشونت جنسی برضد زنان در افغانستان ثبت شده است</h1>
      <address><time datetime="2019-11-24T12:17:06+00:00">24 Nov 2019, 12:17</time> by <a rel="author">زکریا حسنی - کابل</a></address>
      <p>
        <b>کمیسیون مستقل حقوق بشر افغانستان، امروز شنبه ۲ قوس/۲۳ نوامبر گزارش تازه‌ای در مورد خشونت‌های جنسی برضد بانوان نشر کرد.<br/>در این گزارش آمده که خشونت‌های جنسی برضد زنان از تابوهای جامعه افغانستان است و همواره کتمان می‌شود.</b>
      </p>
      <p>در این گزارش کمیسیون مستقل حقوق بشر افغانستان که موارد خشونت‌های جنسی برضد زنان در ۷ ماه نخست سال روان خورشیدی بررسی شده، آمده که همه ساله، زنان و دختران زیادی قربانی خشونت‌های جنسی در افغانستان می‌شوند.</p>
      <p>در این گزارش تاکید شده که خشونت جنسی، جنایتی است که تبدیل به یکی از مشکلات جدی زنان افغانستان شده است.</p>
      <p>به بنیاد این بررسی تازه کمیسیون حقوق بشر افغانستان، در هفت ماه گذشته نزدیک به ۱۲۳ مورد خشونت جنسی برضد زنان در سراسر افغانستان ثبت شده است که ۲۴ مورد آن تجاوز جنسی، ۳۰ مورد آن آزار و اذیت جنسی، ۲۴ مورد دیگر رابطه نامشروع شوهر با دیگران، ۲۳ مورد هم وادار کردن زن به تن‌فروشی و ۷ مورد دیگر نیز سقط اجباری جنین بوده است.</p>
      <p>همچنین، گزارش کمیسیون مستقل حقوق بشر افغانستان نشان می‌دهد که در ۷ ماه نخست سال جاری خورشیدی ۲ هزار و ۷۶۲ مورد خشونت برضد زنان انجام شده که ۴ درصد آن، خشونت‌های جنسی بوده است.</p>
      <p>در کنار این، ۱ هزار و ۴۱ مورد از مجموع موارد خشونت‌ها برضد زنان، خشونت‌های روانی و کلامی بوده و ۸۶۱ مورد دیگر نیز خشونت فیزیکی بوده است. خشونت‌های اقتصادی و دیگر انواع خشونت‌ها نیز به ترتیب ۴۸۵ مورد و ۲۵۲ مورد توسط کمیسیون حقوق بشر ثبت شده است.</p>
      <p>به بنیاد این گزارش، خشونت‌ها برضد زنان در سال جاری ۸ درصد افزایش یافته است.</p>
      <p>دادستانی کل افغانستان نیز در مورد خشونت‌ها برضد زنان گفته که در سال جاری خورشیدی، به بیش از ۲ هزار و ۵۰۰ مورد خشونت برضد زنان رسیدگی کرده است که از این میان ۱۴۹ مورد آن پرونده‌هایی مربوط به خشونت‌های جنسی بوده است.</p>
      <p>افزون به این، در گزارش کمیسیون حقوق بشر افغانستان به پیامدهای خشونت برضد زنان نیز اشاره شده است. در این گزارش تاکید شده که خشونت برضد زنان در ۸.۲ درصد آنان مشکلات روحی و روانی، در ۱.۷ درصد نیز روحیه اقدام به خودکشی و در ۳۷.۱ درصد هم حس بی‌سرنوشتی را ایجاد کرده است.</p>
      <p>رو آوردن به فحشا و زنا، گرفتاری به بیماری های گوناگون جنسی و معلولیت اعضای بدن نیز از پیامدهای دیگر خشونت برضد زنان است که در گزارش کمیسیون حقوق بشر اشاره شده است.</p>
      <p>افغانستان یکی از کشورهای سنتی است که سنت، همزمان با چند دهه جنگ دوامدار، زمینه را برای اعمال خشونت‌های گوناگون برضد زنان فراهم کرده است.</p>
    </article>
  </body>
</html>