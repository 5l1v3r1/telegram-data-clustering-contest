<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301761/%D9%85%D9%85%D9%86%D9%88%D8%B9%DB%8C%D8%AA-%D9%87%D8%A7%DB%8C-%D8%AA%D8%B1%D8%A7%D9%81%DB%8C%DA%A9%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%81%D8%B1%D8%AF%D8%A7-%D8%AF%D8%B1-%D9%85%DB%8C%D8%AF%D8%A7%D9%86-%D8%A7%D9%86%D9%82%D9%84%D8%A7%D8%A8-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:51:28+00:00"/>
    <meta property="og:title" content="ممنوعیت‌های ترافیکی راهپیمایی فردا در میدان انقلاب اعلام شد"/>
    <meta property="og:description" content="جانشین رییس پلیس راهنمایی و رانندگی تهران بزرگ، محدودیت‌ها و ممنوعیت‌های ترافیکی ویژه راهپیمایی محکومیت ناآرامی‌های اخیر در تهران را تشریح کرد."/>
  </head>
  <body>
    <article>
      <h1>ممنوعیت‌های ترافیکی راهپیمایی فردا در میدان انقلاب اعلام شد</h1>
      <address>
        <time datetime="2019-11-24T12:51:28+00:00">24 Nov 2019, 12:51</time>
      </address>
      <p>جانشین رییس پلیس راهنمایی و رانندگی تهران بزرگ، محدودیت‌ها و ممنوعیت‌های ترافیکی ویژه راهپیمایی محکومیت ناآرامی‌های اخیر در تهران را تشریح کرد.</p>
      <p><b>سرهنگ سید الوالفضل موسوی پور در گفت‌وگو با<a href="https://www.isna.ir/service/Social/3007"> ایسنا </a></b>درباره تدابیر ترافیکی پلیس برای برگزاری راهپیمایی محکومیت ناآرامی‌های اخیر در پایتخت گفت: برابر تصمیمات اتخاذ شده در ساعت 14:30 فردا راهپیمایی مردمی برای محکومیت وقایع و اغتشاشات اخیر در  میددان انقلاب تهران برگزار خواهد شد و بر این اساس نیز پلیس راهنمایی و رانندگی یکسری محدودیت‌ها و ممنوعیت‌های ترافیکی را برای برگزاری این مراسم اجرا خواهد کرد.</p>
      <p>وی با بیان اینکه محدودیت‌ها و ممنوعیت‌های ترافیکی پلیس از ساعت 12 ظهر دوشنبه در محدوده مرکزی پایتخت آغاز خواهد شد، گفت: بر این اساس تردد تمامی وسایل نقلیه اعم از خودرو و موتورسیکلت در معابر منتهی به میدان انقلاب اسلامی ممنوع بوده و در همین راستا تردد کلیه وسایل نقلیه در خیابان آزادی از تقاطع توحید آزادی به سمت شرق، تردد کلیه وسایل نقلیه در خیابان انقلاب از میدان فردوسی به سمت غرب، تردد کلیه وسایل نقلیه در خیابان کارگر از میدان حر به سمت شمال و تردد کلیه وسایل نقلیه در خیابان کارگر شمالی از بلوار کشاورز به سمت جنوب ممنوع است.</p>
      <p>موسوی پور با بیان اینکه توقف وسیله نقلیه در طول مسیرهای منتهی به میدان انقلاب در خیابان‌های آزادی، انقلاب و کارگر نیز ممنوع است، گفت: چنانچه مأموران پلیس راهور با چنین خودروهایی روبه‌رو شوند نسبت به جابجایی خودروها اقدام خواهند کرد.</p>
      <p>به گفته وی، در خیابان‌های دارای تقاطع با مسیرهای راهپیمایی مانند جمالزاده، 16 آذر، اسکندری، فخررازی، 12 فروردین، دانشگاه، قدس و... نیز محدودیت تردد اعمال شده اما در خیابان‌های ولیعصر، جمهوری و حافظ ممنوعیت ترددی وجود ندارد.</p>
      <p>جانشین رییس پلیس راهنمایی و رانندگی تهران بزرگ در مورد مسیر حرکت خط یک سامانه اتوبوس‌های تندرو نیز گفت: این اتوبوس‌ها با پرشدن میدان انقلاب از راهپیمایان از مسیر جایگزین خط ویژه خیابان جمهوری تردد خواهند کرد و حد فاصل میدان جمهوری تا خیابان فردوسی را از این مسیر عبور خواهند کرد.</p>
      <p>وی با بیان اینکه تمهیدات لازم برای افزایش محدودیت‌های ترافیکی در صورت افزایش جمعیت راهپیمایان اتخاذ شده است،  اظهارکرد: در صورت افزایش جمعیت با تشخیص فرماندهی، امکان افزایش محدودیت‌های ترافیکی وجود دارد.</p>
      <p>موسوی پور با بیان اینکه ممنوعیت‌ها و محدودیت‌های ترافیکی تا پایان مراسم و تخلیه کامل جمعیت ادامه خواهد داشت، از شهروندان خواست برای حضور در این راهپیمایی از ناوگان حمل و نقل عمومی نظیر مترو و اتوبوس استفاده کنند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301714/%D8%A2%D9%85%D8%A7%D8%AF%D9%87-%D8%A8%D8%A7%D8%B4-%D8%A2%D8%AA%D8%B4-%D9%86%D8%B4%D8%A7%D9%86%DB%8C-%D9%88-%D8%A7%D9%88%D8%B1%DA%98%D8%A7%D9%86%D8%B3-%D8%A8%D8%B1%D8%A7%DB%8C-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%AD%DA%A9%D9%88%D9%85%DB%8C%D8%AA-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7"/>
        <a href="https://www.isna.ir/news/98082616678/%D9%84%D8%B2%D9%88%D9%85-%D8%AA%D8%B9%DB%8C%DB%8C%D9%86-%D9%85%D8%AD%D9%84-%D9%87%D8%A7%DB%8C%DB%8C-%D8%A8%D8%B1%D8%A7%DB%8C-%D8%AA%D8%AC%D9%85%D8%B9%D8%A7%D8%AA-%D9%85%D8%B1%D8%AF%D9%85%DB%8C"/>
        <a href="https://www.isna.ir/news/98082818563/%D8%A7%D8%A8%D9%87%D8%A7%D9%85%DB%8C-%D8%A8%D9%87-%D9%86%D8%A7%D9%85-%D8%A7%D8%B9%D8%AA%D8%B1%D8%A7%D8%B6-%D8%AF%D8%B1-%D9%85%D8%B3%DB%8C%D8%B1-%D9%82%D8%A7%D9%86%D9%88%D9%86%DB%8C"/>
      </related>
    </article>
  </body>
</html>