<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301727/%D8%AF%D8%B1%D8%AE%D9%88%D8%A7%D8%B3%D8%AA-%D8%AF%D8%A7%D8%B1%DB%8C%D9%85-%D8%A7%D8%B2-%D8%B9%D9%88%D8%A7%D8%B1%D8%B6-%D8%B3%D8%A7%D8%AE%D8%AA-%D9%88%D8%B3%D8%A7%D8%B2-%D9%85%D8%B9%D8%A7%D9%81-%D8%B4%D9%88%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:10:28+00:00"/>
    <meta property="og:title" content="درخواست داریم از عوارض ساخت‌وساز معاف شویم"/>
    <meta property="og:description" content="ایسنا/خراسان رضوی رئیس پارک علم و فناوری خراسان گفت: یکی از مشکلات ما عوارض شهرداری است و می‌خواهیم ما را از عوارض ساخت و ساز معاف کنند."/>
  </head>
  <body>
    <article>
      <h6 class="kicker">رئیس پارک علم و فناوری خراسان:</h6>
      <h1>درخواست داریم از عوارض ساخت‌وساز معاف شویم</h1>
      <address><time datetime="2019-11-24T12:10:28+00:00">24 Nov 2019, 12:10</time> by <a rel="author">اکرم مقدسی</a></address>
      <p>ایسنا/خراسان رضوی رئیس پارک علم و فناوری خراسان گفت: یکی از مشکلات ما عوارض شهرداری است و می‌خواهیم ما را از عوارض ساخت و ساز معاف کنند.</p>
      <p>رضا قنبری امروز در جریان بازدید استاندار خراسان رضوی و رئیس سازمان صنعت، معدن و تجارت استان از پارک علم و فناوری خراسان، اظهار کرد: پارک علم و فناوری باید حلقه اتصال دانشگاه و صنعت باشد. وظیفه ما این است که فناوران و نوآوران را تربیت کنیم تا تحویل شهرک‌های صنعتی شوند. پارک علم و فناوری ۵۰ هکتار زمین دارد که ۳۷ هکتار در مشهد و بقیه در نیشابور، تربت حیدریه و گناباد است.</p>
      <p>وی افزود: ۸ مرکز رشد داریم که ۳ مرکز در شهرستان‌هاست. بیشترین تعداد مرکز رشد تخصصی در کشور را در زمینه کشاورزی، انرژی، آی‌سی‌تی و فرهنگی داریم. نمره موفقیت ما ۵۵ درصد است. ۱۱۹ استارت‌اپ عضو پارک علم و فناوری خراسان هستند و 138 شرکت فناور و 73 شرکت توسعه‌یافته به عنوان شرکت همکار داریم. در پارک علم و فناوری خراسان ۴۳۰۰ نفر تقریبا اشتغال دائم دارند، مدرک تحصیلی ۸۰ درصد افراد ارشد به بالا  میانگین سنی آنها ۳۰ سال است.</p>
      <p>قنبری با بیان اینکه کار اصلی ما به عنوان پارک علم و فناوری که اغلب بودجه نیز در این زمینه صرف می‌شود، ارتباط بین کارفرمایان عمده، شرکت‌های فناور و مراکز دانشی است، عنوان کرد: بیشترین استفاده‌کننده شرکت‌های دانش‌بنیان و فناور، بخش خصوصی هستند. ما طرح جامع عمرانی برای پارک نداشتیم اما سال گذشته مجوز را از هیأت امنا گرفتیم. پارک علم و فناوری ۳۷ هکتار است که برای توسعه آن به ۵۰ هکتار با استانداری توافق کردیم و از استاندارمی‌خواهیم تا ۶ ماه آینده تعیین تکلیف شود.</p>
      <p>قنبری خاطرنشان کرد: توسعه پارک توسط بخش خصوصی انجام می‌شود. ما از لحاظ قانونی نمی‌توانیم کار را به خود شرکت‌ها واگذار کنیم، راهکارش این است که طرح جامع عمرانی تصویب کنیم تا مانند شهرک‌های صنعتی پلاک‌بندی کرده، شماره بگیریم و سازمان صمت نیز کمک کند.</p>
      <p>رئیس پارک علم و فناوری خراسان، گفت: به برخی پارک‌ها زمین واگذار نکردند و تنها به دو استان اصفهان و خراسان زمین واگذار شده و اینکه ما برای این زمین سند نداریم، مقصر پارک خراسان است. اگر گام‌ها طی شود برای ۳۷ هکتار می‌توانیم سند بگیریم .</p>
      <p>وی با بیان اینکه در خواست دیگر ما در خصوص زیرساخت آب و برق است، عنوان کرد: درخواست دیگری نیز داریم، مشکل ما عوارض شهرداری است و می‌خواهیم ما را از عوارض ساخت و ساز معاف کند. شهرداری از شرکت‌ها برای این منظور عوارض می‌گیرد.</p>
      <p>قنبری بیان کرد: شرکت‌های دانش‌بنیان حداقل سه متولی دارند، اما مجوز را یک مجموعه می‌دهد که این برای ما مشکل ایجاد کرده است. درخواست دیگر ما بهسازی و ایمن‌سازی ورودی اصلی پارک است. یکی از مشکلات ما این است که برخی مدیران داخل استان جلوی شرکت‌ها و تکنولوژی آنها می‌ایستند که این معضل قابل حل است، مدیران ارشد مشکلی ندارند، بلکه مشکل از مدیران میانی است.</p>
      <p>انتهای پیام</p>
    </article>
  </body>
</html>