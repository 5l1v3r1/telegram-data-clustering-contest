<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561125/epeteios-ethnikis-adistasis-epimnimosuni-deisi-sto-irakleio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-24T12:48:00+00:00"/>
    <meta property="og:title" content="Επέτειος Εθνικής Αντίστασης: Επιμνημόσυνη δέηση στο Ηράκλειο"/>
    <meta property="og:description" content="Ακολούθησε κατάθεση στεφάνων στο Μνημείο του Άγνωστου Στρατιώτη"/>
  </head>
  <body>
    <article>
      <h1>Επέτειος Εθνικής Αντίστασης: Επιμνημόσυνη δέηση στο Ηράκλειο</h1>
      <address>
        <time datetime="2019-11-24T12:48:00+00:00">24 Nov 2019, 12:48</time>
      </address>
      <p>
        <b>Ακολούθησε κατάθεση στεφάνων στο Μνημείο του Άγνωστου Στρατιώτη</b>
      </p>
      <p>Με επιμνημόσυνη δέηση και κατάθεση στεφάνων στο Μνημείο του Άγνωστου Στρατιώτη τιμήθηκε σήμερα στο Ηράκλειο η επέτειος της Εθνικής Αντίστασης.</p>
      <p>Την επιμνημόσυνη δέηση τέλεσε ο Αρχιεπίσκοπος Κρήτης κ.κ. Ειρηναίος, ενώ στεφάνια κατέθεσαν στο άγαλμα του Άγνωστου Στρατιώτη: ο εκπρόσωπος της Κυβέρνησης, Γενικός Γραμματέας Εσωτερικών και Οργάνωσης Μιχάλης Σταυριανουδάκης, οι βουλευτές Ηρακλείου Μάξιμος Σενετάκης, Σωκράτης Βαρδάκης, Χάρις Μαμουλάκης, Γιώργος Λογιάδης, ο Αντιπεριφερειάρχης Ηρακλείου Νίκος Συριγωνάκης, ο Δήμαρχος Ηρακλείου Βασίλης Λαμπρινός, οι εκπρόσωποι στρατιωτικών αρχών, κομμάτων, οργανώσεων αποστράτων και αντιστασιακών οργανώσεων.</p>
      <p>Νωρίτερα στον Ιερό Μητροπολιτικό Ναό του Αγ. Μηνά τελέστηκε επίσημη Δοξολογία όπου χοροστάτησε ο Σεβασμιότατος Αρχιεπίσκοπος Κρήτης κ.κ. Ειρηναίος. Τον πανηγυρικό της ημέρας εκφώνησε η Δ/ντρια του 24ου Δημοτικού Σχολείου Ηρακλείου, Αναστασία Αράπογλου.</p>
      <p>Το μήνυμα του Περιφερειάρχη Κρήτης, Σταύρου Αρναουτάκη, για την επέτειο της Εθνικής Αντίστασης</p>
      <p>«Ως Περιφέρεια Κρήτης τιμούμε μια από τις ενδοξότερες περιόδους της Πατρίδας μας. Την αντίσταση εναντίον των στρατευμάτων Κατοχής (1941-1944) όπου οι Ελληνίδες και οι Έλληνες έγραψαν με χρυσά γράμματα στις σελίδες της παγκόσμιας ιστορίας χιλιάδες πράξεις ηρωισμού», τονίζει στο μήνυμα του για την ημέρα της Εθνικής Αντίστασης ο Περιφερειάρχης Κρήτης Σταύρος Αρναουτάκης.</p>
      <p>«Η Εθνική Αντίσταση αντικατοπτρίζει το αδούλωτο πνεύμα του ελληνικού λαού. Αποτίουμε την πρέπουσα τιμή στους ήρωες μας ζωντανεύοντας παράλληλα στις μνήμες μας τις αξίες τις οποίες υπηρέτησαν. Την ελευθερία, την ανεξαρτησία, την δημοκρατία, την αξιοπρέπεια, την ανθρωπιά. Αυτό είναι το ιστορικό μας χρέος, αυτό είναι το καθήκον μας απέναντι στις νέες και στους νέους του τόπου».</p>
      <p>Δήλωση έκανε και ο Δήμαρχος Ηρακλείου Βασίλης Λαμπρινός:</p>
      <p>«Οι αγώνες ενός λαού για την Ελευθερία του, καθορίζουν διαχρονικά την ιστορική του πορεία και αποτελούν φωτεινό παράδειγμα στις επερχόμενες γενιές.</p>
      <p>Η Εθνική Αντίσταση εναντίον των στρατευμάτων Κατοχής (1941-1944), με τα αναρίθμητα γεγονότα ηρωισμού, από άνδρες και γυναίκες κάθε ηλικίας, διέσωσε την υπερηφάνεια και την αξιοπρέπεια των Ελλήνων στην άνιση αναμέτρησή τους με πάνοπλους κατακτητές.</p>
      <p>Τα χρόνια εκείνα παραμένουν ανεξίτηλα στην συλλογική μας μνήμη. Η γενναιότητα των συμπατριωτών μας απέναντι στις φασιστικές δυνάμεις, οι ανυπολόγιστες θυσίες που απαιτήθηκαν σε αυτούς τους αγώνες, είναι διαρκή ορόσημα φιλοπατρίας και αυταπάρνησης.</p>
      <p>Τιμούμε την Εθνική μας Αντίσταση. Τιμούμε εκείνους που εναντιώθηκαν στους Γερμανούς, Ιταλούς, και Βουλγάρους εισβολείς. Η Ελευθερία, η Εθνική μας Ανεξαρτησία, η Δημοκρατία και η Ειρήνη στην χώρα μας, θα συνδέονται πάντα με τον δικό τους αγώνα».</p>
      <figure>
        <img src="https://s1.neakriti.gr/images/756x429/files/2019-11-24/epeteios.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560922/imera-enoplon-dunameon-epimnimosuni-deisi-sto-irakleio/"/>
        <a href="https://www.neakriti.gr/article/kriti/irakleio/1560725/ekdilosi-timis-kai-mnimis-gia-tous-nekrous-tis-miamous/"/>
      </related>
    </article>
  </body>
</html>