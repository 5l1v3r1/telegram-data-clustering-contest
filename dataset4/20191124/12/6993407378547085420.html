<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ministr-ekonomiky-pryrivniav-dostup-do-internetu-do-prav-liudyny/30289292.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-24T12:50:41+00:00"/>
    <meta property="og:title" content="Міністр економіки Німеччини прирівняв доступ до інтернету до прав людини –ЗМІ"/>
    <meta property="og:description" content="Міністр економіки та енергетики Німеччини Петер Альтмаєр порівняв вільний доступ до інтернету до прав на освіту та медичну допомогу, повідомляє Deutsche Welle. Про це він заявив 24 листопада напередод"/>
  </head>
  <body>
    <article>
      <h1>Міністр економіки Німеччини прирівняв доступ до інтернету до прав людини –ЗМІ</h1>
      <address>
        <time datetime="2019-11-24T12:50:41+00:00">24 Nov 2019, 12:50</time>
      </address>
      <p>Міністр економіки та енергетики Німеччини Петер Альтмаєр порівняв вільний доступ до інтернету до прав на освіту та медичну допомогу, повідомляє <a href="https://www.dw.com/ru/%D0%BD%D0%B5%D0%BC%D0%B5%D1%86%D0%BA%D0%B8%D0%B9-%D0%BC%D0%B8%D0%BD%D0%B8%D1%81%D1%82%D1%80-%D0%BF%D1%80%D0%B8%D0%B7%D0%B2%D0%B0%D0%BB-%D0%BF%D1%80%D0%B8%D0%B7%D0%BD%D0%B0%D1%82%D1%8C-%D0%B4%D0%BE%D1%81%D1%82%D1%83%D0%BF-%D0%BA-%D0%B8%D0%BD%D1%82%D0%B5%D1%80%D0%BD%D0%B5%D1%82%D1%83-%D0%BE%D1%81%D0%BD%D0%BE%D0%B2%D0%BD%D1%8B%D0%BC-%D0%BF%D1%80%D0%B0%D0%B2%D0%BE%D0%BC-%D1%87%D0%B5%D0%BB%D0%BE%D0%B2%D0%B5%D0%BA%D0%B0/a-51389084">Deutsche Welle</a>. Про це він заявив 24 листопада напередодні форуму у Берліні, присвяченому цій темі.</p>
      <p>За словами Альтмаєра, інтернет повинен залишатися «глобальним і вільним» також для країн, що розвиваються, і це стосується не тільки урядових, а й неурядових секторів.</p>
      <p>Україна опинилася в списку «частково вільних країн» у рейтингу <a href="https://www.freedomonthenet.org/country/ukraine/freedom-on-the-net/2019">«Свобода в мережі-2019»</a>, складеному правозахисною організацією Freedom House. Серед країн пострадянського простору вище за Україну розташувалися Киргизстан, також визнаний «частково вільним», а також цілком «вільні» Вірменія та Грузія. Водночас «невільними» визнані Азербайджан, Білорусь, Казахстан, Узбекистан та Росія.</p>
      <p>Як ідеться в тексті, українські політики намагаються маніпулювати суспільною думкою в мережі, і число таких випадків зросло перед президентськими виборами 2019 року в Україні.</p>
      <p>Тим часом, інша правозахисна організація Amnesty International вказує на загрози правам людини з боку великих корпорацій та соцмереж, які збирають та акумулюють велику кількість особистої інформації про людей.</p>
      <p>В Amnesty International нагадали про <a href="https://www.radiosvoboda.org/a/29206251.html">скандал навколо компанії Cambridge Analytica</a>, «який показав, на скільки легко інформацію про людину можуть використати не за призначенням непередбачуваним шляхом з метою маніпуляції ними та впливу». У 2018 році компанію звинувачували у зловживанні особистими даними десятків мільйонів користувачів соціальної мережі Facebook для втручання у вибори президента США на користь Дональда Трампа.</p>
    </article>
  </body>
</html>