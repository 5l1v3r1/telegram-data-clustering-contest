<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T12:24:28+00:00"/>
    <meta property="og:title" content="Γιατί ο Κόκκαλης εξόργισε τον Μαρινάκη – Το χρονικό της κόντρας"/>
    <meta property="og:description" content="Το τελευταίο επεισόδιο στην κόντρα των δύο επιχειρηματιών αφορά στις εγκαταστάσεις στου Ρέντη, οι οποίες χρησιμοποιούνται από τις ακαδημίες"/>
  </head>
  <body>
    <article>
      <h6 class="kicker">πως έφτασαν στη ρήξη</h6>
      <h1>Γιατί ο Κόκκαλης εξόργισε τον Μαρινάκη – Το χρονικό της κόντρας</h1>
      <h2>Το τελευταίο επεισόδιο στην κόντρα των δύο επιχειρηματιών αφορά στις εγκαταστάσεις στου Ρέντη, οι οποίες χρησιμοποιούνται από τις ακαδημίες</h2>
      <address><time datetime="2019-11-24T12:24:28+00:00">24 Nov 2019, 12:24</time> by <a rel="author">ΒΑΣΙΛΗΣ ΝΙΚΟΛΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Facebook 0</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Twitter</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">LinkedIn</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Περισσότερα</a>
        </li>
      </ul>
      <p>Εμφύλιος σε κόκκινο φόντο. Το λες κι έτσι, όταν βγάζουν τα μαχαίρια ο πρώην με τον νυν ιδιοκτήτη μια μεγάλης ΠΑΕ. Η λάμψη από τις λεπίδες είναι εκτυφλωτική και όπως φαίνεται έχει διάρκεια.</p>
      <p>Η κόντρα <b>Σωκράτη Κόκκαλη</b> και <b>Βαγγέλη Μαρινάκη,</b> που μετρά ήδη αρκετά επεισόδια, ξεκίνησε χωρίς να το καταλάβει κανείς πριν αναλάβει τα ηνία του Ολυμπιακού ο Μαρινάκης και άρχισε χρόνο με το χρόνο να δυναμώνει, να εξαπλώνεται σε διάφορα επίπεδα, φτάνοντας σε ένα κρεσέντο που κανείς δεν ξέρει πώς θα σταματήσει. Το σίγουρο είναι ότι ένας κόμπος ποτέ δεν λύθηκε τραβώντας τα δύο άκρα.</p>
      <p>
        <b>2009-2010/Αλλαγή φρουράς στον «Θρύλο»</b>
      </p>
      <p>Η πρώτη φορά που ο Σ. Κόκκαλης και ο Β. Μαρινάκης συμφώνησαν ότι διαφωνούν ήταν το καλοκαίρι του 2009. Τότε που ο Β. Μαρινάκης ξεκίνησε συζητήσεις με τον Κόκκαλη για να πάρει τον Ολυμπιακό. Ακόμα δεν το είχε αποφασίσει ο τότε ιδιοκτήτης της ΠΑΕ, δεν τα βρήκαν οι δυο τους, αλλά, όπως συμβαίνει συνήθως σε τέτοιες περιπτώσεις και με τέτοιες προσωπικότητες, οι διαφωνίες βγαίνουν σε κακό.</p>
      <p>Ο Ολυμπιακός αλλάζει χέρια τον Ιούλιο του 2010. Λίγο πριν γίνει η μεταβίβαση του πλειοψηφικού πακέτου των μετοχών, υπήρξε μία παρέμβαση του Β. Μαρινάκη που δεν άρεσε στον Σ. Κόκκαλη.</p>
      <p>Ο Ολυμπιακός είχε κάνει μία πολύ κακή χρονιά, είχαν περάσει από τον πάγκο ο <b>Κετσπάγια</b>, ο <b>Ζίκο</b>, ο <b>Μπάντοβιτς</b>, το πρωτάθλημα χάθηκε. Κι όχι μόνο αυτό.</p>
      <p>Ο Κόκκαλης είχε συγκαλέσει ένα Δ.Σ. στο οποίο μεταξύ άλλων έκανε γνωστό ότι κουράστηκε, δεν αντέχει να πληρώνει άλλο για τον Ολυμπιακό. Τόνισε ότι η ομάδα πλέον θα ξοδεύει μόνο από τα δικά της έσοδα και μάλιστα ζήτησε από τους παριστάμενους στην αίθουσα αν έχουν να φέρουν χορηγίες ή οποιουδήποτε άλλου είδους οικονομική ενίσχυση.</p>
      <p>Λίγο πριν γίνει το deal Kόκκαλη-Μαρινάκη, ο νυν ιδιοκτήτης των «ερυθρολεύκων», ο Β. Μαρινάκης είχε ανακοινώσει ότι μπορεί να συμβάλει οικονομικά ώστε να επιστρέψει στον Ολυμπιακό ο <b>Ερνέστο Βαλβέρδε,</b> ο προπονητής που πρόσφερε τεράστιο έργο στην ομάδα, ή, αν αυτό δεν ήταν εφικτό, ένας άλλος σημαντικός προπονητής.</p>
      <p>Η κίνηση αυτή, που δεν άρεσε στον Σ. Κόκκαλη, αποτέλεσε ουσιαστικά την αρχή του τέλους του στον Ολυμπιακό. Ο Β. Μαρινάκης εμφανίστηκε την κατάλληλη στιγμή για να δώσει χείρα βοηθείας στην ΠΑΕ, όταν το είχε περισσότερο από ποτέ ανάγκη.</p>
      <p>Η μεταβίβαση ολοκληρώθηκε τον Ιούλιο του 2010 και οι δύο άντρες έβγαζαν προς τα έξω τουλάχιστον εικόνα ενότητας και απόλυτης συμφωνίας. Μάλιστα, ο Σ. Κόκκαλης παρέμεινε στο Δ.Σ. της ΠΑΕ τιμής ένεκεν.</p>
      <p>
        <b>Οκτώβριος 2018/Ποιος θα ξεπληρώσει τα χρέη;</b>
      </p>
      <p>Τον Οκτώβριο του 2018 η κόντρα των δύο ανδρών βγαίνει στην επιφάνεια με αφορμή το γήπεδο Καραϊσκάκη. Τα δάνεια για την κατασκευή του δεν εξυπηρετούνται, κέρδη δεν υπάρχουν, αφού τα μαγαζιά που δημιουργήθηκαν στη στοά του γηπέδου δεν απέδωσαν, και η εταιρία ΚΑΡΑΪΣΚΑΚΗΣ Α.Ε. αντιμετωπίζει ουσιαστικό πρόβλημα.</p>
      <p>Το θέμα είναι ποιος οφείλει να ξεπληρώσει τα χρέη. Ο Σ. Κόκκαλης έχει μεταβιβάσει το 50% της ΚΑΡΑΪΣΚΑΚΗΣ Α.Ε. στον <b>Λαυρέντη Λαυρεντιάδη,</b> ο οποίος έχει μπλεξίματα με τη Δικαιοσύνη, έγιναν δεσμεύσεις λογαριασμών, γεγονός το οποίο του καταλογίζεται από τον Β. Μαρινάκη.</p>
      <p>Το υπόλοιπο 50% που ανήκε στον ίδιο τον Κόκκαλη ισχυρίζεται ότι το μεταβίβασε στον Μαρινάκη και μάλιστα πλήρωσε και φόρο μεταβίβασης. Οπότε είναι του Μαρινάκη τα χρέη πλέον. Η πλευρά Μαρινάκη όμως ισχυρίζεται ότι, ενώ ο Κόκκαλης εισέπραξε το τίμημα το 2011, η μεταβίβαση του 50% δεν ολοκληρώθηκε λόγω μη εκπλήρωσης των προϋποθέσεων και νομικών επιπλοκών.</p>
      <p>Το πρόβλημα δεν έχει λυθεί, όμως ο Β. Μαρινάκης έκανε πρόταση στις πιστώτριες τράπεζες για απόκτηση από την ΠΑΕ Ολυμπιακός της πλειοψηφικής συμμετοχής στη διαχειρίστρια εταιρία του γηπέδου, ώστε να ανήκει στην ΠΑΕ κι όχι στον οποιονδήποτε μεγαλομέτοχο.</p>
      <p>Η κόντρα για το Καραϊσκάκη οδηγεί σε ανταλλαγή επιστολών και σε παραίτηση του Κόκκαλη από το Δ.Σ. της ΠΑΕ Ολυμπιακός. Τέλος εποχής.</p>
      <p>Ο Β. Μαρινάκης, βλέποντας ότι απέναντί του έχει έναν αντίπαλο κι όχι έναν πρώην ιδιοκτήτη του Ολυμπιακού με τον οποίο συνεργάστηκε, αναγκάζεται να αποκαλύψει οικονομικά στοιχεία της ΠΑΕ την εποχή που την απέκτησε από τον Κόκκαλη.</p>
      <p>Οπως τόνισε, ο Ολυμπιακός που απέκτησε είχε χρέη τουλάχιστον 40 εκατ. ευρώ, ενώ απαιτήθηκαν άλλα 20 εκατ. άμεσα για να λειτουργήσει η ομάδα, χωρίς έσοδα από την Ευρώπη (είχε αποκλειστεί), ενώ είχε προεισπραχθεί μεγάλο μέρος των εσόδων της επόμενης χρονιάς. Αναφέρθηκε και στα χρέη που άφησε ο <b>Πέτρος</b> <b>Κόκκαλης</b> στον ερασιτέχνη, στον οποίο κατηγορεί την οικογένεια Κόκκαλη ότι δεν έχει συνεισφέρει ούτε ένα ευρώ τα τελευταία δέκα χρόνια.</p>
      <p>
        <b>Επιχειρηματικές, πολιτικές διαφορές</b>
      </p>
      <p>Το γυαλί (που ήταν ραγισμένο) έχει σπάσει πια. Ο Β. Μαρινάκης βλέπει και μια σειρά από δραστηριότητες της οικογένειας Κόκκαλη που δεν του αρέσουν καθόλου γιατί αντιτίθενται στα συμφέροντα του Ολυμπιακού. Δεν του αρέσει η συνεργασία εταιριών του Κόκκαλη στον ΟΠΑΠ (όπου μετέχει ο <b>Δ. Μελισσανίδης</b>) και στην ανέγερση του γηπέδου της ΑΕΚ. Δεν του αρέσουν και οι δραστηριότητες του <b>Θωμά Μητρόπουλου</b>, συνεργάτη του Κόκκαλη, ενάντια στον Ολυμπιακό.</p>
      <p>Ο ίδιος ο Β. Μαρινάκης έχει εκφραστεί αρνητικά για τον ΣΥΡΙΖΑ και την κυβέρνηση του <b>Αλέξη Τσίπρα</b>, η οποία με τη σειρά της, κατά τη διάρκεια της προεκλογικής περιόδου, είχε βγάλει μέχρι και επίσημες ανακοινώσεις κατηγορώντας τον Ολυμπιακό και τον Μαρινάκη. Οπότε η συμμετοχή του Πέτρου Κόκκαλη στο ευρωψηφοδέλτιο του ΣΥΡΙΖΑ κάνει έξαλλη την πλευρά Μαρινάκη.</p>
      <p>Και να σκεφτεί κανείς ότι ο Π. Κόκκαλης είχε εκλεγεί στο Δήμο Πειραιά με το ψηφοδέλτιο του <b>Γιάννη Μώραλη,</b> που είναι άμεσος συνεργάτης του Μαρινάκη. Ο Πέτρος Κόκκαλης αποχωρεί με αιχμές κατά του Μώραλη και του Μαρινάκη.</p>
      <p>
        <b>Οι εγκαταστάσεις των ακαδημιών</b>
      </p>
      <p>Το τελευταίο (μέχρι στιγμής) επεισόδιο παίχτηκε πριν από λίγα 24ωρα. Η ΙΝΤΡΑΚΑΤ, εταιρία του Σ. Κόκκαλη, ζήτησε από τον Ολυμπιακό (τη «Θρύλος Α.Ε.») να παραδώσει έκταση 12,5 στρεμμάτων η οποία βρίσκεται μέσα στις εγκαταστάσεις του Ρέντη και χρησιμοποιείται από τις ακαδημίες. Πρόκειται για ένα πάρκινγκ και τρία ποδοσφαιρικά γήπεδα. Η έκταση ανήκει στην ΙΝΤΡΑΚΑΤ και έληξε η μίσθωση. Μάλιστα η ΙΝΤΡΑΚΑΤ ζητά και 15.033 ευρώ ως νόμιμη αποζημίωση.</p>
      <p>Στον Ολυμπιακό χαρακτήρισαν τη συγκεκριμένη κίνηση απρόκλητο χτύπημα στον σύλλογο, που μεσούσης της περιόδου αναγκάζεται να αλλάξει πλάνα για τις ακαδημίες. Κι αυτό το χτύπημα προήλθε από πρώην ιδιοκτήτη της ΠΑΕ.</p>
      <p>Η τελευταία κίνηση για το οικόπεδο στου Ρέντη (για το οποίο θα μπορούσε να βρεθεί μια λύση που να μην πονά την ομάδα) ξεχείλισε το ποτήρι της οργής του Β. Μαρινάκη, που πλέον μιλά ξεκάθαρα για εχθρική στάση του Κόκκαλη απέναντι στον Ολυμπιακό και για κινήσεις που έχουν μοναδικό στόχο το κέρδος και τίποτα άλλο. Κατηγορεί τον Κόκκαλη ότι έβγαλε κέρδος από το Καραϊσκάκη, από του Ρέντη, από τις συμμαχίες του, χωρίς να νοιάζεται αν βλάπτεται ο Ολυμπιακός.</p>
      <p>
        <b>Πόλεμος επιστολών</b>
      </p>
      <p>Πλέον, μετά από σχεδόν μια 10ετία κόντρας, οι κατηγορίες του ενός προς τον άλλον πήραν προσωπικό χαρακτήρα.</p>
      <p>Ο Κόκκαλης μοίρασε στα ΜΜΕ επιστολή με βολές κατά του Μαρινάκη.</p>
      <p>«Φτάνει πια. Οι συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου και ο οχετός από τα Μέσα που έχεις εξαγοράσει δεν θα μείνουν αναπάντητα. Ο Ολυμπιακός ανήκει στον λαό του. Είναι πιο μεγάλος από μένα και σίγουρα από σένα. Μην συνεχίζεις να τον μικραίνεις». Με αυτά τα λόγια ξέσπασε ο Κόκκαλης.</p>
      <p>Ο Μαρινάκης, επί προσωπικού πια, χρησιμοποίησε σκληρή γλώσσα: «Είσαι αχάριστος. Ποτέ δεν εκτίμησες όσα σου προσέφερα. Δεν έχεις το θάρρος να ζητήσεις συγγνώμη από τον κόσμο του Ολυμπιακού. Σκοπός σου, να κερδοσκοπήσεις για μια ακόμη φορά εις βάρος του Ολυμπιακού. Ούτε βέβαια έχεις το θάρρος να απολογηθείς. Σε χρησιμοποιεί ως σημαία του ο κάθε αντι-Ολυμπιακός».</p>
      <p>
        <b>ΟΛΟΚΛΗΡΗ Η ΕΠΙΣΤΟΛΗ </b>
        <b>ΤΟΥ ΣΩΚΡΑΤΗ ΚΟΚΚΑΛΗ</b>
      </p>
      <p>
        <i>Κύριε Μαρινάκη,</i>
      </p>
      <p>
        <i>ΦΤΑΝΕΙ ΠΙΑ!</i>
      </p>
      <p>
        <i>Οι συνεχείς απαράδεκτοι και συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου και οι βρώμικες μεθοδεύσεις κατά των επιχειρήσεων που συμμετέχω, με αποκορύφωμα το χθεσινό οχετό από τα Μέσα που έχεις εξαγοράσει δεν θα μείνουν πλέον αναπάντητα.</i>
      </p>
      <p>
        <i>Παρέλαβα έναν Ολυμπιακό ερείπιο και σου παρέδωσα ένα μεγάλο Ολυμπιακό με πρωταθλήματα, κύπελλα, σύγχρονο γήπεδο, προπονητικό κέντρο, ακαδημίες, σχολές και γραφεία.</i>
      </p>
      <p>
        <i>Για να γίνουν όλα αυτά, που ήταν μία προσπάθεια ιδιαίτερη δύσκολη, εκτός από εκατοντάδες εκατομμύρια ευρώ, διέθεσα πολύ χρόνο, έλαβα κρίσιμες πρωτοβουλίες και δύσκολες αποφάσεις γιατί πάνω από όλα είχα το συμφέρον του Ολυμπιακού.</i>
      </p>
      <p>
        <i>Από την πρώτη μέχρι την τελευταία στιγμή ήμουν προσωπικά Πρόεδρος και ο μέτοχος του Ολυμπιακού χωρίς να κρύβομαι πίσω από offshore εταιρείες και παρένθετα πρόσωπα.</i>
      </p>
      <p>
        <i>Βλέπω ότι εσύ χρησιμοποιείς τον Ολυμπιακό και ΜΜΕ που ελέγχεις ως ασπίδα προσωπικής σου προστασίας, εργαλεία προώθησης προσωπικών σου συμφερόντων και πολιτικών φιλοδοξιών.</i>
      </p>
      <p>
        <i>Ο Ολυμπιακός ανήκει στο λαό του, είναι πιο μεγάλος από μένα και σίγουρα από σένα.</i>
      </p>
      <p>
        <i>Μην συνεχίζεις να τον μικραίνεις.</i>
      </p>
      <p>
        <b>ΟΛΟΚΛΗΡΗ Η ΕΠΙΣΤΟΛΗ </b>
        <b>ΤΟΥ ΒΑΓΓΕΛΗ ΜΑΡΙΝΑΚΗ</b>
      </p>
      <p>
        <b> </b>
        <i>Σωκράτη</i>
      </p>
      <p>
        <i>Δεν έχεις το θάρρος να ζητήσεις συγγνώμη από τον κόσμο του Ολυμπιακού για το ατόπημά σου να διώξεις την Ακαδημία μας από το Ρέντη. Σκοπός σου, να κερδοσκοπήσεις για μια ακόμη φορά εις βάρος του Ολυμπιακού. Ούτε βέβαια έχεις το θάρρος να απολογηθείς για τη συμπεριφορά σου σε βάρος του Ολυμπιακού.</i>
      </p>
      <p>
        <i>Δεν λες τίποτα στον κόσμο του Ολυμπιακού για τη δραστηριότητα, με τις ευλογίες σου, του στενού σου συνεργάτη Θωμά Μητρόπουλου ενάντια στην ομάδα μας. Για τις δουλειές των εταιρειών σου με τον Μελισσανίδη (ΟΠΑΠ, γήπεδο ΑΕΚ) καθώς και τις σχέσεις της οικογένειάς σου με την κυβέρνηση των ΣΥΡΙΖΑΝΕΛ, που πολέμησε λυσσαλέα τον Ολυμπιακό.</i>
      </p>
      <p>
        <i>Η ΠΑΕ Ολυμπιακός, που μου παρέδωσες, είχε δεκάδες εκατομμύρια ευρώ χρέη σε δημόσιο, τράπεζες, παίκτες, ομάδες και προμηθευτές σε κατάσταση πλήρους αφερεγγυότητας, με πολλές εκκρεμείς δικαστικές υποθέσεις, που ακόμα και δέκα χρόνια μετά ταλαιπωρούν το Σύλλογο. Παρέδωσες την ΠΑΕ Ολυμπιακός σε οικονομική κατάσταση χειρότερη από την ΠΑΕ ΑΕΚ, η οποία οδηγήθηκε σε χρεοκοπία, και την ΠΑΕ Παναθηναϊκός, η οποία καταδικάστηκε σε πολυετή παρακμή. Αυτό θα ήταν το μέλλον του Ολυμπιακού, αν δεν πλήρωνα (και ακόμα πληρώνω) τα χρέη και τις υποχρεώσεις σου.</i>
      </p>
      <p>
        <i>Εχεις το θράσος να αναφέρεσαι στο «Γ. Καραϊσκάκης». Ξέρεις καλά, ότι είσαι ο μόνος, που αποκόμισε κέρδη εκατομμυρίων ευρώ πουλώντας μετοχές του γηπέδου στον Λαυρεντιάδη και εισπράττοντας εκατομμύρια ευρώ και από εμένα.</i>
      </p>
      <p>
        <i>Εχεις το θράσος να αναφέρεσαι στο προπονητικό κέντρο του Ρέντη. Ξέρεις πολύ καλά, ότι παρέλαβα ένα απλό προπονητικό κέντρο, για το οποίο ξόδεψα εκατομμύρια ευρώ, ώστε να δημιουργηθεί ένα από τα πιο σύγχρονα προπονητικά κέντρα της Ευρώπης. Ενα προπονητικό κέντρο, που μεταβίβασα δωρεάν και πλέον ανήκει για πάντα στην ΠΑΕ Ολυμπιακός και όχι σε εταιρεία συμφερόντων του μεγαλομετόχου, όπως επί των ημερών σου.</i>
      </p>
      <p>
        <i>Δεν κρύβομαι. Το Πόθεν Εσχες μου είναι απόλυτα ξεκάθαρο και έχω ελεγχθεί τα τελευταία χρόνια όσο κανένας άλλος. Είμαι πάντα μπροστά, πληρώνοντας σε προσωπικό επίπεδο τις μάχες, που έχω δώσει απέναντι σε αυτούς, που θέλουν να βλάψουν τον Ολυμπιακό. Εσύ είσαι αυτός, που συμμαχείς παρασκηνιακά και συνεταιρίζεσαι με τους εχθρούς του Ολυμπιακού για να προωθήσεις τα επιχειρηματικά σου συμφέροντα. Σε χρησιμοποιεί ως σημαία του ο κάθε αντι-Ολυμπιακός.</i>
      </p>
      <p>
        <i>Δεν έχω πολιτικές φιλοδοξίες. Η ενασχόλησή μου με τα κοινά ξεκινάει και σταματάει στο Δήμο Πειραιά, όπου μεγάλωσα, είναι σχέση προσφοράς και τα έργα μιλούν από μόνα τους. Πολιτικές φιλοδοξίες έχεις εσύ και τα μέλη της οικογένειάς σου. Παρέδωσες την ιστορία σου στον <a href="https://www.olympiacos.org/"> Ολυμπιακό </a>προς καπηλεία από τον ΣΥΡΙΖΑ στις ευρωεκλογές και όχι μόνο.</i>
      </p>
      <p>
        <i>Ουδέποτε χρησιμοποίησα τον <a href="https://www.olympiacos.org/"> Ολυμπιακό </a>για να προωθήσω τα προσωπικά μου συμφέροντα. Οι επιχειρήσεις μου αναπτύσσονται και προοδεύουν στο εξωτερικό και δεν έχουν καμία σχέση με το ελληνικό Δημόσιο. Ο Ολυμπιακός ήταν για εσένα το όχημα για την προώθηση των κρατικοδίαιτων επιχειρήσεών σου. Αυτές γιγαντώθηκαν κατά την περίοδο που ήσουν ιδιοκτήτης της ΠΑΕ Ολυμπιακός. Απέτυχαν και χρεοκόπησαν, οποτεδήποτε δραστηριοποιήθηκαν εκτός των ελληνικών συνόρων.</i>
      </p>
      <p>
        <i>Ο Ολυμπιακός τα τελευταία δέκα χρόνια μεγαλώνει. Η ΠΑΕ Ολυμπιακός αποτελεί πλέον μέλος της παγκόσμιας ποδοσφαιρικής ελίτ, κατακτώντας την υψηλότερή της θέση στην Ευρωπαϊκή της ιστορία. Ο Ερασιτέχνης Ολυμπιακός ο οποίος άφησες με εκατομμύρια χρέη, θριαμβεύει σε όλα τα αθλήματα κατακτώντας Ευρωπαϊκούς τίτλους. Η κοινωνική προσφορά της ερυθρόλευκης οικογένειας αποτελεί παράδειγμα για όλους.</i>
      </p>
      <p>
        <i>Σωκράτη,</i>
      </p>
      <p>
        <i>είσαι Αχάριστος. Ποτέ δεν εκτίμησες τα όσα σου προσέφερα. Σε στήριξα στις προσωπικές και επιχειρηματικές σου αντιπαραθέσεις σεβόμενος την ιστορία και την προσφορά σου στον Ολυμπιακό. Αυτήν την ιστορία, όμως, εσύ δεν τη σεβάστηκες. Τα τελευταία τρία χρόνια αποφάσισες να συμμαχήσεις με τους εχθρούς του <a href="https://www.olympiacos.org/">Ολυμπιακού </a>μας. Και όλα αυτά για να προωθήσεις μια ακόμα φορά τα προσωπικά σου συμφέροντα.</i>
      </p>
      <p>
        <i>Σε καλώ ακόμα και τώρα να απαρνηθείς τους εχθρούς μας και να ξεκινήσεις να ονειρεύεσαι μαζί μας για το μεγαλείο του Ολυμπιακού μας.</i>
      </p>
      <p>
        <b>Από την έντυπη έκδοση του Ελεύθερου Τύπου της Κυριακής  </b>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Facebook 0</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Twitter</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">LinkedIn</a>
        </li>
        <li>
          <a href="https://www.eleftherostypos.gr/sports/491892-giati-o-kokkalis-exorgise-ton-marinaki-to-xroniko-tis-kontras/#">Περισσότερα</a>
        </li>
      </ul>
    </article>
  </body>
</html>