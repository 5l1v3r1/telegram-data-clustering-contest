<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kunne-fatt-18-mill-i-finnerlonn---fengslet/71854593"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T12:26:53+00:00"/>
    <meta property="og:title" content="Kunne fått 18 mill. i finnerlønn - fengslet"/>
    <meta property="og:description" content="To amatørarkeologer kom over en uvurderlig vikingskatt på et avsidesliggende jorde i England."/>
  </head>
  <body>
    <article>
      <h1>Kunne fått 18 mill. i finnerlønn - fengslet</h1>
      <h2>To amatørarkeologer kom over en uvurderlig vikingskatt på et avsidesliggende jorde i England.</h2>
      <address><time datetime="2019-11-24T12:26:53+00:00">24 Nov 2019, 12:26</time> by <a rel="author">Hege Varsi</a></address>
      <p>De fleste har kanskje kjent på det - hva gjør du om du finner en hundrelapp på bakken? Tar du den selv, eller leverer du den til nærmeste butikk, som den samvittighetsfulle borgeren du er (eller ønsker å utgi deg for å være)? Og - hva gjør du om du skulle komme over en ekte skatt - sier du fra til myndighetene?</p>
      <p>Akkurat det skulle kanskje to briter nå ønske at de hadde gjort. I 2015 kom nemlig de to hobbyarkeologene George Powell (38) og Layton Davies (51) over et kjempefunn:</p>
      <p>
        <b>Med metalldetektorer fant de over 300 mynter, gullsmykker og andre forgylte gjenstander fra vikingtida for over tusen år siden, nedgravd i et jorde i avsidesliggende Herefordshire på den engelske landsbygda.</b>
      </p>
      <figure>
        <img src="https://dbstatic.no/71854658.jpg?imageId=71854658&amp;width=1024&amp;height=615"/>
        <figcaption><b>STOR VERDI:</b> Ifølge eksperter har skatten en total verdi på rundt tre millioner pund, altså 35 millioner norske kroner. Foto: British Museum Vis mer</figcaption>
      </figure>
      <h3>Kunne fått dusør</h3>
      <p>Ifølge <a href="https://www.bbc.com/news/uk-england-hereford-worcester-50516329">The Guardian</a> er de unike gjenstandene verdt opptil tre millioner pund, altså rundt 35 millioner kroner - og hadde de to meldt fra om funnet, som man er lovpålagt å gjøre, <i>kunne</i> de to fått en finnerlønn på halvparten av verdien.</p>
      <p>
        <b>Problemet er bare, det gjorde de ikke.</b>
      </p>
      <p>Fredag ble Powell og Davies dømt til henholdsvis ti og åtte og et halvt års fengsel, ettersom de valgte å se bort fra loven om at man innen 14 dager skal melde inn skatter til britiske myndigheter.</p>
      <p>For i stedet for å melde inn vikingskatten, som ifølge eksperter har enorm verdi fordi den kommer med nytt om perioden hvor England ble samlet til ett rike, prøvde de to å selge skatten til høystbydende antikvariater og skattejegere.</p>
      <p>Myntselger Simon Wicks (56) ble også dømt til fem års fengsel for å ha unnlatt å melde fra om funnet.</p>
      <p>
        <b>- Det ble en for stor fristelse, en forbannelse. Han skulle ønske at han aldri fant skatten, sier Powells advokat, James Tucker, etter dommen.</b>
      </p>
      <p>Funnet besto blant annet av smykker som en massiv gullring, et armbånd formet som en slange og et smått krystallsmykke omkranset av gull, antakelig brukt rundt halsen.</p>
      <figure>
        <img src="https://dbstatic.no/71854651.jpg?imageId=71854651&amp;x=0&amp;y=0&amp;cropw=99.844236760125&amp;croph=98.286604361371&amp;width=641&amp;height=632"/>
        <figcaption><b>SLANGEARMBÅND:</b> Vikingene skal ikke ha det på seg at de ikke kunne å pynte seg. Foto: British Museum Vis mer</figcaption>
      </figure>
      <h3>Uvurderlig skatt</h3>
      <p>For arkeologene var det imidlertid myntene som hadde størst verdi. Flere hadde det såkalte keisermønsteret, hvor to anglosaksiske konger var avbildet: kong Alfred av Wessex og Ceolwulf II av Mercia.</p>
      <figure>
        <img src="https://dbstatic.no/71854649.jpg?imageId=71854649&amp;x=1.0802469135802&amp;y=1.0928961748634&amp;cropw=98.91975308642&amp;croph=93.972602739726&amp;width=641&amp;height=343"/>
        <figcaption><b>KUNNE Å SMYKKE SEG:</b> Vikingskatten inneholdt en rekke smykker, flere av dem gullforgylt. Foto: British Museum Vis mer</figcaption>
      </figure>
      <p>
        <b>Disse to kongedømmene var ifølge eksperter i krig med vikingene i det niende og tiende århundret, og at kongene var avbildet på myntene, kan tyde på at det var en hittil ukjent pakt mellom de to - noe som aldri før har vært kjent.</b>
      </p>
      <figure>
        <img src="https://dbstatic.no/71854650.jpg?imageId=71854650&amp;width=1024&amp;height=615"/>
        <figcaption><b>- UVURDERLIG:</b> Historikere mener at disse myntene gir uvurderlig infomasjon om forholdet mellom kongedømmer og vikinghæren rundt år 878. Foto: British Museum Vis mer</figcaption>
      </figure>
      <p>Historikerne mener også at myntfunnet er det endelige beviset på at vikinghæren befant seg i området i år 878, før de beveget seg østover. Dette ble også bekreftet av et annet vikingskattfunn fire måneder seinere, et funn som ble riktig meldt inn til myndighetene.</p>
      <p>
        <b>- Disse to vikingskattene har fundamentalt endret vårt syn på historien. Disse myntene har fått oss til å gå tilbake og vurdere våre skriftlige kilder, forteller Gareth Williams, vikingekspert ved British Museum til The Guardian.</b>
      </p>
      <h3>- Dere ville ha mer</h3>
      <p>At det var et unikt funn, var heller ikke vanskelig å forstå for Powell og Davies. Ryktene om at de hadde kommet over skatten, begynte raskt å spre seg i lokalmiljøet. Men da en myndighetsrepresentant oppsøkte Powell for å høre, nektet han for alt - samtidig som han viste fram noen av gullsmykkene.</p>
      <p>Dette gjorde politiet mistenksomme, og da politiet dukket opp hos makkeren Davies, viste også han fram noen av gullmyntene. De to mennene ble dermed pågrepet, og deler av funnet ble altså levert inn.</p>
      <p>Men - hele skatten er ikke funnet, da bare 31 mynter og en brøkdel av smykkene er beslaglagt og overlevert til British Museum. Hvor resten av skatten er, nekter de to mennene å fortelle.</p>
      <p>- Dere har lurt gårdseieren, hans mor, jordeieren og også allmennheten. Dette fordi denne skatten tilhører nasjonen. Denne skatten er ment å bli sett og beundret av folket, sa dommeren til Powell og Davies ifølge <a href="https://www.bbc.com/news/uk-england-hereford-worcester-50461860">BBC</a> da dommen falt fredag, og avsluttet:</p>
      <p>
        <b>- Det ironiske er at dere kunne fått 18 millioner kroner i finnerlønn om dere hadde levert inn skatten på korrekt vis. Men dere ville ha mer.</b>
      </p>
    </article>
  </body>
</html>