<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641752/%D8%A7%DB%8C%D9%86-%D9%81%DB%8C%D9%84%D9%85%E2%80%8C%D9%87%D8%A7-%D8%B1%D8%A7-%D8%AA%D9%86%D9%87%D8%A7%DB%8C%DB%8C-%D8%A8%D8%A8%DB%8C%D9%86%DB%8C%D8%AF-%7B%D9%82%D8%B3%D9%85%D8%AA-%DA%86%D9%87%D8%A7%D8%B1%D9%85%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:46:00+00:00"/>
    <meta property="og:title" content="این فیلم‌ها را تنهایی ببینید! {قسمت چهارم}"/>
    <meta property="og:description" content="گاهی انسان دلش می‌خواهد که به تنهایی فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند."/>
  </head>
  <body>
    <article>
      <h1>
        <a href="https://www.bultannews.com/fa/news/641752/%D8%A7%DB%8C%D9%86-%D9%81%DB%8C%D9%84%D9%85%E2%80%8C%D9%87%D8%A7-%D8%B1%D8%A7-%D8%AA%D9%86%D9%87%D8%A7%DB%8C%DB%8C-%D8%A8%D8%A8%DB%8C%D9%86%DB%8C%D8%AF-%7B%D9%82%D8%B3%D9%85%D8%AA-%DA%86%D9%87%D8%A7%D8%B1%D9%85%7D">این فیلم‌ها را تنهایی ببینید! {قسمت چهارم}</a>
      </h1>
      <h2>گاهی انسان دلش می‌خواهد که به تنهایی فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند.</h2>
      <address><time datetime="2019-11-24T12:46:00+00:00">24 Nov 2019, 12:46</time> by <a rel="author">بولتن نیوز | bultannews.com</a></address>
      <p><b><a href="http://www.bultannews.com/fa/farhangi">گروه فرهنگ و هنر</a>:</b> تماشای فیلم‌های سینمایی و سریال را می‌توان نوعی تجربه اجتماعی به‌شمار آورد؛ به‌خصوص زمانی که همه افراد در اتاقی تاریک به تماشای <b>قطعه‌ای هنری</b> می‌نشینند. <br/>به گزارش <a href="https://www.bultannews.com/">بولتن نیوز</a> به نقل از برترین ها، تماشای فیلم در کنار افرادی که از دیدن آن لذت می‌برند و درکنار شما می‌خندند، گریه می‌کنند و فریاد می‌زنند، بسیار جالب است، اما گاهی انسان دلش می‌خواهد که<b> به تنهایی</b> فیلمی را تماشا کند تا بتواند به‌خوبی برروی آن تمرکز کند و مثلا توییت‌های گهگاه بغل‌دستی‌اش حواسش را پرت نکند. <br/>برخی فیلم‌ها به‌گونه‌ای ساخته شده‌اند که نیازمند<b> دقت</b> و <b>توجه زیاد</b> هستند. ما در این مطلب، فهرستی از اینگونه فیلم‌ها را برای شما آماده کرده‌ایم. با ما همراه باشید.</p>
      <p>
        <b>رستگاری در شاوشنک</b>
      </p>
      <p>
        <b>عنوان اصلی: The Shawshank Redemption</b>
      </p>
      <p>
        <b>محصول: ۱۹۹۴</b>
      </p>
      <p>تابحال اتفاق افتاده که تلویزیون را روشن کنید و ببینید که فیلمی درحال پخش است که تاآن موقع ندیده‌اید و مشتاق شوید که آن را تا به آخر تماشا کنید، حتی اگر درحالت عادی جزو فیلم‌های انتخابی یا حتی موردعلاقه‌تان نباشد؟ <b>«رستگاری در شاوشنک»</b> یکی از همان فیلم‌هاست. هرچند که فیلم ساخته <b>«فرانک دارابونت»</b> در گیشه موفقیت چندانی کسب نکرد، اما به‌عنوان یکی از بزرگترین فیلم‌های تاریخ هالیوود شناخته می‌شود.</p>
      <p>دیدن این فیلم ممکن است زندگی شما را <b>تغییر</b> دهد، بنابراین اگر دوست ندارید که در هنگام دیدن فیلم، کسی در کنار شما گریه کند، بهتر است که به تنهایی به تماشای فیلم بنشینید.</p>
      <p>
        <b>یادگاری</b>
      </p>
      <p>
        <b>عنوان اصلی: Memento</b>
      </p>
      <p>
        <b>محصول: ۲۰۰۰</b>
      </p>
      <figure>
        <img src="https://www.bultannews.com/files/fa/news/1398/9/3/1201511_159.jpg"/>
      </figure>
      <p>شاید از خود بپرسید که چرا شاهد سومین فیلم <b>نولان</b> در این فهرست هستید؟ اما باید بگوییم که جاذبه این فیلم بسیار متفاوت از فیلم‌های دیگر نولان است. شاید این فیلم، فیلمنامه چندان عجیب و خاصی نداشته باشد، اما <b>تدوین</b> آن به‌گونه‌ای است که حتی چند ثانیه غفلت از فیلم، باعث می‌شود که کل ماجرا را از دست بدهید.</p>
      <p>تدوین فیلم به‌صورت خطی نیست و داستان از دو طرف روایت می‌شود. سکانس‌های سیاه‌وسفید و رنگی مختلفی در فیلم موجودند که هرکدام معنای خاص خودشان را دارند. اگر بیشتر از این درمورد فیلم<b> ممنتو</b> چیزی بگوییم، ممکن است که داستان فیلم لو برود؛ بنابراین بهتر است که در اسرع وقت به تنهایی به تماشای فیلم بنشینید.</p>
      <p>
        <b>به‌سوی طبیعت وحشی</b>
      </p>
      <p>
        <b>عنوان اصلی: Into the Wild</b>
      </p>
      <p>
        <b>محصول: ۲۰۰۷</b>
      </p>
      <figure>
        <img src="https://www.bultannews.com/files/fa/news/1398/9/3/1201512_178.jpg"/>
      </figure>
      <p>این فیلم براساس رمانی به‌همین نام نوشته <b>«جون کراکائور»</b> ساخته شده و داستان واقعی<b> «کریستوفر مک‌کندلز»</b> با بازی<b> «امیل هرش»</b> را روایت می‌کند؛ پسری که به‌تازگی از دانشگاه فارغ‌التحصیل شده و در اوایل دهه ۹۰ میلادی به طبیعت وحشی و بکر آلاسکا سفر می‌کند و متاسفانه پس از چند ماه به‌دلیل گرسنگی می‌میرد.</p>
      <p>این فیلم، شما را از حال‌وهوای زندگی روزمره درمی‌آورد و باعث می‌شود که مخاطبان با شخصیت‌های داستان احساس همذات‌پنداری کنند. فیلم<b> «به‌سوی طبیعت وحشی»</b>، درامی عاری از قضاوت است که سفر عرفانی مک‌کندلز را به نمایش می‌گذارد. کسی چه می‌داند؟ شاید شما نیز با دیدن این فیلم، تصمیم بگیرید که زندگی روزمره را رها کنید و قدم در راه ماجراجویی بگذارید.</p>
      <p>
        <b>فرزندان انسان</b>
      </p>
      <p>
        <b>عنوان اصلی: Children of Men</b>
      </p>
      <p>
        <b>محصول: ۲۰۰۶</b>
      </p>
      <figure>
        <img src="https://www.bultannews.com/files/fa/news/1398/9/3/1201513_596.jpg"/>
      </figure>
      <p>فیلم سینمایی <b>«فرزندان انسان»</b>، تنها یکی از بهترین فیلم‌های علمی-تخیلی قرن ۲۱ به‌شمار نمی‌آید، بلکه می‌توان آن را یکی از بهترین فیلم‌های قرن نیز لقب داد. کارگردان این فیلم نیز<b> «آلفونسو کوآرون»</b> است. داستان فیلم درباره ذم زادوولد بشر است، بنابراین تم اصلی آن تنهایی و بیهودگی است و هر سکانس آن حاوی معناست.</p>
      <p>فیلم سرشار از <b>نمادگرایی</b> است و کوآرون برروی جلوه‌های بصری و عملکرد‌های عالی گروه بازیگری‌اش تکیه زیادی کرده است. اگر به تنهایی فیلم را تماشا کنید، این شانس را دارید که بهتر فیلم را درک کنید.</p>
      <p>شما دوست دارید که کدام فیلم را به این فهرست اضافه کنید؟ از میان فیلم‌های سینمایی که در این فهرست معرفی شد، شما کدامیک را دیده‌اید و کدامیک توجه و علاقه شما را به خود جلب کرد؟</p>
    </article>
  </body>
</html>