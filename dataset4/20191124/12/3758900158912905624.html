<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-pierwsza-akcja-lawinowa-w-tym-sezonie-w-tatrach-znamy-szczeg,nId,3352248"/>
    <meta property="og:site_name" content="RMF24"/>
    <meta property="article:published_time" content="2019-11-24T12:24:59+00:00"/>
    <meta property="og:title" content="Pierwsza akcja lawinowa w tym sezonie w Tatrach. Znamy szczegóły"/>
    <meta property="og:description" content="W rejonie Rysów w sobotę śnieg porwał turystę. Na pomoc pospieszyli mu ratownicy TOPR. Mężczyzna z urazem nogi został przetransportowany do szpitala."/>
  </head>
  <body>
    <article>
      <h1>Pierwsza akcja lawinowa w tym sezonie w Tatrach. Znamy szczegóły</h1>
      <address><time datetime="2019-11-24T12:24:59+00:00">24 Nov 2019, 12:24</time> by <a rel="author" href="https://www.rmf24.pl/tylko-w-rmf24/arkadiusz-grochot" target="_blank">Arkadiusz Grochot</a></address>
      <p>
        <b>W rejonie Rysów w sobotę śnieg porwał turystę. Na pomoc pospieszyli mu ratownicy TOPR. Mężczyzna z urazem nogi został przetransportowany do szpitala.</b>
      </p>
      <figure>
        <img src="https://i.iplsc.com/zdjecie-ilustracyjne/0009EQU82SW63XIP-C123-F4.png"/>
        <figcaption>Zdjęcie ilustracyjne<cite>/pixabay.com /Pixabay</cite></figcaption>
      </figure>
      <p>Do wypadku doszło w rejonie tzw. buli pod Rysami. O szczegółach zdarzenia opowiedział naszemu reporterowi ratownik dyżurny TOPR Witold Cikowski. <i>Zeszła deska śnieżna i w jej zasięgu były 3 osoby. Jedna osoba została zasypana po szyję. Okazało się przy odkopywaniu, że ta osoba ma urazy, które uniemożliwiają jej samodzielne zejście - </i>relacjonował.</p>
      <p>Śmigłowiec TOPR-u był w remoncie, dlatego na pomoc została wezwana maszyna słowackich ratowników. <i>Nie było pewności, czy ten lekki śmigłowiec poradzi sobie z wiatrem, więc od razu zorganizowaliśmy grupę ratowników, którzy samochodem udali się do Morskiego Oka, żeby niezależnie działać klasycznie - </i>powiedział Cikowski.</p>
      <p>Ostatecznie poszkodowany został śmigłowcem przetransportowany do szpitala.</p>
      <p>To była pierwsza akcja lawinowa w rozpoczynającym się sezonie zimowym.</p>
      <h3>W Tatrach obowiązuje lawinowa "jedynka"</h3>
      <p>Jak czytamy na stronie TPN-u, w Tatrach obecnie obowiązuje I stopień zagrożenia lawinowego.</p>
      <p>Powyżej poziomu 1600 metrów leży śnieg, występują też silne oblodzenia na szlakach. "Dodatkową trudnością jest silny wiatr, przekraczający w porywach 70 km/h. Na niżej położonych szlakach występuje błoto, zwłaszcza w rejonie Doliny Chochołowskiej oraz na Ścieżce nad Reglami pomiędzy Dol. Chochołowską a Kościeliską" - czytamy.</p>
      <p>
        <b>SPRAWDŹ: </b>
        <a href="https://www.rmf24.pl/fakty/polska/news-prognoza-pogody-na-przyszly-tydzien-czy-bedzie-slonecznie,nId,3352203">
          <u>
            <b>Prognoza pogody na przyszły tydzień. Czy będzie słonecznie?</b>
          </u>
        </a>
      </p>
    </article>
  </body>
</html>