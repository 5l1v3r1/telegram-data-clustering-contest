<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641783/%D8%AA%D9%84%D8%A7%D8%B4-%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D8%B1%D8%A7%DB%8C-%D8%AA%D8%AD%D9%82%D9%82-%DB%8C%DA%A9-%D8%AE%D9%88%D8%A7%D8%B3%D8%AA%D9%87-%D8%A7%D8%B2-%D8%B1%D8%A6%DB%8C%D8%B3-%D9%85%D8%AC%D9%84%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:17:00+00:00"/>
    <meta property="og:title" content="تلاش معاون پارلمانی روحانی برای تحقق یک خواسته از رئیس مجلس"/>
    <meta property="og:description" content="نشست علنی نوبت صبح امروز مجلس شورای اسلامی برای دقایقی با حواشی روبه‌رو شد."/>
  </head>
  <body>
    <article>
      <h1>
        <a href="https://www.bultannews.com/fa/news/641783/%D8%AA%D9%84%D8%A7%D8%B4-%D9%85%D8%B9%D8%A7%D9%88%D9%86-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D8%B1%D8%A7%DB%8C-%D8%AA%D8%AD%D9%82%D9%82-%DB%8C%DA%A9-%D8%AE%D9%88%D8%A7%D8%B3%D8%AA%D9%87-%D8%A7%D8%B2-%D8%B1%D8%A6%DB%8C%D8%B3-%D9%85%D8%AC%D9%84%D8%B3">تلاش معاون پارلمانی روحانی برای تحقق یک خواسته از رئیس مجلس</a>
      </h1>
      <h2>نشست علنی نوبت صبح امروز مجلس شورای اسلامی برای دقایقی با حواشی روبه‌رو شد.</h2>
      <address><time datetime="2019-11-24T12:17:00+00:00">24 Nov 2019, 12:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نشست علنی نوبت صبح امروز (یکشنبه 3 آذرماه)<b> مجلس شورای اسلامی</b> با حضور نمایندگان و با دستورکار مشخص برگزار شد.</p>
      <p>نشست امروز برای دقایقی حواشی‌ای هم به دنبال داشت که از جمله آن می‌توان به حضور <b>حسینعلی امیری</b> معاون پارلمانی رئیس‌جمهور در جایگاه <b>هیات</b> <b>رئیسه مجلس</b> اشاره کرد.</p>
      <p>بر اساس این گزارش، امیری از ابتدای جلسه علنی نوبت صبح امروز با حضور در جایگاه هیات رئیسه و در کنار علی لاریجانی رئیس مجلس با قرار دادن برگه‌ای مقابل لاریجانی خواستار موضوعی بود که به نظر می‌رسید نیازمند تایید رئیس مجلس باشد.</p>
      <p>این گزارش حاکی است؛‌ در گوشه و کنار پارلمان جمعی از نمایندگان با ایجاد گروه‌هایی به گفتگو می‌پرداختند که زمزمه‌هایی نشان از صحبت‌های نمایندگان در خصوص استعفای محمود حجتی وزیر جهاد کشاورزی دارد.</p>
      <p>به گفته برخی از نمایندگان گفته می‌شود محمود حجتی چندی پیش استعفای خود را تقدیم رئیس‌جمهور کرده است، اما هنوز برای استعفای او تصمیمی اتخاذ نشده است و طبق این شنیده‌ها گفته می‌شود محمود حجتی در جلسه علنی سه‌شنبه که قرار است استیضاح وی برگزار شود، حضور نخواهد یافت.</p>
      <p>در جای دیگری از مجلس و پس از چندی تعدادی از نمایندگان از جمله علی وقفچی نماینده مردم زنجان برای دقایقی با حسینعلی امیری معاون پارلمانی رئیس‌جمهور به بحث و گفتگو پرداختند.</p>
      <p>به گفته برخی نمایندگان به نظر می‌رسد حسینعلی امیری معاون پارلمانی رئیس‌جمهور خواستار موافقت با عدم حضور حجتی در جلسه برگزاری استیضاحش در روز سه‌شنبه بوده است که برای دقایق طولانی وی را در جایگاه هیات رئیسه و در کنار رئیس مجلس نگه داشته بود.</p>
      <p>انتهای پیام/‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌</p>
    </article>
  </body>
</html>