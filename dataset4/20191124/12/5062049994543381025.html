<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10749--pikantni-derby-cesi-v-davis-cupu-vyzvou-slovensko"/>
    <meta property="og:site_name" content="Tenisový svět"/>
    <meta property="article:published_time" content="2019-11-24T12:28:00+00:00"/>
    <meta property="og:title" content="Pikantní derby! Češi v Davis Cupu vyzvou Slovensko"/>
    <meta property="og:description" content="V neděli po poledni byla rozlosována kvalifikace Davis Cupu 2020. Čeští tenisté se o finálový týden v Madridu střetnou se slovenským výběrem. Na půdě soupeře se tým Jaroslava Navrátila představí 6. a 7. března příštího roku."/>
  </head>
  <body>
    <article>
      <h1>Pikantní derby! Češi v Davis Cupu vyzvou Slovensko</h1>
      <address>
        <time datetime="2019-11-24T12:28:00+00:00">24 Nov 2019, 12:28</time>
      </address>
      <p>
        <b>V neděli po poledni byla rozlosována kvalifikace Davis Cupu 2020. Čeští tenisté se o finálový týden v Madridu střetnou se slovenským výběrem. Na půdě soupeře se tým Jaroslava Navrátila představí 6. a 7. března příštího roku.</b>
      </p>
      <p>Úvodní slovo ceremoniálu si vzal David Haggerty. Šéf ITF, který byl v květnu znovuzvolený na období 2020 až 2023, především mluvil o renovovaném Davis Cupu. „Chceme, aby zde hráli TOP hráči. Nadšení, jež nás provází v průběhu celého týdne, je neskutečné. Jsou zde ještě věci na zlepšení, což také uděláme. Již se těšíme na příští ročník v Madridu," prohlásil Haggerty. </p>
      <p>O účast ve španělské metropoli se bude ucházet čtyřiadvacet týmů. Úspěšná polovina bude známá sedmého března, kdy vyvrcholí dvoudenní kvalifikace. V té se mimo jiné utká Argentina s Kolumbií nebo Rakousko s Uruguayí.</p>
      <figure>
        <iframe data-src="https://twitter.com/tenisovysvetcz/status/1198570009280290820?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Finálový týden si však bude chtít zajistit také Česká republika, která bude hrát na Slovensku. Jak uvedl kapitán týmu Jaroslav Navrátil, jedná se o schůdnou variantu. „Los mohl být příjemnější, mohli jsme hrát doma. Ale mohl být k nám daleko horší, jako jet do Brazílie nebo Kolumbie. Brát ho musíme. Bude to první prestižní derby. Nemusíme cestovat daleko," řekl Navrátil bezprostředně po losu.</p>
      <p>Jistými účastníky dalšího ročníku jsou letošní semifinalisté Rusko, Velká Británie, Kanada a Španělsko. Divoké karty byly uděleny Srbsku a Francii. Na závěrečném turnaji bude stejně jako letos startovat osmnáct týmů. </p>
      <footer>Radek Štohl, foto: Twitter: Davis Cup by Rakuten Madrid Finals</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10745--divoke-karty-2020-davis-cup-obohati-dva-silne-vybery"/>
      </related>
    </article>
  </body>
</html>