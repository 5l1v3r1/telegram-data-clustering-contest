<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/24/governo-conte-avanti-ma-stop-alle-liti-e-ora-concentrazione_f0539ba4-0df3-43c5-a544-f9b7fcce3563.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T12:14:52+00:00"/>
    <meta property="og:title" content="Governo, Conte: 'Avanti ma stop alle liti e ora concentrazione'"/>
    <meta property="og:description" content="Di Maio: 'Contratto per rafforzarlo'. Franceschini: 'Serve intesa' (ANSA)"/>
  </head>
  <body>
    <article>
      <h1>Governo, Conte: 'Avanti ma stop alle liti e ora concentrazione'</h1>
      <h2>Di Maio: 'Contratto per rafforzarlo'. Franceschini: 'Serve intesa'</h2>
      <address><time datetime="2019-11-24T12:14:52+00:00">24 Nov 2019, 12:14</time> by <a rel="author">Redazione ANSA</a></address>
      <p>Alla vigilia di una settimana cruciale per manovra e decreto fiscale e dopo il voto sulla piattaforma Rousseau che ha scosso M5s (con conseguente faccia a faccia Grillo-Di Maio) in tre interviste sui quotidiani di oggi arriva un messaggio unitario dda parte del governo. Il governo non cadrà dicono il premier Giuseppe Conte, il capo politico M5s Luigi Di Maio e il capo delegazione Pd al governo Dario Franceschini.</p>
      <p>"Il governo - è il messaggio del premier dalle colonne di 'Repubblica - a gennaio non cadrà, ma basta con le liti, si rimanga concentrati. Con l'anno nuovo avanti con un cronoprogramma di riforme che l'Italia attende da anni. Nessuna aspirazione o velleità ad essere il nuovo leader M5s. L'esecutivo un'anima ce l'ha, spiega rispondendo a Zingaretti, ed è a un tempo visionaria e pragmatica. Per l'ex Ilva, spiega che Mittal si dice disponibile a tornare sui suoi passi, ma non esclude un intervento pubblico, non di sostituzione ma di sostegno e controllo".</p>
      <p>Un governo che duri tre anni va rafforzato - dice Luigi Di Maio - "con un contratto che dica ai cittadini cosa e quando si farà". E intervistato in apertura dal Messaggero sulle Regionali in Emilia dice che "gli iscritti si sono espressi", ora apertura alle liste civiche a sostegno del progetto: "se non ci presentassimo tanti nostri simpatizzanti voterebbero per i sovranisti". Sulla legge elettorale avverte: deve partire da un accordo nella maggioranza. Poi annuncia una grande riorganizzazione, che vedrà nascere il primo organo politico del M5s.</p>
      <p>Con 'stili diversi', Grillo e Zingaretti hanno detto la stessa cosa dopo la manovra e risolti i problemi più urgenti, Ilva e Alitalia, serve un "progetto" per il futuro della legislatura. Il capo delegazione dem nell'esecutivo Dario Franceschini sul Fatto quotidiano dà appuntamento a dopo l'Epifania: ma "lasciamo perdere i contratti", dice, non siamo "controparti": non serve la firma, piuttosto un'intesa politica. E poi spiega che nel fenomeno delle sardine "ci sono elettori Pd, elettori 5 Stelle, i riformisti" e una scelta di campo l'hanno fatta, "senza aspettare le nostre paturnie".</p>
      <p>"Se il M5s è forte e compatto, il governo è forte e compatto - ha detto in mattinata Di Maio a Grammichele -. Noi siamo la prima forza politica in Parlamento, di maggioranza e necessariamente abbiamo il dovere di essere forti, compatti e coesi perché in questo modo il governo è forte, compatto e coeso". "Noi siamo aperti a tutte le forze civiche del territorio, questo è il nostro obiettivo", ha aggiunto il capo politico del M5s ai cronisti che gli hanno chiesto se c'è una chiusura definitiva a una alleanza col Pd in Emilia Romagna e in Calabria per le regionali. "Se chiediamo ai cittadini di eleggere il loro governatore della Regione sono loro che decidono chi votare. Non è questione di strategie e di come fare la lista. Noi noi siamo aperti sui temi a tutti. Come M5s siamo aperti a coalizioni con realtà civiche sul territorio, questo è il nostro impianto dello statuto e del regolamento", ha spiegato ancora Di Maio ai cronisti che gli hanno chiesto se non ritenga un favore al centrodestra andare al voto in Emilia Romagna senza accordo col Pd.</p>
      <footer>RIPRODUZIONE RISERVATA © Copyright ANSA</footer>
      <related>
        <h4>Notizie Correlate</h4>
        <a href="http://www.ansa.it/sito/notizie/politica/2019/11/23/m5s-grillo-vede-di-maio-va-sostenuto-io-ci-saro-di-piu_90cc68cc-2ef9-40a0-a4db-a795eb0b2998.html"/>
      </related>
    </article>
  </body>
</html>