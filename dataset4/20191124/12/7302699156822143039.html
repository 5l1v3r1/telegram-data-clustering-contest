<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112736"/>
    <meta property="og:site_name" content="MGR Online"/>
    <meta property="article:published_time" content="2019-11-24T12:12:00+00:00"/>
    <meta property="og:title" content="ยังปากแข็งปฏิเสธ! ภาค 3 บุกรวบ“นัน กิ่งเพชร”แก๊งลิขสิทธิ์ตบทรัพย์คารีสอร์ต ส่ง ตร.สารคามดำเนินคดี"/>
    <meta property="og:description" content="ศูนย์ข่าวนครราชสีมา – ตำรวจชุดสืบภาค 3 บุกรวบ “นัน กิ่งเพชร” แก๊งล่อซื้อสินค้าลิขสิทธิ์ตบทรัพย์ คารีสอร์ตระยอง ตามหมายจับศาลมหาสารคมข้อหา“กรรโชกทรัพย์”เผยยังปากแข็งให้การปฏิเสธ อ้างไม่ได้หนีแค่หลบไปตั้งหลัก ส่งตัวสภ.เมืองมหาสารคาม"/>
  </head>
  <body>
    <article>
      <h1>ยังปากแข็งปฏิเสธ! ภาค 3 บุกรวบ“นัน กิ่งเพชร”แก๊งลิขสิทธิ์ตบทรัพย์คารีสอร์ต ส่ง ตร.สารคามดำเนินคดี</h1>
      <address><time datetime="2019-11-24T12:12:00+00:00">24 Nov 2019, 12:12</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011662701.JPEG"/>
      </figure>
      <p><b>ศูนย์ข่าวนครราชสีมา- ตำรวจชุดสืบภาค 3 บุกรวบ “นัน กิ่งเพชร” แก๊งล่อซื้อสินค้าลิขสิทธิ์ตบทรัพย์ คารีสอร์ตระยอง ตามหมายจับศาลมหาสารคม ข้อหา “กรรโชกทรัพย์” เผยยังปากแข็งให้การปฏิเสธ อ้างไม่ได้หนีแค่หลบไปตั้งหลัก ก่อนหิ้วตัวส่ง สภ.เมืองมหาสารคาม</b><br/><br/>ช่วงบ่ายวันนี้ ( 24 พ.ย.) ที่กองบังคับการสืบสวนสอบสวนตำรวจภูธรภาค 3 นครราชสีมา พล.ต.ต.อัคราเดช พิมลศรี รองผู้บัญชาการตำรวจภูธรภาค 3 ( รอง ผบช.ภาค 3) พร้อมด้วย พล.ต.ต.ปวริศ บุญสุทธิ ผบก.สส.ภาค 3 และเจ้าหน้าที่ตำรวจชุดจับกุมได้ควบคุมตัว นายภูมิภากร ถินสุวรรณ์ หรือ นัน กิ่งเพชร อายุ 42 ปี ผู้ต้องหาตามหมายจับศาลจังหวัดมหาสารคาม ที่ จ.186/2562 ลงวันที่ 12 พ.ย.2562 กล่าวหาว่า กรรโชกทรัพย์มาสอบสวนขยายผลการจับกุม ก่อนนำส่งพนักงานสอบสวน สภ.เมืองมหาสารคาม</p>
      <figure>
        <img src="https://mpics.mgronline.com/pics/Images/562000011662702.JPEG"/>
      </figure>
      <figure>
        <img src="https://mpics.mgronline.com/pics/Images/562000011662703.JPEG"/>
      </figure>
      <p>หลังสามารถจับกุมตัว นายภูมิภากร ถินสุวรรณ์ หรือ นัน กิ่งเพชร ได้ ขณะหนีกบดานอยู่ภายในห้องพักหมายเลข 7 บ้านไร่รีสอร์ท ต.หนองบัว อ.บ้านค่าย จ.ระยอง เมื่อเวลา 07.30 น.ของวันนี้ ( 24 พ.ย.) ซึ่งนายภูมิภากรได้ใช้เสื้อกันหนาวปิดคลุมน้า และปฏิเสธการตอบคำถามของสื่อมวลชนก่อนเดินขึ้นรถตู้ไปอย่างรวดเร็ว <br/><br/>พล.ต.ต.อัคราเดช พิมลศรี รอง ผบช.ภาค 3 กล่าวว่า เมื่อวันที่ 1 พ.ย. ที่ผ่านมา นายภูมิภากร พร้อมพวก ได้ก่อเหตุอ้างเป็นผู้รับมอบอำนาจจากบริษัท พอส์อิงค์ จำกัด และ บริษัท ซาน-เอ็กซ์ จำกัด ซึ่งเป็นเจ้าของลิขสิทธิ์ตัวการ์ตูนชื่อดัง จำนวน 25 แบบ ทำการล่อซื่อกระทงลายการ์ตูนและกรรโชกทรัพย์ น้องอ้อม เยาวชนหญิงวัย 15 ปี ชาว จ.นครราชสีมา โดยกล่าวหาละเมิดลิขสิทธิ์รูปตัวการ์ตูน และเรียกร้องทรัพย์สินเป็นเงิน 50,000 บาท ต่อรองลดเหลือ 5,000 บาท เพื่อแลกกับการไม่ดำเนินคดีตามกฎหมาย<br/><br/>ต่อมาสำนักงานตำรวจแห่งชาติ (สตช.) ได้สั่งการให้ทุกพื้นที่ตรวจสอบว่า ตัวแทนลิขสิทธิ์ดังกล่าวมีพฤติการณ์การกระทำผิดอีกหรือไม่ และให้สอบสวนดำเนินคดีให้ถึงที่สุด ซึ่งจากการตรวจสอบพบ นายนัน พร้อมพวกได้กระทำความผิดในพื้นที่ ตำรวจภูธรภาค 4 และ ศาลจังหวัดมหาสารคาม ได้ออกหมายจับไว้</p>
      <figure>
        <img src="https://mpics.mgronline.com/pics/Images/562000011662704.JPEG"/>
      </figure>
      <figure>
        <img src="https://mpics.mgronline.com/pics/Images/562000011662705.JPEG"/>
      </figure>
      <p>จากการสอบสวนเบื้องต้น นายนัน ผู้ต้องหา ให้การภาคเสธ อ้างว่าการกระทำเกี่ยวกับสินค้าลิขสิทธิ์ของตนเองไม่เป็นความผิด จึงปฏิเสธข้อหากรรโชกทรัพย์ และอ้างว่าไม่ได้หลบหนีเพียงแค่เมื่อมีกระแสข่าวมากจึงหลบไปตั้งหลักเท่านั้น ส่วนผู้หญิงที่อยู่ด้วยขณะถูกจับกุมเป็นแฟนสาวไม่ได้เกี่ยวกับข้องกับคดี<br/><br/>ส่วนความคืบหน้าการสอบสวนดำเนินคดีล่อซื้อสินค้าลิขสิทธิ์เรียกรับค่าเสียหายหรือกรรโชกทรัพย์ ในความรับผิดชอบของตำรวจภูธรภาค 3 ล่าสุด มีผู้เสียหายรวม 61 ราย คณะทำงานโดยมี พล.ต.ต สุจินต์ นิจพาณิชย์ ผู้บังคับการตำรวจภูธรจังหวัด (ผบก.ภ.จว.) นครราชสีมา ควบคุมและอำนวยการสืบสวนสอบสวน ได้รวบรวมพยานหลักฐาน ซึ่งมีจำนวนมากและเป็นประโยชน์ต่อรูปคดี จะแถลงความคืบหน้าในเร็ว ๆ นี้ พล.ต.ต.อัคราเดช กล่าวในตอนท้าย</p>
      <figure>
        <img src="https://mpics.mgronline.com/pics/Images/562000011662706.JPEG"/>
      </figure>
      <figure>
        <img src="https://mpics.mgronline.com/pics/Images/562000011662707.JPEG"/>
      </figure>
      <figure>
        <img src="https://mpics.mgronline.com/pics/Images/562000011662708.JPEG"/>
      </figure>
      <figure>
        <img src="https://mpics.mgronline.com/pics/Images/562000011662709.JPEG"/>
      </figure>
      <figure>
        <img src="https://mpics.mgronline.com/pics/Images/562000011662710.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112736"/>
      </related>
    </article>
  </body>
</html>