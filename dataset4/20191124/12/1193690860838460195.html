<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/holovna-robota-buty-virnym-druhom-razom-iz-biitsiamy-oos-na-fronti-sluzhyt-belhiiska-vivcharka-atos-203376.html"/>
    <meta property="og:site_name" content="5 канал"/>
    <meta property="article:published_time" content="2019-11-24T12:01:00+00:00"/>
    <meta property="og:title" content="Головна робота – бути вірним другом: разом із бійцями ООС на фронті служить бельгійська вівчарка Атос"/>
    <meta property="og:description" content="Пес вміє багато, навчений і шукати вибухові речовини"/>
  </head>
  <body>
    <article>
      <h1>Головна робота – бути вірним другом: разом із бійцями ООС на фронті служить бельгійська вівчарка Атос</h1>
      <address>
        <time datetime="2019-11-24T12:01:00+00:00">24 Nov 2019, 12:01</time>
      </address>
      <p>Захисники України на Луганському напрямку розповідають про періодичні обстріли з боку супротивника, у періоди тиші - кажуть, загартовують тіло та зміцнюють бойовий дух. Репортаж Ірини Шевченко.</p>
      <figure>
        <iframe src="https://www.youtube.com/embed/k98DuGBy-kk" width="745" height="451" data-service="Youtube" scrolling="no"/>
      </figure>
      <p>На Луганському напрямку російські окупанти продовжують обстрілювати позиції ЗСУ. Денні затишшя не свідчать про те що ворог прагне миру, переконані бійці.</p>
      <p>"Вночі обстріли, а днем більш затишшя. Потому що все, можна сказати, фіксується на камеру, а вночі менше бачать і тому гатять з чого можуть, гатять з важкого", - розповідає боєць з позивним "Кардинал".</p>
      <p>Військовий впевнений, підступність ворога не завадить ЗСУ виконати своє завдання, чітке і зрозуміле.</p>
      <blockquote>"Відстояти свою територію і цілісність України, для чого ми тут. Потому що по другому не може бути", - наголошує "Кардинал".</blockquote>
      <p>Армійці не втрачають пильності, чистять зброю, займаються в імпровізованому тренажерному залі, вправляються в образотворчому мистецтві.</p>
      <p>У підрозділі служить бельгійський вівчарка Атос. Вміє багато, але головна його робота бути улюбленцем і вірним другом.</p>
      <p>"Він навчений на вибухові речовини, він може шукати. Але я сам не хочу, щоб він їх шукав", - розповідає армієць з позивним "Професор".</p>
      <p>Але спецодяг пес носить не лише для краси, іноді допомагає своїм двоногим побратимам.</p>
      <blockquote>"Він допомагав нам носити деякі важкі... скажімо так, боєкомплект на нього чіпляли", - розповідає "Професор".</blockquote>
      <p>Кардинал запевняє, напрямок під надійним контролем, війну далі вглиб країни ЗСУ не пропустять.</p>
      <p>"Наші вдома спокійно можуть спати, ми їх обороняємо. Щоб ніхто до них не прийшов, як прийшли до цих людей в хату", - наголосив "Кардинал".</p>
      <p>
        <i>
          <b>Ірина Шевченко, Юрій Усік, "5 канал"</b>
        </i>
      </p>
    </article>
  </body>
</html>