<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743390"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T12:21:00+00:00"/>
    <meta property="og:title" content="'ปวิธ' ดวลเพลย์ออฟคว้าแชมป์กอล์ฟซาบาห์"/>
    <meta property="og:description" content="'โปรไช้' ปวิธ ตั้งกมลประเสริฐ ผงาดคว้าแชมป์กอล์ฟ ซาบาห์ มาสเตอร์ส 2019 ที่ประเทศมาเลเซีย หลังดวลเพลย์ออฟชนะ 'โปรเพชร' พชร คงวัดใหม่ รวมถึง อามาน ราจ จากอินเดีย และ เดวิด กลีสัน จากออสเตรเลีย หลังทั้ง 4 คนทำสกอร์รวมหลังจบรอบสุดท้าย "/>
  </head>
  <body>
    <article>
      <h1>'ปวิธ' ดวลเพลย์ออฟคว้าแชมป์กอล์ฟซาบาห์</h1>
      <address>
        <time datetime="2019-11-24T12:21:00+00:00">24 Nov 2019, 12:21</time>
      </address>
      <p>
        <b>"โปรไช้" ปวิธ ตั้งกมลประเสริฐ ผงาดคว้าแชมป์กอล์ฟ ซาบาห์ มาสเตอร์ส 2019 ที่ประเทศมาเลเซีย หลังดวลเพลย์ออฟชนะ "โปรเพชร" พชร คงวัดใหม่ รวมถึง อามาน ราจ จากอินเดีย และ เดวิด กลีสัน จากออสเตรเลีย หลังทั้ง 4 คนทำสกอร์รวมหลังจบรอบสุดท้าย </b>
      </p>
      <p>การแข่งขันกอล์ฟ เอเชียน ทัวร์ รายการ "ซาบาห์ มาสเตอร์ส 2019" ที่รัฐซาบาห์ ประเทศมาเลเซีย หลังจบรอบสุดท้าย เมื่อวันอาทิตย์ที่ 24 พ.ย. ที่ผ่านมา ผลปรากฏว่ามีนักกอล์ฟทำสกอร์รวมเท่ากันที่ 13 อันเดอร์พาร์ 271 ถึง 4 คน ประกอบด้วย "โปรไช้" ปวิธ ตั้งกมลประเสริฐ และ "โปรเพชร" พชร คงวัดใหม่ 2 นักกอล์ฟไทย รวมถึง อามาน ราจ จากอินเดีย และ เดวิด กลีสัน จากออสเตรเลีย ต้องดวลเพลย์ออฟเพื่อตัดสินแชมป์ที่หลุม 18 พาร์ 4 ผลปรากฏว่าโปรชาวอินเดียออกโบกี้หลุดวงโคจรไปก่อนเป็นคนแรก เหลืออีก 3 คนไปดวลกันต่อในการเพลย์ออฟหลุมที่ 2 ผลปรากฏว่า "โปรไช้" ชิพระยะ 15 ฟุตจากขอบกรีนลงหลุมเป็นเบอร์ดี้ ขณะที่อีก 2 คนได้แค่พาร์ ส่งผลให้ ปวิธ วัย 30 ปี คว้าแชมป์ไปครอง ถือเป็นแชมป์รายการที่ 2 ของเจ้าตัวใน เอเชียน ทัวร์ พร้อมรับเงินรางวัลไป 54,000 ดอลลารสหรัฐ (ราว 1.6 ล้านบาท)<br/>    <br/>ส่วนผลงานนักกอล์ฟคนอื่น ๆ ที่น่าสนใจ จักรพันธ์ เปรมสิริกรณ์ สกอร์รวม 9 อันเดอร์พาร์ 275 เท่ากับ แดนไท บุญมา จบเป็นอันดับ 8 ร่วม "โปรแบงค์" สุทธิเจตน์ คูห์รัตนพิศาล สกอร์รวม 8 อันเดอร์พาร์ 276 รั้งอันดับ 12 ร่วม "โปรเจ็ท” สัตยา ทรัพย์อัประไมย 7 อันเดอร์พาร์ 277 รั้งอันดับ 17 และ โคสุเกะ ฮามาโมโต 5 อันเดอร์พาร์ 279 อันดับ 21 ร่วม      <br/><br/>เครดิตภาพ : AFP</p>
    </article>
  </body>
</html>