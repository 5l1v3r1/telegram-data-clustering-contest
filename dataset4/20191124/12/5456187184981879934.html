<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/24/356704/"/>
    <meta property="og:site_name" content="charter97.org"/>
    <meta property="article:published_time" content="2019-11-24T12:11:00+00:00"/>
    <meta property="og:title" content="«Старому Ольсу» споўнілася 20 год"/>
    <meta property="og:description" content="Як беларускі гурт скарыў Амэрыку."/>
  </head>
  <body>
    <article>
      <h1>«Старому Ольсу» споўнілася 20 год</h1>
      <h2>Як беларускі гурт скарыў Амэрыку.</h2>
      <address>
        <time datetime="2019-11-24T12:11:00+00:00">24 Nov 2019, 12:11</time>
      </address>
      <p>«Стары Ольса», самы прызнаны сярэднявечны гурт Беларусі, сёлета сьвяткуе 20-годзьдзе. <a href="https://www.svaboda.org/a/30286962.html">Свабода</a> пагутарыла з музыкамі па вяртаньні зь іхнага пятага амэрыканскага туру пра гастрольны побыт і сталеньне.</p>
      <p>Дваццаць гадоў у музыцы, амэрыканскія туры, той самы кавэр на Metallica з 3,6 мільёна праглядаў, сярэднявечны фэстываль пасярод Атлянтычнага акіяну і фанаты ў Бразыліі.</p>
      <p>Папулярызацыяй беларускай сярэднявечнай музыкі «Стары Ольса» ўжо некалькі гадоў займаецца і ў Амэрыцы — там сытуацыя з «мэдыявальнай» сцэнай, як у Беларусі два дзесяцігодзьдзі таму. Гурт нават выступае ў амэрыканскіх унівэрсытэтах, а гэта сапраўды ганаровы радок у музычным партфоліё. Падчас выступу расказваюць ня толькі пра асаблівасьці сярэднявечнай музыкі, а яшчэ і пра гісторыю Беларусі, тлумачаць зьмест песень. Але місіянэрамі сябе ня лічаць: яны, маўляў, проста звычайныя людзі, якія робяць тое, што падабаецца.</p>
      <figure>
        <img src="https://i.c97.org/gi/53970/276239-1574586752-big.jpg"/>
        <figcaption>Фото: «Радыё Свабода»</figcaption>
      </figure>
      <p>
        <b>«Я вось стары, але ваша старая музыка прымушае мяне рухацца!»</b>
      </p>
      <p>Папулярнасьць сярэднявечнай тэмы ў 21 стагодзьдзі музыкаў ня дзівіць. І справа ня ў росьце цікавасьці да пэўнай субкультуры. Цяпер у музыцы ёсьць больш масавая тэндэнцыя — цікаўнасьць да фальклёрнай музыкі і ўвядзеньне «жывых» інструмэнтаў у рок, джаз, папулярную музыку.</p>
      <p>«Сучасная, кругом электронная культура нарадзіла стомленасьць вуха да правільнай ноты, — тлумачыць <b>Зьміцер Сасноўскі</b>, дудар і адзін з вакалістаў гурту. — Хочацца чуць іх не такімі правільнымі, іх хібы, пералівы, дзесьці трошкі фальшу пачуць».</p>
      <p>«Мне падаецца, што такая музыка закранае нейкія інстынкты, — дадае флейтыстка <b>Марыя Шарый</b>. — Ты можаш гэтага нават не ўсьведамляць, не задумвацца, чаму яна табе падабаецца. Вось у Амэрыцы былі такія старыя дзядочкі, якія казалі: «Я вось стары, але вашая старая музыка прымушае мяне рухацца!».</p>
      <figure>
        <img src="https://i.c97.org/gi/53970/276240-1574586752-big.jpg"/>
        <figcaption>Фото: «Радыё Свабода»</figcaption>
      </figure>
      <p>У апошнія гады беларускамоўную сярэднявечную музыку ад «Старога Ольсы» жыўцом часьцей чуваць за акіянам, чым на радзіме: гурт пасьпяхова правёў ужо пяты амэрыканскі тур і працягнуў кантракт, але зь невялікімі зьменамі.</p>
      <p>«Мы вырашылі, што мы на галодны паёк пасадзілі публіку ў Эўропе, у Беларусі і блізкіх краінах, — прызнаецца Зьміцер Сасноўскі. — Таму бліжэйшым часам будзем болей граць тут і меней граць там».</p>
      <p>«Гэта нашае ўласнае жаданьне, — кажа Марыя Шарый. — Ужо тэлефанавалі з Тэхасу, просяць, каб на красавік наступнага году мы прыехалі, але, шчыра кажучы, хочацца адпачыць ад амэрыканскіх тураў, больш паезьдзіць па Эўропе. Таму на вясну мы плянуем тур па Польшчы».</p>
      <figure>
        <img src="https://i.c97.org/gi/53970/276241-1574586753-big.jpg"/>
        <figcaption>Фото: «Радыё Свабода»</figcaption>
      </figure>
      <p>
        <b>«Амэрыканскія гастролі — гэта цяжка, доўга і можна згубіць гурт»</b>
      </p>
      <p>— гэта не пра масавага слухача. Музычным прадусарам прывозіць гурты такога стылю ня надта выгадна, таму амэрыканскі тур — дарагая прыемнасьць, якую дазволіць сабе можа далёка ня кожны замежны гурт. Музыкі мусяць ахвяраваць сям’ёй, мясцовымі справамі і іншымі каштоўнымі кантрактамі. Да таго ж такое гастрольнае жыцьцё далёкае ад кінэматаграфічнага вобразу, у рэальнасьці музыкі вымушаныя эканоміць: вандруюць у звычайным мікрааўтобусе, самі сабе кіроўцы, прамоўтары і кухары.</p>
      <figure>
        <iframe src="https://www.youtube.com/embed/4DQA1VO3i3s" width="640" height="360" data-service="Youtube" scrolling="no"/>
      </figure>
      <p>«Вы каштавалі амэрыканскую ежу? Гэта жудасна! — кажа Марыя. — Таму кухарым мы самі, каб ведаць, што ямо, і эканоміць час на рэстарацыі».</p>
      <p>«У нас ёсьць людзі, адказныя за кашы, хтосьці за мяса, хтосьці за салату. Марыя ў нас адказная за адну і тую ж страву, якую гатуе геніяльна — тушаныя бурачкі!»</p>
      <p>«Тур — цяжкая справа, можна і гурт згубіць. Калі доўгі час знаходзісься ў іншай краіне ў адной кампаніі, ёсьць напружаньне...» — прызнаецца Марыя.</p>
      <p>«Ты нас менш любіць стала? — камічна абураецца Зьміцер і ўжо сур’ёзна дадае: — Калі супаставіць лічбы — 73 дні, за іх 113 выступаў і 14 000 міль пераездаў па Амэрыцы паміж выступамі за гэтыя 73 дні — то напружанасьць адразу тлумачыцца. Гэта цяжка фізычна. І псыхічна сьледам».</p>
      <p>«Гэта такая паездка і такія стасункі, як быццам бы гэта ў сям’і, — падсумоўвае Марыя. — Таму што ў сям’і таксама ўсялякай драбязы хапае, і любові, і сварак».</p>
      <figure>
        <img src="https://i.c97.org/gi/53970/276242-1574586753-big.jpg"/>
        <figcaption>Фото: «Радыё Свабода»</figcaption>
      </figure>
      <p>
        <b>«Тры пакаленьні таму мой дзед быў беларусам, я памятаю і ганаруся!»</b>
      </p>
      <p>Калі разважаць пра розьніцу паміж амэрыканскай і беларускай публікай, ольсаўцы называюць тры адрозьненьні: амэрыканцы «тусуюцца» — выпіваюць, гамоняць — пасьля канцэрту, а беларусы — падчас; амэрыканцы могуць запляскаць нават пасярод песьні, калі, напрыклад, пачуюць удалае сола, а таксама набываюць больш мэрчу. У Амэрыцы музыкі перанялі мясцовую традыцыю размаўляць са слухачамі пасьля канцэрту, бо амэрыканцы могуць дужа пакрыўдзіцца, калі выступоўцы да іх не падыдуць.</p>
      <p>«Была прыкольная сытуацыя, калі фэст праходзіў недзе ў полі, тавэрна нейкая, — кажа <b>Аляксей Войцех</b>, ударныя. — Прыйшоў дзед і кажа: „Тры пакаленьні таму мой дзед быў беларусам, я памятаю і ганаруся!“ І такіх выпадкаў шмат. Называюць нават гарады, адкуль іх продкі».</p>
      <figure>
        <img src="https://i.c97.org/gi/53970/276243-1574586754-big.jpg"/>
        <figcaption>Фото: «Радыё Свабода»</figcaption>
      </figure>
      <p>«А яшчэ клёвая гісторыя пра амэрыканца, які размаўляе па-беларуску лепш, чым беларусы, — прыгадвае Алесь Чумакоў. — Гэта было ў Юце. Амэрыканец сам з Сан-Францыска, у яго жонка беларуска, яна саромеецца размаўляць па-беларуску. Яна ўсё разумее, чытае, слухае, але, як шмат у якіх нашых людзей, ёсьць такая сарамлівасьць, што, маўляў, я ж памылку зраблю. А ён для яе вывучыў беларускую мову выдатна. Ён размаўляе, а яна — не!»</p>
      <p>Музыкі кажуць, што ў Амэрыцы ўсё вялікае: рыцарскі турнір у Мінэсоце можа сабраць ад дваццаці да трыццаці тысяч гледачоў, а калі ў турніры ўдзельнічае конь — то гэта гара, а ня конь, самая вялікая парода, якая толькі можа быць. І галоўнае, каб твой выступ быў максымальна відовішчны. Актыўнае ўзаемадзеяньне з гледачом — асноўнае патрабаваньне, амэрыканцы любяць інтэрактыўныя стэндапы. Сярэднявечная музыка, вядома, працягвае зьбіраць сваю аўдыторыю, але да масавага гледача дагрукацца ўсё ж няпроста.</p>
      <figure>
        <img src="https://i.c97.org/gi/53970/276244-1574586755-big.jpg"/>
        <figcaption>Фото: «Радыё Свабода»</figcaption>
      </figure>
      <p>«У асноўным амэрыканцы больш адкрыта рэагуюць, — кажа Зьміцер. — Але ёсьць Юта — штат, дзе публіка не рэагуе ўвогуле ані на што. А пасьля нядаўняга канцэрту ў Горадні я ўжо не скажу, дзе актыўней рэагуюць на нашу музыку — у Амэрыцы ці ў Горадні!»</p>
      <figure>
        <iframe src="https://vk.com/video_ext.php?oid=-24886266&amp;id=456239142&amp;hash=1a1dfa33fe8e7eb0" width="640" height="360" data-service="VK" scrolling="no"/>
      </figure>
      <p>«Горадня ўчыніла нам такі прыём, як нідзе і ніколі! — дадае Марыя. — Аплядысмэнты, жарты, камэнтары з залі і шалёная энэргетыка ад публікі! Пасьля канцэрту асабіста кожнаму дзякавалі, гэта вельмі натхняе».</p>
      <figure>
        <img src="https://i.c97.org/gi/53970/276245-1574586756-big.jpg"/>
        <figcaption>Фото: «Радыё Свабода»</figcaption>
      </figure>
      <p>У апошнім туры было шмат выступаў з майстар-клясамі па старадаўніх і беларускіх традыцыйных танцах. Былі нават асобныя танцавальныя канцэрты. Усе ў дзікім захапленьні ад падэспані і кракавяку.</p>
      <p>«Дзякуючы праекту Medieval Classic Rock пра гурт даведваюцца ў далёкіх краінах, — кажа Марыя. — Акурат на днях адзін музычны гурт з Бразыліі даслаў ліст, дзе распавядаюць, што былі натхнёныя творчасьцю Старога Ольсы і зрабілі сваю вэрсію кампазыцыі „Штурм“ з нашага рэпэртуару. Цяпер пытаюцца дазволу, ці могуць уключыць яе ў свой новы альбом і зьняць кліп».</p>
      <p>Аднойчы музыкі нават выступалі на сярэднявечным фэстывалі пасярод акіяну, акурат паміж Эўропай і Амэрыкай — на Азорскіх астравах, у амаль невядомым турыстам аўтаномным рэгіёне Партугаліі, пакрытым чорным вульканічным пяском.</p>
      <figure>
        <img src="https://i.c97.org/gi/53970/276246-1574586757-big.jpg"/>
        <figcaption>Фото: «Радыё Свабода»</figcaption>
      </figure>
      <p>
        <b>«Мы насыціліся гэтай музыкай так, што з гадамі пачалі выглядаць лепей!»</b>
      </p>
      <p>Кавэры ў гісторыі «Ольсы» мелі істотнае значэньне, але гэта ўсё ж у мінулым: цяпер час іншым рабіць кавэры на іх. І калі на пачатку творчага шляху гурт дазваляў сабе сярэднявечныя стылізацыі і «фэнтэзі», то цяпер ім хочацца працаваць складаней і глыбей. За гэтыя гады лютніст «Ольсы» <b>Ільля Кубліцкі</b> навучыўся чытаць табулятуры 16-га стагодзьдзя, і гурт ужо пэўны час працуе з арыгінальнымі матэрыяламі, а ня зь нечай адаптацыяй.</p>
      <figure>
        <img src="https://i.c97.org/gi/53970/276247-1574586757-big.jpg"/>
        <figcaption>Фото: «Радыё Свабода»</figcaption>
      </figure>
      <p>«Але мы вымушаныя, на жаль, усе гэтыя гады прыстасоўвацца да публікі: ня граць сярэднявечныя лады, а граць мажорную-мінорную сучасную сыстэму, — кажа Зьміцер. — Ня граць павольна, як раней музыка гралася, ня граць баляды, якія могуць гучаць 18–20 хвілін, а граць у фармаце сучаснага слухача, бо інакш ён слухаць ня будзе. Тры хвіліны — фармат, да якога нашыя вушы прывучыла сучаснае радыё. Мы дапускаем, што калі-небудзь зробім праект, аўтэнтычны для 17-га стагодзьдзя, але пакуль што займаемся папулярызацыяй».</p>
      <p>Дзеля гадавіны гурту Марыі давялося пераглядаць шмат матэрыялаў: на старых фотках усе падаюцца дзіўнымі, хтосьці тоўсты, хтосьці нязграбны, разгублены альбо не зусім у стылі.</p>
      <p>«Мы ўсе сталі больш дарослымі», — кажа Марыя.</p>
      <p>«Старымі?» — зноў жартаўліва абражаецца Зьміцер.</p>
      <p>«Ня ведаю, больш прывабнымі», — адказвае Маша.</p>
      <p>«Як віно?» — сьмяецца Зьміцер.</p>
      <p>«Дарэчы, так! — усьміхаецца Марыя. — Чытала камэнтары пасьля некаторых канцэртаў, асабліва менскіх, што „Ольса“ — як віно. З гадамі толькі лепшае! Усё нашае разуменьне, увесь назапашаны досьвед — ува ўсім, ня толькі ў музыцы, у жыцьці — ён адлюстроўваецца на сцэне».</p>
      <figure>
        <img src="https://i.c97.org/gi/53970/276248-1574586758-big.jpg"/>
        <figcaption>Фото: «Радыё Свабода»</figcaption>
      </figure>
      <p>«У нас ёсьць сябра Валера Зінкевіч, майстар, ён для нас рэбэк (старадаўні смычковы інструмэнт. — РС) зрабіў, — кажа Зьміцер. — Ён мае тэорыю пазытыўных вібрацый. Ён кажа, што кожны інструмэнт — і гэта факт! — пачынае гучаць празь месяц-два рэгулярнага граньня на ім лепш. У некаторых інструмэнтах гэта патлумачыць можна, а часта — не. Што ў ім зьмяняецца, незразумела. І ён кажа, што проста часткі пачынаюць адносна адна адной рэзанаваць лепей. Але ўсё ж такі гэта містыка. Інструмэнт набіраецца пазытыўных вібрацый. Маша цяпер расказвае, што мы насыціліся гэтай музыкай так, што з гадамі набраліся пазытыўных вібрацый і пачалі выглядаць лепей!»</p>
      <p>«Таму раім нашым слухачам прыходзіць на нашы канцэрты і набірацца пазытыўных вібрацый, — разважліва дадае Алесь Чумакоў. — І рабіцца ўсё лепшымі і лепшымі!»</p>
      <figure>
        <img src="https://i.c97.org/gi/53970/276249-1574586758-big.jpg"/>
        <figcaption>Фото: «Радыё Свабода»</figcaption>
      </figure>
    </article>
  </body>
</html>