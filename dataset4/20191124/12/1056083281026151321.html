<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301763/%D8%AA%D9%86%D8%AF%DB%8C%D8%B3-%D8%B4%D9%87%DB%8C%D8%AF-%D8%B4%DB%8C%D8%AE-%D9%85%D8%AD%D9%85%D8%AF-%D8%AE%DB%8C%D8%A7%D8%A8%D8%A7%D9%86%DB%8C-%D9%86%D8%B5%D8%A8-%D9%88-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:52:46+00:00"/>
    <meta property="og:title" content="تندیس شهید «شیخ محمد خیابانی» نصب و رونمایی شد"/>
    <meta property="og:description" content="ایسنا/آذربایجان شرقی تندیس شهید «شیخ محمد خیابانی» در مقابل منزل او واقع در چهارراه شهید بهشتی تبریز نصب شد."/>
  </head>
  <body>
    <article>
      <h1>تندیس شهید «شیخ محمد خیابانی» نصب و رونمایی شد</h1>
      <address>
        <time datetime="2019-11-24T12:52:46+00:00">24 Nov 2019, 12:52</time>
      </address>
      <p>ایسنا/آذربایجان شرقی تندیس شهید «شیخ محمد خیابانی» در مقابل منزل او واقع در چهارراه شهید بهشتی تبریز نصب شد.</p>
      <p> این تندیس که توسط هنرمند تبریزی استاد حسینی و به سفارش سازمان سیما، منظر و فضای سبز شهری تهیه شده بود، پس از مکان یابی و طی مراسمی در مقابل منزل وی واقع در چهارراه شهید بهشتی، منصور سابق نصب شد.</p>
      <p>به گزارش روابط عمومی شهرداری تبریز، این مراسم با حضور شهردار تبریز، رییس و اعضای شورای اسلامی شهر، مدیرکل میراث فرهنگی، صنایع دستی و گردشگری استان، نواده خاندان آن شهید و جمعی از شهروندان هنردوست برگزار و طی آن از تندیس این مبارز مشروطه خواه پرده برداری شد.</p>
      <p>شیخ محمد خیابانی روحانی آزادی خواه و مبارز جنبش مشروطه و رهبر نهضت آزادیستان در سال ۱۲۵۹ هجری شمسی در شهر خامنه به دنیا آمد. پس از پایان تحصیلات ابتدایی در زادگاهش، به پتروفسک، از شهرهای قفقاز، رفت و در تجارت خانه پدرش مشغول به کار شد. اما پس از بازگشتش به ایران به تحصیل علوم دینی در مدرسه طالبیه تبریز پرداخت. او در کنار علوم دینی، ریاضیات، حکمت، طبیعیات و تاریخ ادبیات را نیز فراگرفت و در اندک زمان به مدارک بالای علمی نائل شد.</p>
      <p>شهید شیخ محمد خیابانی به دلیل سوابق مبارزاتی خود، در مجلس دوم به نمایندگی مجلس انتخاب شد و در پی اولتیماتوم روسیه به دولت ایران، به عنوان یکی از مخالفان سرسخت آن به مبارزه برخاست.</p>
      <p>قیام او بر علیه قرارداد استعماری وثوق الدوله در تبریز، شش ماه به طول انجامید و در جریان آن برای انجام اصلاحات اساسی در زمینه های سیاسی، اجتماعی و اقتصادی تلاش شد. در نهایت با انتصاب مخبرالدوله به سمت والی آذربایجان و آغاز سرکوب  قیام شیخ محمد خیابانی در روز ۲۲ شهریور سال ۱۲۹۹ شمسی برابر با ۲۹ ذی الحجه ۱۳۳۸ هجری قمری به شهادت رسید و پیکرش که به طور موقت در سید حمزه تبریز دفن شده بود، توسط خانواده اش به تهران منتقل و در صحن حضرت عبدالعظیم حسنی (ع) به خاک سپرده شد.  </p>
      <p>انتهای پیام</p>
    </article>
  </body>
</html>