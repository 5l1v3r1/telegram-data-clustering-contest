<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-puchar-swiata-wisla-konkurs-indywidualny-relacja/svcn8w3"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T12:40:03+00:00"/>
    <meta property="og:title" content="PŚ w Wiśle: Stoch trzeci. Wygrał Tande. Upadek Żyły"/>
    <meta property="og:description" content="Kamil Stoch zajął trzecie miejsce w pierwszym konkursie Pucharu Świata w skokach narciarskich. &quot;Orzeł z Zębu&quot; dzięki dobrej próbie z drugiej serii awansował na podium z 11. miejsca. Loteryjne zawody w Wiśle wygrał Daniel-Andre Tande. Poważnie wyglądający upadek w pierwszej serii zaliczył Piotr Żyła."/>
  </head>
  <body>
    <article>
      <h1>PŚ w Wiśle: Stoch trzeci. Wygrał Tande. Upadek Żyły</h1>
      <address>
        <time datetime="2019-11-24T12:40:03+00:00">24 Nov 2019, 12:40</time>
      </address>
      <p>
        <b>Kamil Stoch zajął trzecie miejsce w pierwszym konkursie Pucharu Świata w skokach narciarskich. "Orzeł z Zębu" dzięki dobrej próbie z drugiej serii awansował na podium z 11. miejsca. Loteryjne zawody w Wiśle wygrał Daniel-Andre Tande. Poważnie wyglądający upadek w pierwszej serii zaliczył Piotr Żyła.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Pierwsza odsłona indywidualnej rywalizacji w Pucharze Świata miała być sprawdzianem dla nowego trenera naszych skoczków Michala Doleżala. Po podium w konkursie drużynowym uczucia w naszej ekipie były mieszane, bo nowe buty, tak szumnie zapowiadane przed sezonem, nie pomogły nam utrzymać prowadzenia po półmetku i skończyło się na trzeciej pozycji.</p>
      <p>W konkursie, który zaczął się od dość wietrznych i loteryjnych warunków, mogliśmy oglądać ośmiu Biało-Czerwonych. Jako pierwszy na belce pojawił się Aleksander Zniszczoł, ale wylądował zaledwie na 103. metrze i zakończył swój udział w konkursie na pierwszej serii. Jego los podzielił również Paweł Wąsek, który skoczył tylko 3,5 metra dalej i uplasował się na 39. pozycji, pięć "oczek" wyżej od swojego kolegi z reprezentacji. Dużo lepiej zaprezentował się bardziej doświadczony Maciej Kot. On osiągnął 116,5 metra, co pozwoliło mu być 21. po pierwszym skoku i awansować do serii finałowej. Nie udał się niestety występ Stefanowi Huli. Tylko 106 metrów tego sympatycznego zawodnika nie wystarczyło, by znaleźć się w czołowej "30". Ostatecznie Polak zajął 38. pozycję.</p>
      <related>
        <a href="http://onet.tv/s/przegladsportowy/dolezal-wiedzielismy-ze-nasza-druzyne-stac-na-podium/zzekjr"/>
      </related>
      <p>Zadowolony z siebie nie mógł być też Jakub Wolny. 110,5 metra członka naszej drużyny dała mu dopiero 33. miejsce i brak punktów w pierwszy konkursie PŚ. 125 metrów osiągnął Dawid Kubacki, co w trudny warunkach dało mu 14. lokatę i pewny awans do drugiej serii. Po nim swój skok oddał największy pechowiec tej serii Piotr Żyła. Po wylądowaniu na 119. metrze naszemu zawodnikowi wypięła się narta i zaliczył bolesny upadek, po którym chwilę się nie podnosił. Kiedy wstał i zdjął kask, na jego twarzy widoczna była krew. Na szczęście zszedł z rozbiegu o własnych siłach, choć nie zdołał awansować do drugiej serii, zajmując ostatecznie 35. miejsce. W telewizyjnym studiu Adam Małysz zdradził, że skoczek na moment stracił przytomność.</p>
      <p>Najlepszym z naszych zawodników po pierwszej serii okazał się Kamil Stoch. "Orzeł z Zębu" skoczył 118 metrów i na półmetku rywalizacji zajmował dwunaste miejsce. Najlepszy w pierwszej serii okazał się Karl Geiger, który skoczył 127 metrów. Drugą pozycję na półmetku zajmował Daniel Andre Tande z Norwegii, natomiast na trzecim miejscu był jego rodak Robin Pedersen, autor najdłuższe skoku na odległość 136 metrów.</p>
      <p>Druga seria zdecydowanie nie była wielkim świętem, na jakie czekali kibice. Wiatr wciąż dawał się we znaki, a na dodatek upadek Żyły spowodował, że sportowe emocje zeszły na nieco dalszy plan. W swoim drugim skoku o pół metra poprawił się Kot, ale nie pozwoliło mu to utrzymać miejsca na początku trzeciej dziesiątki i zakończył zmagania na 25. pozycji. Dużo lepiej spisał się Dawid Kubacki. Skoki na odległość 127,5 metra pozwolił mu przesunąć się na niezłe siódme miejsce.</p>
      <p>Metr bliżej od mistrza świata lądował Stoch. Po lądowaniu wyglądał na nieco zrezygnowanego, ale mimo to zdołał wedrzeć się do czołówki, kończąc konkurs na bardzo dobrej trzeciej pozycji.</p>
      <p>Najlepszy podczas konkursu w Wiśle okazał się Daniel Andre Tande, który w swojej drugiej próbie uzyskał 129 metrów. Na drugim stopniu podium stanął Anze Lanisek. Teraz przed zawodnikami zawody w fińskiej Ruce. Miejmy nadzieję, że tym razem obejdzie się bez zawirowań towarzyszących inauguracji Pucharu Świata.</p>
    </article>
  </body>
</html>