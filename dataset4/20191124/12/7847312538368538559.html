<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/historia/474424-takze-w-usa-maja-problem-z-mapa-polski-to-tylko-ignorancja"/>
    <meta property="og:site_name" content="wPolityce.pl"/>
    <meta property="article:published_time" content="2019-11-24T12:44:47+00:00"/>
    <meta property="og:title" content="Także w USA mają problem z mapą Polski z okresu II wojny. Czy to tylko ignorancja? Zadziwia fakt, że nie wyłapał tego żaden polski dyplomata"/>
    <meta property="og:description" content="Ważne pytania, zwłaszcza że od paru lat wiemy, że jednym z najważniejszych zadań polskiej dyplomacji jest obrona prawdy historycznej, stanowiącej dziś kluczowy element naszej racji stanu."/>
  </head>
  <body>
    <article>
      <h1>Także w USA mają problem z mapą Polski z okresu II wojny. Czy to tylko ignorancja? Zadziwia fakt, że nie wyłapał tego żaden polski dyplomata</h1>
      <address><time datetime="2019-11-24T12:44:47+00:00">24 Nov 2019, 12:44</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>Dwa tygodnie temu polskie władze - i nie tylko one - zaprotestowały przeciwko skandalicznem mapie w nowym serialu Netflixa</b>. Serial, nazwany chyba ironicznie „dokumentalnym”, nosi tytuł „Iwan Groźny z Treblinki”, i opowiada o procesie ukraińskiego zbrodniarza wojennego Iwana Demianiuka. <b>Na mapach, które miały ilustrować kontekst historyczny, zaznaczano (zresztą także błędnie) niemieckie obozy koncentracyjne i obozy zagłady - ale na tle współczesnych granic Polski</b>. Wniosek był taki, że były to nasze obozy. Reparacji nie dostaliśmy, ale kawałek niemieckich zbrodni, i to ten największy, chętnie nam oddadzą.</p>
      <p>
        <a href="https://wpolityce.pl/polityka/472297-skandaliczna-mapa-w-dokumencie-netflixa">CZYTAJ: Skandaliczna mapa w dokumencie Netflixa! Obozy zagłady wpisane w granice współczesnej Polski. Internauci są oburzeni</a>
      </p>
      <p><b>Po liście premiera w tej sprawie, i w wyniku innych działań, Netflix zapowiedział dodanie do map wyjaśnienia/sprostowania</b>. Wciąż za mało, ale może lepsze niż nic.</p>
      <p>
        <a href="https://wpolityce.pl/spoleczenstwo/472467-celem-musi-byc-sytuacja-w-ktorej-netflix-pilnuje-sie-sam">CZYTAJ: Dobrze, że protestujemy, ale naszym celem musi być sytuacja, w której to Netflix i podobne mu firmy pilnują się same. I to bardzo starannie</a>
      </p>
      <p>Ale problem z mapami mają też najwidoczniej Amerykanie. <b>Oto w prestiżowym Narodowym Muzeum Amerykańskiej Historii (National Museum of American History) w Waszyngtonie, przy wejściu do działu opisującego II wojnę światową, można znaleźć taką oto mapę, prezentującą rzekomo sytuację w 1942 roku</b>:</p>
      <figure>
        <img src="https://wpolityce.pl/p/635518"/>
        <figcaption>autor: Fot. wPolityce.pl</figcaption>
      </figure>
      <p><b>Kuriozum wręcz niewiarygodne. Zachodnia granica Polski to granica II Rzeczypospolitej, ale już wschodnia to granica pojałtańska. Ale to nie koniec: Polska włada Warmią i Mazurami</b>, istnieje też okręg kaliningradzki. Czechosłowacja jest powojenna, ale Kraj Sudetów przynależy do Rzeczy, choć tylko w połowie. <b>Węgry i Rumunia są w granicach powojennych</b>, choć przecież Bukareszt odzyskał przejściowo obecną Mołdawię (w trochę większych granicach, niż t opokazano), a Budapeszt władał w tym okresie południową Słowacją, północnym Siedmiogrodem i kawałkiem Jugosławii. Ta ostatnia również pozostaje całością, po państwie ustaszy nie ma śladu.</p>
      <p><b>Mapa towarzyszy wizerunkom Hitlera i Mussoliniego, a tekst głosi</b>:</p>
      <blockquote>Do grudnia 1941 roku, Niemcy kontrolowały większość Europy, i były w stanie wojny z Wielką Brytanią oraz Związkiem Sowieckim.</blockquote>
      <p>Dalej opis niemieckich zdobyczy: Nadrenia, Austria, Czechosłowacja i Polska. Oraz informacja, że podbojom towarzyszyły mordy na Żydach.</p>
      <figure>
        <img src="https://wpolityce.pl/p/635521"/>
        <figcaption>autor: Fot. wPolityce.pl</figcaption>
      </figure>
      <figure>
        <img src="https://wpolityce.pl/p/635520"/>
        <figcaption>autor: Fot. wPolityce.pl</figcaption>
      </figure>
      <p>Czy mapa Polski bez wschodniej części to wyraz jakiegoś niebywałego nieuctwa jakiegoś „historyka”, odpowiedzialnego za tę ekspozycję? A <b>może to cichy ukłon wobec Moskwy, która nie życzyła sobie przypominania, że zagarnęła we wrześniu 1939 roku pół Polski?</b> To możliwe, bo muzeum powstało w 1964 roku, a wystawa wygląda na mającą już ładnych parę lat.</p>
      <p>
        <b>Ale Narodowe Muzeum Amerykańskiej Historii w Waszyngtonie nie jest konsekwentne; oto w dziale poświęconym lądowaniu w Normandii mamy prawidłową mapę Polski, i prawidłową mapę przedwojennej Europy.</b>
      </p>
      <figure>
        <img src="https://wpolityce.pl/p/635517"/>
        <figcaption>autor: Fot. wPolityce.pl</figcaption>
      </figure>
      <p><b>W całej sprawie zastanawia jedna rzecz</b>. Otóż mówimy o miejscu ważnym, tłumnie odwiedzanym przez wycieczki, również szkolne, oraz przez indywidualnych gości z całego świata. Mówimy także o miejscu bardzo prestiżowym, położonym niedaleko Białego Domu, przy wielkiej promenadzie National Mall. <b>Czy przez te wszystkie lata, a są to być może już dekady, żaden polski dyplomata z ambasady w Waszyngtonie nie wybrał się zobaczyć, co pokazuje ta placówka?</b> Czy żaden nie wyłapał błędu na mapie? A może ktoś wyłapał, ale nie chciało mu się interweniować? Może wreszcie, interwencje były, ale nie okazały się skuteczne?</p>
      <p>Ważne pytania, zwłaszcza że od paru lat wiemy, że jednym z najważniejszych zadań polskiej dyplomacji jest obrona prawdy historycznej, stanowiącej dziś kluczowy element naszej racji stanu.</p>
    </article>
  </body>
</html>