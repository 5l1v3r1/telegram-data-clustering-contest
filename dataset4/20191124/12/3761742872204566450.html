<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/9-basta-gangsterfilmerna"/>
    <meta property="og:site_name" content="MovieZine"/>
    <meta property="article:published_time" content="2019-11-24T12:00:21+00:00"/>
    <meta property="og:title" content="Lista: 9 grymma gangsterfilmer"/>
    <meta property="og:description" content="Scorseses &quot;The Irishman&quot; gör oss sugna på att dyka ner i maffians underbara, våldsamma värld igen. Vår gästskribent Oskar Pettersson presenterar sina bästa tips på gangsterfilmer."/>
  </head>
  <body>
    <article>
      <h1>Lista: 9 grymma gangsterfilmer</h1>
      <address><time datetime="2019-11-24T12:00:21+00:00">24 Nov 2019, 12:00</time> by <a rel="author">Gäst</a></address>
      <p>
        <b>Scorseses "The Irishman" gör oss sugna på att dyka ner i maffians underbara, våldsamma värld igen. Vår gästskribent Oskar Pettersson presenterar sina bästa tips på gangsterfilmer.</b>
      </p>
      <p>Netflix-releasen av Martin Scorseses efterlängtade gangsterdrama <a href="https://www.moviezine.se/movies/the-irishman">”The Irishman”</a> är nära och de första recensionerna hintar om en ny fullträff för den 76-åriga regissören. Den 3,5 timmar långa filmen ser ut att bli en kär återförening mellan Scorsese och genren som han varit så framgångsrik inom tidigare. För att ladda upp inför ”The Irishman” tänkte jag lista mina nio gangster-favoriter.</p>
      <figure>
        <img src="https://mz-prod.s3.amazonaws.com/uploads/photo/file/361615/large_ec06d6928db7cfb54f8b697a7ae0fef5-black_mass.jpg"/>
      </figure>
      <h3><b>9. <a href="https://www.moviezine.se/movies/black-mass">Black Mass</a></b> (2015)</h3>
      <p>Först ut är den nyaste filmen på listan. ”Black Mass” berättar den sanna historien om Boston-gangstern Whitey Bulger och hans verksamhet under 80- och 90-talet som bland annat bestod av knarkhandel, utpressning och flertalet mordåtal. I den här filmatiseringen spelas Bulger av ingen mindre än Johnny Depp som gör en av sina bättre roller på senare år. Filmen berättar på ett klassiskt men ändå effektivt och ständigt underhållande sätt om Bulgers uppgång, storhet och efterföljande fall inom Bostons undervärld.</p>
      <figure>
        <img src="https://mz-prod.s3.amazonaws.com/uploads/photo/file/361616/large_ec06d6928db7cfb54f8b697a7ae0fef5-once_upon_america.jpg"/>
      </figure>
      <h3><b>8. <a href="https://www.moviezine.se/movies/once-upon-a-time-in-america">Once Upon a Time in America</a></b> (1984)</h3>
      <p>Regissören Sergio Leones sista film blev ett episkt slut på en episk karriär. ”Once Upon a Time in America” med Robert De Niro i huvudrollen är berättelsen om hur en grupp judiska barndomsvänner tar sig upp i gangster-hierarkin i New York under förbudstiden för att sedan mötas igen 35 år senare efter händelser som format deras liv. Med en speltid som är nästan fyra timmar lång och som berättas okronologiskt är detta en omfattande och krävande filmupplevelse, men om man väl är ”along for the ride” lär det vara en film värd din tid.</p>
      <figure>
        <img src="https://mz-prod.s3.amazonaws.com/uploads/photo/file/361617/large_ec06d6928db7cfb54f8b697a7ae0fef5-lucky_number_slevin.jpg"/>
      </figure>
      <h3><b>7. <a href="https://www.moviezine.se/movies/lucky-number-slevin">Lucky Number Slevin</a></b> (2006)</h3>
      <p>Ett lite mer lättsamt gangsterdrama får även plats på den här listan. Titeln är nämligen inte det enda som kommer få dig att bli intresserad av den här filmen då det är en spänningsfylld och humoristisk rulle med mer än en twist i historien. Handlingen går kort sammanfattat ut på att huvudkaraktären Slevin (ja, just det) ofrivilligt blir indragen i ett gangsterkrig mellan två mäktiga bossar, i en film som ger starka Tarantino-vibbar. Om det inte räcker för att väcka nyfikenheten så innehåller rollistan Morgan Freeman, Ben Kingsley och Bruce Willis för att nämna några.</p>
      <figure>
        <img src="https://mz-prod.s3.amazonaws.com/uploads/photo/file/361618/large_ec06d6928db7cfb54f8b697a7ae0fef5-a_bronx_tale.jpg"/>
      </figure>
      <h3><b>6. <a href="https://www.moviezine.se/movies/i-skuggan-av-bronx">I skuggan av Bronx</a></b> (1993)</h3>
      <p>Filmen som blev Robert De Niros regidebut och vilken debut det är. Detta gangsterdrama är tydligt inspirerad av hans långvariga samarbete med Scorsese, men till skillnad från de filmerna så fungerar endast gangstervärlden och dess karaktärer som en sorts inkörsport till något mer intimt och personligt i ”I skuggan av Bronx”. Filmen handlar istället främst om familj, värderingar och även ras på ett sätt som man ser i väldigt få gangsterfilmer.</p>
      <figure>
        <img src="https://mz-prod.s3.amazonaws.com/uploads/photo/file/361626/large_624b47834aac9c92a970177e40f1ff0e-departed.jpg"/>
      </figure>
      <h3><b>5. <a href="https://www.moviezine.se/movies/the-departed">The Departed</a></b> (2006)</h3>
      <p>Det är givet att Scorsese själv ska få vara med på en sådan här lista. ”The Departed” är filmen som till slut gav regissören hans efterlängtade och försenade Oscar och det är svårt att argumentera mot det. Filmen, som är en remake av koreanska ”Infernal Affairs” från 2002, är en undercover-historia om två poliser i jakten på varandra. Den är fylld av svordomar, våld och intränade Boston-dialekter från några av världens mest kända skådespelare. Frasen: ”där är ju <i>han</i>” har nog sällan använts så ofta av publiken i en film som denna då rollistan bland annat innehåller Leonardo DiCaprio, Matt Damon, Jack Nicholson, Martin Sheen och Mark Wahlberg.</p>
      <figure>
        <img src="https://mz-prod.s3.amazonaws.com/uploads/photo/file/361627/large_624b47834aac9c92a970177e40f1ff0e-road_perdition.jpg"/>
      </figure>
      <h3><b>4. <a href="https://www.moviezine.se/movies/road-to-perdition">Road to Perdition</a></b> (2002)</h3>
      <p>Inte en klassisk gangsterfilm men få är ändå så bra som ”Road to Perdition”. Tom Hanks spelar här en hitman åt en rutinerad och välrespekterad maffiaboss (Paul Newman i en av sina sista roller) under förbudstiden i Chicago i början av 1930-talet. Efter händelser som inte bör spoilas här utvecklas historien till något av en katt-och-råtta-lek där Tom Hanks och hans son åker land och rike runt för sin säkerhets skull. Filmen liknar få gangsterfilmer i allt från dess musik, ton och teman. Minst sagt en frisk fläkt i genren.</p>
      <figure>
        <img src="https://mz-prod.s3.amazonaws.com/uploads/photo/file/361628/large_624b47834aac9c92a970177e40f1ff0e-gudfadern.jpg"/>
      </figure>
      <h3><b>3. <a href="https://www.moviezine.se/movies/gudfadern">Gudfadern</a></b> (1972)</h3>
      <p>Hur hade det sett ut att inte inkludera Francis Ford Coppolas mästerverk på en sådan här lista? Det finns inte så mycket kvar att säga om denna klassiker som inte redan sagts 100 gånger, men jag kan påpeka att den inte känns utdaterad eller omodern för fem öre, även 47 år senare. Ofta ansedd vara tidernas bästa film, oavsett genre. Och visst är den ändå ett snäpp bättre än tvåan?</p>
      <figure>
        <img src="https://mz-prod.s3.amazonaws.com/uploads/photo/file/361629/large_624b47834aac9c92a970177e40f1ff0e-american_gangster.jpg"/>
      </figure>
      <h3><b>2. <a href="https://www.moviezine.se/movies/american-gangster">American Gangster</a></b> (2007)</h3>
      <p>En personlig favorit i genren som får för lite erkännande enligt min mening. Regi av Ridley Scott, och Denzel Washington och Russell Crowe i huvudrollerna låter exakt så bra som det är. Filmen utspelar sig i New York på 60- och 70-talet där Harlembossen Frank Lucas (Washington) styr knarkhandeln i staden samtidigt som polis (Crowe) är honom hack i häl. Baserad på en sann historia som även innefattar Vietnamkriget och poliskorruption.</p>
      <figure>
        <img src="https://mz-prod.s3.amazonaws.com/uploads/photo/file/361630/large_624b47834aac9c92a970177e40f1ff0e-goodfellas.jpg"/>
      </figure>
      <h3><b>1. <a href="https://www.moviezine.se/movies/maffiabroder">Maffiabröder</a></b> (1990)</h3>
      <p>Kunde det vara någon annan på förstaplatsen? Martin Scorsese satte med ”Maffiabröder” mångt och mycket ribban för vad en gangsterfilm är, och framför allt vad den kan vara. Fantastisk på alla sätt och vis. Rolig, våldsam, fantastisk musik och innehåller även några av de bästa birollerna i filmhistorien. Det kriminella livet har aldrig varit mer underhållande, fängelsemat har aldrig sett så gott ut och Joe Pesci har aldrig varit så underbart galen tidigare.</p>
      <p>
        <a href="https://www.moviezine.se/nyheter/ta-chansen-att-skriva-for-moviezine">Vill du också bli publicerad på MovieZine med en egen krönika, topplista eller artikel? Läs mer...</a>
      </p>
      <p>
        <b>Oskar Pettersson</b>
      </p>
      <p>
        <i>Vilka gangsterfilmer är era favoriter? Fyll på listan här nedan med era egna tips!</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/quiz-vad-kan-du-om-succeregissoren-martin-scorsese"/>
        <a href="https://www.moviezine.se/nyheter/10-klassiska-gangsterfilmer"/>
      </related>
    </article>
  </body>
</html>