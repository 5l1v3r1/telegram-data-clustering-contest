<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/zuzel/855984/zuzel-przemyslaw-polgesek-pabijan-przywiozl-nam-drugiego-warda-felieton"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T12:37:05+00:00"/>
    <meta property="og:title" content="Żużel. Przemysław Półgęsek: Pabijan przywiózł nam drugiego Warda? (komentarz)"/>
    <meta property="og:description" content="Początek tegorocznych wakacji. Nie ma mnie w Bydgoszczy, wrócę dopiero na niedzielny mecz. Nagle telefon zaczyna grzać się od wiadomości. - Byłeś na treningu? - Widziałeś tego małolata z Australii? - Ale to będzie kocur jako rezerwowy po awansie!"/>
  </head>
  <body>
    <article>
      <h1>Żużel. Przemysław Półgęsek: Pabijan przywiózł nam drugiego Warda? (komentarz)</h1>
      <address><time datetime="2019-11-24T12:37:05+00:00">24 Nov 2019, 12:37</time> by <a rel="author" href="https://sportowefakty.wp.pl/autor/przemyslaw-polgesek" target="_blank">Przemysław Półgęsek</a></address>
      <h4>Początek tegorocznych wakacji. Nie ma mnie w Bydgoszczy, wrócę dopiero na niedzielny mecz. Nagle telefon zaczyna grzać się od wiadomości. - Byłeś na treningu? - Widziałeś tego małolata z Australii? - Ale to będzie kocur jako rezerwowy po awansie!</h4>
      <related>
        <a href="https://sportowefakty.wp.pl/zuzel/855860/zuzel-galewski-z-czosnyka-biora-sie-za-lby-co-czuja-wykluczeni-buntownicy-powinn"/>
      </related>
      <p>Żużlowi fotoreporterzy to bardzo ciekawa grupa zawodowa - wesoła, otwarta i zdecydowanie najbardziej wyluzowana w naszym - pełnym smutnych, nadętych osób - środowisku. Ponadto, wyróżniają się również bezwarunkową miłością do żużla. Jeśli jakimś cudem traficie kiedyś na mokre od deszczu trybuny, w któryś z chłodnych - wtorkowych, środowych albo czwartkowych - wieczorów, a na torze będzie odbywać się runda DMPJ lub inne zawody o czapkę gruszek, to wiedzcie, że nie tylko Wam nie chce się tam siedzieć.</p>
      <p>Kibice wokół Was zastanawiają się dlaczego nie robią właśnie czegoś przyjemniejszego od oglądania tej abominacji czarnego sportu. Dziennikarze plują sobie w brodę, że nie udało im się załatwić żadnego zastępstwa. Szorujący motocykle mechanicy - klnąc pod nosem - szukają miejsca do spokojnego zapalenia papierosa. Żużlowcy próbują sobie przypomnieć dlaczego nie wybrali piłki nożnej, judo albo choćby wyczynowej gry w bierki. A fotoreporterzy? Oni już dawno stoją na murawie i za bandami. Żartują i ustawiają obiektywy. Wielu z nich dostosowuje pod tego typu zawody cały tygodniowy grafik. Byle tylko pojechać i cyknąć parę zdjęć.</p>
      <p>Część z nich - z uwagi na ponadnormatywną liczbę obejrzanych zawodów - stała się uznanymi w środowisku ekspertami. Bardzo często odbierają telefony. - Cześć, gdzie najlepiej zaparkować w Lesznie obok stadionu? - Siema, jak chcę zjeść coś na szybko przed zawodami w Gnieźnie to dokąd najlepiej iść?</p>
      <p>Ci najwięksi dostają też bardziej konkretne pytania, szczególnie od działaczy. Pytają o młode gwiazdki, nieoszlifowane diamenty. O to, jak radzą sobie na motocyklu, o ich sylwetki. To własnie fotoreporterzy mieli bowiem najwięcej okazji do obserwacji. Ostatnio w Bydgoszczy doszło jednak do sytuacji odwrotnej, bo to fotograf przyprowadził prezesowi perełkę.</p>
      <p>Początek tegorocznych wakacji. Nie ma mnie w Bydgoszczy, wrócę dopiero na mecz ligowy w niedzielę. Nagle telefon zaczyna grzać się od wiadomości. - Byłeś na treningu? - Widziałeś tego małolata z Australii? - Ale to będzie kocur jako rezerwowy po awansie! </p>
      <p>Jestem zdezorientowany. Co się dzieje? Jaki Australijczyk? Po szybkim rozeznaniu dowiaduję się, że na bydgoskim torze trenuje niejaki <a href="https://sportowefakty.wp.pl/zuzel/brayden-mcguinness">Brayden McGuinness</a> - 18-latek z Adelaide. Ma być bardzo poważnym kandydatem do składu <a href="https://sportowefakty.wp.pl/zuzel/polonia-bydgoszcz">ZOOleszcz Polonii</a> w 2020. Chętnie zobaczyłbym go na własne oczy, ale nie jestem w stanie pojawić się na trybunach. Rozpoczynam więc telefonowe tournee po osobach związanych z bydgoskim żużlem.</p>
      <p>- Wiesz, Jarek Pabijan wyhaczył tego chłopaka na jakiejś młodzieżówce. Mówię ci Przemek, przywiózł nam drugiego Warda! - to słyszę najczęściej.</p>
      <p>- Ale naprawdę tak dobrze sobie radzi? - dopytuję.</p>
      <p>- No słuchaj, naszych juniorów robi z palcem w nosie. Ale tu chodzi o ten styl, o ten australijski luz!</p>
      <p>Robienie z palcem w nosie zeszłorocznych juniorów Polonii, to akurat umiejętność, którą mogłaby się pochwalić zdecydowana większość posiadaczy licencji Ż. Przekonuje mnie za to co innego, a mianowicie osoba Pabijana - chyba najsłynniejszego fotoreportera żużlowego na świecie. Nie znam zbyt wielu osób znających się na czarnym sporcie tak dobrze jak on. <a href="https://sportowefakty.wp.pl/zuzel/jerzy-kanclerz">Jerzy Kanclerz</a> wychodzi zapewne z podobnego założenia co ja, bo McGuiness dostał w Bydgoszczy aż 4-letni kontrakt.</p>
      <p>Jednakże, na Antypodach nie uważają osiemnastolatka za wielki talent. Wygrywał co prawda w kilku pomniejszych turniejach, ale nie pokazywał w nich nic ponadprzeciętnego. Ot, zwyczajny młodzieżowiec. Niektórzy Australijczycy dziwią się wręcz dlaczego Kanclerz postawił właśnie na niego.</p>
      <p>Sukcesy zaczął odnosić dopiero po tym, gdy wraz z dziadkami przyjechał do Europy. Wystartował między innymi w 2 rundach cyklu Nice Cup - tego, w którym to organizator podstawia uczestnikom silniki. Efekt? 17 punktów w 7 biegach (w jednym wyścigu zdefektował motocykl).</p>
      <p>Wychodzi na to, że - z odpowiednią szafą pod tyłkiem - McGuiness może nieźle namieszać. Jeśli więc Polonia mu takie zapewni, to z pewnością nie pożałuje. Czy dziewiętnastolatek będzie drugim Wardem? Czas pokaże. Na razie musi przebić się do składu Polonii. Konkurencji do plastronu z numerem 8/16 nie ma co prawda zbyt dużej, ale wyjechanie na prezentację to jeszcze nie wszystko. Trzeba będzie liczyć na duże umiejętności, szczęście i być może... szczyptę pecha dla kolegi z drużyny.</p>
      <p><b>Czytaj także inne teksty autorstwa Przemysława Półgęska:<br/></b><br/>Kiedyś to było. Polonia ze złotem, a jej stadion w płomieniach! (<a href="https://sportowefakty.wp.pl/zuzel/851986/zuzel-kiedys-to-bylo-polonia-bydgoszcz-ze-zlotem-a-jej-stadion-w-plomieniach">klik</a>)<br/>Z zachodu wieje wiatr zmian. Młoda Niemka może zawojować 2. ligę (<a href="https://sportowefakty.wp.pl/zuzel/855454/zuzel-z-zachodu-wieje-wiatr-zmian-mloda-niemka-moze-zawojowac-2-lige">klik</a>)<br/><br/><b>Aktualne składy drużyn żużlowych:</b></p>
      <p>
        <b>
          <a href="https://sportowefakty.wp.pl/zuzel/851715/zuzel-transfery-sklady-druzyn-pge-ekstraliga-2020">PGE Ekstraliga --&gt;&gt;</a>
        </b>
      </p>
      <p>
        <b>
          <a href="https://sportowefakty.wp.pl/zuzel/851814/zuzel-transfery-sklady-druzyn-nice-1-liga-zuzlowa-2020">Nice 1. Liga Żużlowa --&gt;&gt;</a>
        </b>
      </p>
      <p>
        <b>
          <a href="https://sportowefakty.wp.pl/zuzel/851910/zuzel-transfery-sklady-druzyn-2-liga-zuzlowa-2020">2. Liga Żużlowa --&gt;&gt;</a>
        </b>
      </p>
      <p>WP SportoweFakty</p>
    </article>
  </body>
</html>