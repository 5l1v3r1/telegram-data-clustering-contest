<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/2020-tol-25-szazalekkal-tobb-tamogatast-kapnak-a-meheszek-2140404/"/>
    <meta property="og:site_name" content="BAMA"/>
    <meta property="article:published_time" content="2019-11-24T12:50:00+00:00"/>
    <meta property="og:title" content="2020-tól 25 százalékkal több támogatást kapnak a méhészek"/>
    <meta property="og:description" content="A magyar méhészet kicsi, de stratégiai fontosságú ágazat, amely nélkül nagy ágazatok kerülnének bajba – mondta Nagy István agrárminiszter."/>
  </head>
  <body>
    <article>
      <h6 class="kicker">BEPORZÁSI TÁMOGATÁS</h6>
      <h1>2020-tól 25 százalékkal több támogatást kapnak a méhészek</h1>
      <address>
        <time datetime="2019-11-24T12:50:00+00:00">24 Nov 2019, 12:50</time>
      </address>
      <h4>A magyar méhészet kicsi, de stratégiai fontosságú ágazat, amely nélkül nagy ágazatok kerülnének bajba – mondta Nagy István agrárminiszter a magyar méhészek XI. világtalálkozóján Gödöllőn.</h4>
      <p>Hangsúlyozta:</p>
      <blockquote>a méhek által végzett beporzás nélkül a biológiai sokszínűség kerülne veszélybe.</blockquote>
      <p>Erre tekintettel a kormány ebben az évben bevezette a beporzási támogatást, amelynek összege méhcsaládonként 500 forint volt. Jövőre ezt a támogatást 1000 forintra emelik – tette hozzá Nagy István.</p>
      <p>A 25 százalékos emelés azt jelenti – mondta -, hogy a méhészek számára elérhető forrás 998,5 millió forintra bővül.</p>
      <p>Nagy István beszélt arról, hogy</p>
      <blockquote>az Európai Unión kívüli országokból, főként Kínából érkező méz gyakran gyengébb minőségű.</blockquote>
      <p>A magasabb technológiai színvonalon és magasabb élelmiszer-biztonsági feltételek mellett termelő tagállami méhészek nehezen állják az árversenyt, aminek hosszabb távon az lehet a következménye, hogy piaci alapon egyre kevésbé lesz fenntartható a méhészeti tevékenység.</p>
      <p>Az agrárminiszter kiemelte:</p>
      <blockquote>a méhészet gazdaságosságának csökkenése miatt egyre kevésbé választják a fiatalok a méhészkedést.</blockquote>
      <p>Ezzel nem az a legnagyobb probléma, hogy 30 000 tonna méz helyett csak 15 000 tonna termelődik, hanem a méhcsaládok csökkenésével elmaradhat a beporzás, aminek már nemzetgazdasági következménye lehet.</p>
      <p>
        <i>Borítókép: Bodnár Béla méhész keretet készít elő a pergetéshez Baj közelében lévő méhészetében</i>
      </p>
    </article>
  </body>
</html>