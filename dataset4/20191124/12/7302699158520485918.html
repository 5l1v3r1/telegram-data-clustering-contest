<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112739"/>
    <meta property="og:site_name" content="MGR Online"/>
    <meta property="article:published_time" content="2019-11-24T12:55:00+00:00"/>
    <meta property="og:title" content="รวบแก๊งผู้ต้องหา​ใช้​แบงก์ดอลลาร์ปลอมหลอกแลกเงินในเมืองพัทยา​ เสียหายกว่า​ 1.2 ​ล้านบาท"/>
    <meta property="og:description" content="ศูนย์ข่าว#8203;ศรี#8203;ราชา#8203; -#8203; ผบช.ทท.นำตำรวจ#8203;ท่องเที่ยว#8203;สนธิกำลังร่วม#8203; สภ.เมืองพัทยา#8203; บุกรวบ#8203; 3#8203; ผู้ต้องหา#8203;แก๊งดอลลาร์ปลอมตระเวนใช้แบงก์#8203;ดอลลาร์#8203;สหรัฐฯปลอม#8203;หลอกแลกเงินจากร้านรับแลกเงินในเมืองพัทยา#8203; สร้างความเสียหายกว่า 1.2 ล"/>
  </head>
  <body>
    <article>
      <h1>รวบแก๊งผู้ต้องหา​ใช้​แบงก์ดอลลาร์ปลอมหลอกแลกเงินในเมืองพัทยา​ เสียหายกว่า​ 1.2 ​ล้านบาท</h1>
      <address><time datetime="2019-11-24T12:55:00+00:00">24 Nov 2019, 12:55</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011662901.JPEG"/>
      </figure>
      <p>ศูนย์ข่าว​ศรี​ราชา​ -​ <b>ผบช.ทท.นำตำรวจ​ท่องเที่ยว​สนธิกำลังร่วม​ สภ.เมืองพัทยา​ บุกรวบ​ 3​ ผู้ต้องหา​ใช้แบงก์​ดอลลาร์​สหรัฐปลอม​หลอกแลกเงินจากร้านรับแลกเงินในเมืองพัทยา​ สร้างความเสียหายกว่า 1.2 ล้าน</b>บาท</p>
      <figure>
        <iframe src="https://www.youtube.com/embed/kzx7uli-CiQ" width="560" height="315" data-service="Youtube" scrolling="no"/>
      </figure>
      <p>เมื่อเวลา 16.00 น. วันนี้ (24 พ.ย.) พล.ต.ท.เชษฐา โกมลวรรธนะ ผบช.ทท. พร้อมด้วย พ.ต.อ.ศราวุธ ตันกุล ผกก.2 บก.ทท.1 และ​ พ.ต.ท.ปิยะพงษ์ เอนสาร สารวัตรตำรวจท่องเที่ยวเมืองพัทยา ได้นำกำลังเจ้าหน้าที่เข้าจับกุมแก๊งคนร้ายซึ่งใช้แบงก์ดอลลาร์สหรัฐ​ ปลอม​ ตระเวนหลอกแลกเงินในเมืองพัทยา จ.ชลบุรี​ จนสร้างความเสียหายทางเศรษฐกิจ​ในพื้นที่<br/><br/>ประกอบด้วย​ น.ส.ขวัญฤทัย จูตะกานนท์ อายุ 37 ปี นายสังวาล สุจันทร์ อายุ 51 ปี และ​ นายธนกฤต แพน้อย อายุ 55 ปี พร้อมของกลางธนบัตรสกุลดอลลาร์สหรัฐ​ ปลอม ชนิดราคา 100 ดอลลาร์​ จำนวน 398 ใบ และโทรศัพท์มือถือ 2 เครื่อง<br/><br/>พล.ต.ท.เชษฐา กล่าวว่า การจับกุมดังกล่าวเป็นผลสืบเนื่องจากเมื่อวันที่ 21 พ.ย.ที่ผ่านมา ตำรวจท่องเที่ยวเมืองพัทยา ได้รับแจ้งว่ามีคนไทย​ 2 คน นำธนบัตรสกุลดอลลาร์สหรัฐ​ ปลอม ฉบับละ 100 ดอลลาร์ จำนวน 398 ใบ คิดเป็นเงินไทยประมาณ​ 1.2​ ล้านบาท มาแลกที่ร้านแลกเงินของบริษัท ที ที เคอเรนซี่ เอ็กซ์เช้นท์ สาขาทวีทุนถาวร สำนักงานใหญ่ ถ.พัทยาสายสอง ต.หนองปรือ อ.บางละมุง จ.ชลบุรี<br/><br/>จึงร่วมกับเจ้าหน้าที่​ตำรวจ​ชุดสืบสวน สภ.เมืองพัทยา ลงพื้นที่หาข่าวจนรู้ตัวคนร้าย และสืบทราบว่า​ น.ส.ขวัญฤทัย และนายสังวาล 2​ใน​3​ ผู้ต้องหา​กำลังจะพยายามหลบหนี จึงควบคุมตัวมาทำการสอบสวนและนำธนบัตรทั้งหมดมาตรวจสอบอย่างละเอียด​ โดยพบว่าธนบัตรทั้งหมดเป็นของปลอม<br/><br/>และจากการสอบถามผู้ต้องหาทั้ง​ 2​ ราย ทราบว่า ได้เดินทางมาจากกรุงเทพมหานคร เพื่อนำธนบัตรสกุลดอลลาร์สหรัฐ​ ปลอมมาแลกเป็นเงินสกุลบาทไทยที่ตู้แลกเงินในเมืองพัทยา แต่เมื่อพนักงานร้านรับแลกเงินตรวจสอบ พบว่า เป็นของปลอมจึงแจ้งให้เจ้าหน้าที่​ตำรวจ​ติดตามจับกุม<br/><br/>นอกจากนั้น​เจ้าหน้าที่​ตำรวจ​ยังตรวจสอบข้อมูลในโทรศัพท์ของผู้ต้องหา​ทั้ง 2​ ยัง​พบการสนทนาผ่านแอปพลิเคชันไลน์ของทั้งคู่ว่ารับธนบัตรดังกล่าวมาจาก นายธนกฤต จึงรวบรวมพยานหลักฐานและขออนุมัติหมายจับ นายธนกฤต แพน้อย จนสามารถติดตามจับกุมตัวได้ในพื้นที่กรุงเทพมหานคร<br/><br/>นางคะนึงนาถ ฤทธิ์ลุน อายุ 37 ปี ผู้จัดการร้านแลกเงินเผยว่า การสังเกตธนบัตรปลอมทำได้ไม่ยาก​ โดยให้สังเกตจากผิวของธนบัตร​ เนื่องจากธนบัตรปลอมจะมีเนื้อผิวคอนข้างลื่นเมื่อเปรียบเทียบกับธนบัตรของจริง<br/><br/>สำหรับเหตุการณ์ที่เกิดขึ้นในครั้งนี้ถือว่าเป็นการหลอกแลกธนบัตรปลอมที่มีจำนวนมากกว่า 1 ล้านบาท ถือเป็นเหตุการณ์ที่สร้างความเสียหาย​มากที่สุดในรอบหลายปี<br/><br/>"จึงอยากฝากไปยังผู้ประกอบการร้านแลกเงิน​ ให้ช่วยกันระวังหากพบสิ่งผิดสังเกตให้รีบแจ้งเจ้าหน้า​ที่ตำรวจตรวจสอบ​ เพื่อเข้าจับกุมป้องกันการแพร่กระจายของธนบัตรที่สร้างความเสียหายต่อประเทศชาติ" นางคะนึงนาถ​ กล่าว</p>
      <figure>
        <img src="https://mpics.mgronline.com/pics/Images/562000011662902.JPEG"/>
      </figure>
      <figure>
        <img src="https://mpics.mgronline.com/pics/Images/562000011662903.JPEG"/>
      </figure>
      <figure>
        <img src="https://mpics.mgronline.com/pics/Images/562000011662904.JPEG"/>
      </figure>
      <figure>
        <img src="https://mpics.mgronline.com/pics/Images/562000011662905.JPEG"/>
      </figure>
      <figure>
        <img src="https://mpics.mgronline.com/pics/Images/562000011662906.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112739"/>
      </related>
    </article>
  </body>
</html>