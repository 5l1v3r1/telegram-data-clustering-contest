<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779700/%D8%B6%D8%B1%D9%88%D8%B1%D8%AA-%D8%AA%D8%B4%DA%A9%DB%8C%D9%84-%D9%87%DB%8C%D8%A6%D8%AA-%D8%A7%D9%86%D8%AF%DB%8C%D8%B4%D9%87-%D9%88%D8%B1%D8%B2-%D9%86%D8%AE%D8%A8%DA%AF%D8%A7%D9%86-%D8%A8%D8%B1%D8%A7%DB%8C-%D8%A7%D9%86%D8%AA%D9%82%D8%A7%D9%84-%D9%81%D8%B1%D9%87%D9%86%DA%AF-%D8%AF%D9%81%D8%A7%D8%B9-%D9%85%D9%82%D8%AF%D8%B3"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:49:21+00:00"/>
    <meta property="og:title" content="آیت الله فلاحتی تأکید کرد: ضرورت تشکیل هیئت اندیشه‌ورز نخبگان برای انتقال فرهنگ دفاع مقدس"/>
    <meta property="og:description" content="رشت- نماینده ولی فقیه در گیلان با تلکید بر لزوم تشکیل هیئت اندیشه ورز نخبگان دانشگاهی و حوزوی برای انتقال فرهنگ دفاع مقدس، گفت: تاریخ شفاهی دفاع مقدس مستندسازی شود."/>
  </head>
  <body>
    <article>
      <h1>آیت الله فلاحتی تأکید کرد: ضرورت تشکیل هیئت اندیشه‌ورز نخبگان برای انتقال فرهنگ دفاع مقدس</h1>
      <address>
        <time datetime="2019-11-24T12:49:21+00:00">24 Nov 2019, 12:49</time>
      </address>
      <p>به گزارش <a href="https://www.mehrnews.com/">خبرنگار مهر</a>، آیت الله رسول فلاحتی ظهر یکشنبه در نخستین جلسه هیات امنای مرکز فرهنگی و موزه دفاع مقدس گیلان در دفتر نماینده ولی فقیه در گیلان با اشاره به اینکه یکی از مهم‌ترین اهداف از ایجاد پارک موزه‌ها دفاع مقدس انتقال فرهنگ و آرمان‌های آن است، اظهار کرد: ایمان، اراده و ولایت‌پذیری سه اصل مهم مردم در دوران دفاع مقدس بود که باید آن را به نسل‌ها بعد انتقال دهیم.</p>
      <p>وی در ادامه باتأکید بر اینکه وجود این سه اصل رمز پیروزی ملت ایران بر دشمن بود، افزود: بررسی همه زوایای دفاع مقدس نشان دهنده این بوده که رزمندگان ما در تمام عرصه‌ها و بخش‌های جنگ تحمیلی پیروی امام بوده و به ندای ایشان لبیک گفتند.</p>
      <p>نماینده ولی فقیه در گیلان تبیین ارزش‌های دفاع مقدس را یکی از اهداف موزه دفاع مقدس دانست و گفت: باید تاریخ شفاهی دفاع مقدس مستندسازی شود و تنها به چند جلد کتاب اکتفا نکنیم باید از وجود رزمندگان، ایثارگران، آزادگان و جانبازان دفاع مقدس تا زمانی که حضور دارند استفاده کنیم.</p>
      <p>وی در ادامه با بیان اینکه در احداث موزه دفاع مقدس به زوایایی مختلف تبیین و انتقال ویژگی‌ها ایمان، اداره و ولایت‌پذیری توجه شود، تصریح کرد: هیئت اندیشه‌ورزی از نخبگان، دانشگاهیان و حوزویان برای انتقال ارزش‌ها و آرمان‌های دفاع مقدس تشکیل شود.</p>
      <p>
        <b>لزوم جلب مشارکت خیران برای ساخت موزه دفاع مقدس گیلان</b>
      </p>
      <p>مدیرکل حفظ آثار و نشر ارزش‌های دفاع مقدس گیلان نیز در ادامه این جلسه با اشاره به اخداث موزه دفاع مقدس در بسیاری از استان‌های کشور، اظهار کرد: استان گیلان با داشتن هشت هزار شهید نیز نیازمند ساخت این موزه است.</p>
      <p>وی با بیان اینکه عملیات احداث موزه دفاع مقدس گیلان از خرداد ماه امسال آغاز شده است، تأکید کرد: با بهره‌برداری هرچه سریعتر از این مکان فرهنگی و معنوی نیازمند حضور خیرین هستیم.</p>
      <p>عباس بایرامی در ادامه با اشاره به تشکیل هیات امنای مرکز فرهنگی و موزه دفاع مقدس گیلان، گفت: اعضا امروز احکام خود را دریافت کردند.</p>
    </article>
  </body>
</html>