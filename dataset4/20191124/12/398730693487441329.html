<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/spanjor-vann-storsta-prischecken-hittills-278-miljoner/"/>
    <meta property="og:site_name" content="DN.SE"/>
    <meta property="article:published_time" content="2019-11-24T12:33:25+00:00"/>
    <meta property="og:title" content="Spanjor vann största prischecken hittills: 28 miljoner"/>
    <meta property="og:description" content="Jon Rahm kammade hem den största prischeck som delats ut inom golfen."/>
  </head>
  <body>
    <article>
      <h1>Spanjor vann största prischecken hittills: 28 miljoner</h1>
      <address><time datetime="2019-11-24T12:33:25+00:00">24 Nov 2019, 12:33</time> by <a rel="author" href="https://www.dn.se/av/hans-jansson/" target="_blank">Hans Jansson</a></address>
      <p>
        <b>Jon Rahm kammade hem den största prischeck som delats ut inom golfen.<br/>Den 25-årige spanjoren vann DP Tour Championship i Dubai – och kunde kvittera ut tre miljoner dollar – drygt 27,8 miljoner svenska kronor.<br/>Dessutom fick han två miljoner dollar för totalsegern på Europatourens penningliga – ”Race to Dubai”.</b>
      </p>
      <p>Den karismatiske spanjoren från Baskien gick ut i delad ledning med fransmannen Mike Lorenzo-Vera i sista ronden.</p>
      <p>Rahm inledde urstarkt, öppnade med fem birdies på sju de första sju hålen.</p>
      <p><b>Han tappade sedan slag</b> både på åttonde, nionde, trettonde och femtonde hålet och det blev stor dramatik sedan engelsmannen Tommy Fleetwood avslutat tävlingen storstilat med sju under par, totalt 18 under par.</p>
      <p>Men Jon Rahm visade klass på sista hålet och avslutade med en birdie och vann på 19 under par, ett före Fleetwood.</p>
      <p>Rahm blir den andre spanjoren som vinner penningligan på Europatouren. Legenden Seve Ballesteros vann den sex gånger.</p>
      <p>– Jag kan inte tro att det är sant. Han är min stora förebild, sade en tagen Rahm under prisceremonin.</p>
      <p>Trea blev fransmannen Mike Lorenzo-Vera som ledde tävlingen efter första, andra och tredje varvet, två slag bakom Rahm.</p>
      <p>Förutom framgångarna på Europatouren har även spanjoren vunnit på USA–touren tre gånger och många tror att det bara är en tidsfråga innan han vinner sin första major.</p>
      <p>Kanske kommer det redan 2020.</p>
      <p>Första chansen kommer i US Masters i Georgia, som spelas första helgen i april.</p>
      <p><b>Marcus Kinhult hade ingenting</b> med slutsegern i DP Tour Championship i Dubai att göra.</p>
      <p>Men 23-åringen från Skaftö GK har anledning att vara nöjd med säsongen.</p>
      <p>Han slutar på en 12:e plats på Europatourens penningliga.</p>
      <p>Svensk herrgolf ropar efter en ny stjärna och Marcus Kinhult har kommit en bra bit på väg.</p>
      <p>Han är överlägset bäste svensk på Europatouren med sin sin seger i British Masters i maj och andraplatsen förra veckan i Sun City, Sydafrika.</p>
      <p><b>Marcus Kinhult</b> hade inget bra finalvarv i Dubai.</p>
      <p>Han gick runt på 76 slag, fyra över par och dalade i resultatlistan från åttonde till delad 16:e plats.</p>
      <p>Efter lovande inledning med en birdie på första hålet tappade Kinhult ett slag på det andra och två slag på sjätte efter utslag i vattnet.</p>
      <p>Det blev ytterligare två bogeys.</p>
      <p>Henrik Stenson, som vunnit touravslutningen två gånger tidigare, avslutade starkt med två under par. Men svensken hade en tung tävlingsvecka och slutade på 44:e plats (av 50 startande).</p>
      <details>
        <summary>Fakta. Stensons högsta prispengar</summary>
        <p>Henrik Stenson har vunnit 11 gånger på Europatouren och sex gånger på USA–touren. Han har spelat in cirka 350 miljoner kronor. Här är Stensons största prischeckar för enskilda segrar</p>
        <p> </p>
        <p><b>2007</b> WGC Matchplay 1.350.000 dollar</p>
        <p><b>2009</b> The Players Championship 1.710.000 dollar</p>
        <p><b>2013</b> Deutsche Bank Championship (slutspelstävling) 1.440.000 dollar</p>
        <p><b>2013 </b>Coca Cola Tour Championship 1.440.000 dollar</p>
        <p><b>2016 </b>The Open 1.549.590 dollar</p>
      </details>
    </article>
  </body>
</html>