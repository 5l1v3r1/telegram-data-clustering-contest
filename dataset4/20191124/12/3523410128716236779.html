<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641787/%DA%A9%D8%B4%D9%81-%D9%85%D9%88%D9%85%DB%8C%D8%A7%DB%8C%DB%8C-%D8%B4%DB%8C%D8%B1-%D8%AF%D8%B1-%D9%85%D8%B5%D8%B1-%D8%A8%D8%B1%D8%A7%DB%8C-%D9%86%D8%AE%D8%B3%D8%AA%DB%8C%D9%86%E2%80%8C%D8%A8%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:28:00+00:00"/>
    <meta property="og:title" content="کشف مومیایی شیر در مصر برای نخستین‌بار"/>
    <meta property="og:description" content="دو مومیایی شیر متعلق به ۲,۶۰۰ سال پیش در مقبره‌ای مملو از مجسمه‌ و مومیایی گربه در شهر «سقاره» واقع در مصر کشف شد."/>
  </head>
  <body>
    <article>
      <h1>
        <a href="https://www.bultannews.com/fa/news/641787/%DA%A9%D8%B4%D9%81-%D9%85%D9%88%D9%85%DB%8C%D8%A7%DB%8C%DB%8C-%D8%B4%DB%8C%D8%B1-%D8%AF%D8%B1-%D9%85%D8%B5%D8%B1-%D8%A8%D8%B1%D8%A7%DB%8C-%D9%86%D8%AE%D8%B3%D8%AA%DB%8C%D9%86%E2%80%8C%D8%A8%D8%A7%D8%B1">کشف مومیایی شیر در مصر برای نخستین‌بار</a>
      </h1>
      <h2>دو مومیایی شیر متعلق به ۲,۶۰۰ سال پیش در مقبره‌ای مملو از مجسمه‌ و مومیایی گربه در شهر «سقاره» واقع در مصر کشف شد.</h2>
      <address><time datetime="2019-11-24T12:28:00+00:00">24 Nov 2019, 12:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «مصطفی وزیری» - دبیرکل شورای عالی آثار باستانی مصر - در یک نشست خبری اعلام کرد: «این نخستین‌باری است که مومیایی کامل یک شیر یا توله شیر در مصر کشف می‌شود.»</p>
      <p>با این‌که تحقیقات روی مومیایی‌ها هنوز به اتمام نرسیده است، اما به نظر می‌رسد شیرهای مومیایی‌شده بسیار کوچک هستند و کمتر از یک متر طول دارند. مومیایی‌های کشف‌شده دیگر که در کنار شیرها قرار داده شده بودند، به سه گربه بزرگ تعلق دارند که هنوز گونه دقیق‌ آن‌ها مشخص نیست. کارشناسان معتقدند این سه مومیایی می‌توانند به پلنگ، ‌یوزپلنگ یا دیگر گونه‌های گربه‌سانان بزرگ تعلق داشته باشند.</p>
      <p>حدود ۲۰ مومیایی از گربه‌های کوچکتر نیز در کنار توله شیرها کشف شده‌اند. همچنین نزدیک ۱۰۰ مجسمه و تندیس کوچک که بخش زیادی از آن‌ها به شکل گربه ساخته شده‌ در این مقبره کشف شده‌اند. این مجسمه‌ها از جنس سنگ، چوب و برنزند و اغلب آن‌ها با طلا و رنگ‌های مختلف تزئین شده‌اند.</p>
      <p>به گفته «خالد عنانی»، وزیر آثار باستانی مصر، در این مقبره همچنین تندیس کوچکی از «نیث» (الهه شکار و جنگ و ایزدبانوی محافظ زنان در مصر باستان) کشف شده که باستان‌شناسان به واسطه آن توانستند قدمت مقبره را مشخص کنند.</p>
      <p>یک شیء بزرگ ۳۰ سانتی‌متری که به شکل نوعی سوسک ساخته شده است نیز در این مقبره قرار داشت. اشیای باستانی به شکل سوسک به وفور در مصر کشف می‌شوند. این اشیا عموما به عنوان مهر،‌ طلسم یا جواهرات مورد استفاده قرار می‌گرفته‌اند.</p>
      <p>به نظر می‌رسد شهر «سقاره» مرکز اصلی آثار باستانی مربوط به گربه‌ها است چرا که کاوش‌های پیشین در این منطقه به کشف مومیایی‌ و مجسمه‌های گربه منجر شده بود. در سال ۲۰۰۴ هم یک تیم باستان‌شناسی فرانسوی موفق به کشف بخش‌هایی از اسکلت یک شیر در این شهر شد.</p>
      <p>«عنانی» همچنین بیان کرد:‌ «به نظر می‌رسد «سقاره» در ۲,۶۰۰ سال پیش مرکز پرستش «باستت»، ایزدبانوی مصر باستان به شکل گربه و « Miysis» پسر «باستت»‌ از دیگر خدایان مصر باستان که به شکل شیر بود، بوده است.»</p>
      <p>اخیرا اکتشافات باستان‌شناسی بسیاری در «‌سقاره»‌ رخ داده است که از جمله آن‌ها می‌توان به یک مقبره دوهزارساله به همراه بقایای یک زن ثروتمند،‌ یک نقاب دوهزار و پانصدساله ساخته‌شده از نقره و طلا و یک مقبره چهارهزار و چهارصدساله اشاره کرد.</p>
    </article>
  </body>
</html>