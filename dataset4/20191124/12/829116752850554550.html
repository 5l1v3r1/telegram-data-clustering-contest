<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191124-lassulhat-de-fenntarthato-marad-a-gazdasagi-novekedes.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:04:00+00:00"/>
    <meta property="og:title" content="Lassulhat, de fenntartható marad a magyar gazdasági növekedés"/>
    <meta property="og:description" content="A szakértő szerint a lassulás oka az export és beruházások várható csökkenése."/>
  </head>
  <body>
    <article>
      <h1>Lassulhat, de fenntartható marad a magyar gazdasági növekedés</h1>
      <address><time datetime="2019-11-24T12:04:00+00:00">24 Nov 2019, 12:04</time> by <a rel="author">MTI</a></address>
      <p>
        <b>Jövőre várhatóan lassul a magyar gazdasági növekedés, de fenntartható marad - mondta Halmai Péter egyetemi tanár az M1 aktuális csatornán vasárnap. A szakértő szerint jövőre 3 százalékos lehet a növekedés, amely a csökkenő export és beruházások miatt lehet majd alacsonyabb a korábbi évekhez képest. Hozzátette, hogy fontos a kis- és közepes vállalkozások támogatása az export növelése érdekében is.</b>
      </p>
      <p>Halmai Péter elmondta, hogy a magyar gazdasági növekedés 2015-ben haladta meg először a válság előtti, 2008-as szintet, azóta az EU-s támogatásoknak és az export növekedésének köszönhetően magas, kivéve a 2016-os évet, amikor lassult az uniós pénzek kifizetése.</p>
      <p>Közölte, hogy idén 5 százalékhoz közeli növekedést várnak a szakemberek, jövőre viszont már csak 3 százalék körülit.</p>
      <aside>Ennek döntően külső oka lehet, például az, hogy csökken az export és a beruházás.</aside>
      <p>Ezután a növekedés fő hajtóereje a belső kereslet növekedése lehet, nem elsősorban a beruházások, hanem a fogyasztás - tette hozzá.</p>
      <p>Halmai Péter arra figyelmeztetett, hogy a belső keresletre alapozott növekedés korlátja a külső egyensúly.</p>
      <figure>
        <img src="https://cdn.nwmgroups.hu/s/img/i/1907/20190718nemetorszag-nemet-gazdasag-lassulasa2.jpg?w=644&amp;h=362"/>
        <figcaption>Illusztráció<cite>Forrás: MTI/Krizsán Csaba</cite></figcaption>
      </figure>
      <p>A bejövő tőke ellensúlyozhatja az egyensúly kisebb hiányát, a fizetésimérleg- hiányt, főleg, ha versenyképes termelő beruházásokat finanszíroznak belőle és nem a fogyasztást.</p>
      <aside>A megoldás az export növelése, hiszen ha a belső fogyasztás nő, az egy olyan kicsi nyitott gazdaságnál, mint a magyar, importnövekedéssel jár</aside>
      <p>- mondta Halmai.</p>
      <p>A szakember szerint a magyar kis- és közepes vállalkozások támogatása nemcsak a belső kereslet hazai kielégítése miatt fontos, hanem azért is, mert az export 80 százalékát Magyarországon a multik állítják elő.</p>
    </article>
  </body>
</html>