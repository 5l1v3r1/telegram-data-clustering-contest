<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/johnson-chce-aby-sa-o-dohode-o-brexite/431953-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T12:51:00+00:00"/>
    <meta property="og:title" content="Johnson chce, aby sa o dohode o brexite hlasovalo ešte pred Vianocami"/>
    <meta property="og:description" content="Britský parlament 29. októbra schválil návrh premiéra Borisa Johnsona, na základe ktorého sa 12. decembra v Británii uskutočnia predčasné voľby."/>
  </head>
  <body>
    <article>
      <h1>Johnson chce, aby sa o dohode o brexite hlasovalo ešte pred Vianocami</h1>
      <h2>Britský parlament 29. októbra schválil návrh premiéra Borisa Johnsona, na základe ktorého sa 12. decembra v Británii uskutočnia predčasné voľby.</h2>
      <address><time datetime="2019-11-24T12:51:00+00:00">24 Nov 2019, 12:51</time> by <a rel="author">TASR</a></address>
      <p>Londýn 24. novembra (TASR) - Britský premiér Boris Johnson chce, aby sa hlasovanie o novej dohode o brexite, ktorú s EÚ uzavrela jeho vláda, uskutočnilo v britskom parlamente ešte pred Vianocami. Johnson sa takto vyjadril v nedeľu, keď sa v Birminghame očakáva zverejnenie detailného volebného programu jeho Konzervatívnej strany, informuje v nedeľu agentúra DPA.</p>
      <p>Johnson povedal, že príslušné schválenie revidovanej dohody o brexite v parlamente by bolo <i>"pre krajinu predčasným vianočným darčekom" </i>a občania by si tak užili sviatočné obdobie bez brexitu.</p>
      <p><i>"Je načase obrátiť list - spojený v uplynulých rokoch s nepokojom, odkladaním a sporom - a začať novú kapitolu v úžasných dejinách tejto krajiny,"</i> napísal Johnson na Twitteri.</p>
      <p>Britský parlament 29. októbra schválil návrh premiéra Borisa Johnsona, na základe ktorého sa 12. decembra v Británii uskutočnia predčasné voľby. Rozhodnutie bolo prijaté po tom, ako došlo k opätovnému odkladu brexitu z 31. októbra 2019 na 31. januára 2020.</p>
      <p>Konzervatívna strana doposiaľ publikovala len časť svojho volebného programu. Okrem iného prisľúbila, že nezvýši daň z príjmu a značne investuje do Národnej zdravotnej služby (NHS).</p>
      <p>Hlavná opozičná Labouristická strana zverejnila svoj volebný program vo štvrtok. Vykreslila v ňom plány na radikálne zvýšenie verejných výdavkov, rozsiahle znárodnenie infraštruktúry, nárast minimálnej mzdy, zrušenie školného na univerzitách či bezplatný prístup na internet pre každého.</p>
    </article>
  </body>
</html>