<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598841/o-tzonson-parousiazei-to-programma-ton-syntiritikon-me-to-brexit-proto-stoxo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-24T12:32:00+00:00"/>
    <meta property="og:title" content="Ο Τζόνσον παρουσιάζει το πρόγραμμα των Συντηρητικών με το Brexit πρώτο στόχο"/>
    <meta property="og:description" content="Πρώτα θα εφαρμόσει το Brexit και στη συνέχεια θα γυρίσει τη σελίδα στη λιτότητα: ο Συντηρητικός πρωθυπουργός Μπόρις Τζόνσον θα αποκαλύψει σήμερα τα σχέδιά..."/>
  </head>
  <body>
    <article>
      <h1>Ο Τζόνσον παρουσιάζει το πρόγραμμα των Συντηρητικών με το Brexit πρώτο στόχο</h1>
      <address><time datetime="2019-11-24T12:32:00+00:00">24 Nov 2019, 12:32</time> by <a rel="author">SigmaLive</a></address>
      <p>Πρώτα θα εφαρμόσει το Brexit και στη συνέχεια θα γυρίσει τη σελίδα στη λιτότητα: ο Συντηρητικός πρωθυπουργός Μπόρις Τζόνσον θα αποκαλύψει σήμερα τα σχέδιά του σε περίπτωση που νικήσει στις βουλευτικές εκλογές της 12ης Δεκεμβρίου στη Βρετανία.</p>
      <p>Για τον Τζόνσον αυτές οι εκλογές, οι τρίτες σε διάστημα τεσσάρων ετών, είναι ο μόνος τρόπος να βγει η Βρετανία από το αδιέξοδο του Brexit, το οποίο διχάζει τη χώρα μετά το δημοψήφισμα του Ιουνίου του 2016.</p>
      <p>Ελπίζει να κερδίσει την πλειοψηφία των εδρών στη Βουλή των Κοινοτήτων προκειμένου να επικυρώσει τη συμφωνία του για την αποχώρηση της Βρετανίας από την ΕΕ.</p>
      <p>«Ανυπομονώ να μοιραστώ το πρόγραμμά μας μαζί σας αύριο», έγραψε χθες Σάββατο στο Twitter ο Τζόνσον, εξηγώντας στους ψηφοφόρους ότι «έχουμε καταρτίσει ένα ξεκάθαρο σχέδιο το οποίο σέβεται (το αποτέλεσμα) του δημοψηφίσματος, το εφαρμόζει και μας επιτρέπει να προχωρήσουμε μπροστά και να επικεντρωθούμε στην εφαρμογή των πραγμάτων που πραγματικά θα σας ωφελήσουν, εσάς και τις οικογένειές σας».</p>
      <p>Το Συντηρητικό Κόμμα εμφανίζεται πρώτο στην πρόθεση ψήφου σύμφωνα με τις δημοσκοπήσεις, συγκεντρώνοντας περίπου το 40%, δηλαδή δέκα μονάδες μπροστά από τους Εργατικούς. Η δημοτικότητα των Τόρις έχει ενισχυθεί μετά την ανάληψη της προεδρίας του κόμματος από τον Τζόνσον.</p>
      <p>Επίσης οι Συντηρητικοί αναμένεται να επωφεληθούν από την απόφαση του κόμματος του Brexit του ευρωσκεπτικιστή Νάιτζελ Φάρατζ να μην έχει υποψήφιους σε περισσότερες από 300 εκλογικές περιφέρειες.</p>
      <p>Ωστόσο το αποτέλεσμα των εκλογών παραμένει αβέβαιο, με τους πολιτικούς αναλυτές να συστήνουν σύνεση.</p>
      <p>
        <b>Έτοιμη η συμφωνία για το Brexit</b>
      </p>
      <p>Βασικό ατού που προωθεί ο Τζόνσον σε αυτή την προεκλογική εκστρατεία είναι η συμφωνία αποχώρησης από την ΕΕ, την οποία διαπραγματεύθηκε και «είναι έτοιμη να ζεσταθεί στον φούρνο μικροκυμάτων» και να σερβιριστεί, όπως έχει δηλώσει ο ίδιος.</p>
      <p>Η συμφωνία αυτή θα επιτρέψει στη χώρα να αναλάβει τον έλεγχο των νόμων της, του προϋπολογισμού της και της μεταναστευτικής της πολιτικής, έχει τονίσει ο Βρετανός πρωθυπουργός.</p>
      <p>Ο βασικός του αντίπαλος, ο Τζέρεμι Κόρμπιν, σκοπεύει, αν εκλεγεί, να διαπραγματευθεί νέα συμφωνία για την αποχώρηση της χώρας από την ΕΕ σε διάστημα τριών μηνών και να την υποβάλει σε δημοψήφισμα, στο οποίο οι Βρετανοί θα έχουν τη δυνατότητα να ακυρώσουν το Brexit.</p>
      <p>O Τζόνσον πρέπει να αντιμετωπίσει και τις επιπτώσεις των ετών λιτότητας που έχουν επιβάλει διαδοχικές κυβερνήσεις Συντηρητικών. Για τον λόγο αυτό έχει δεσμευθεί να δαπανήσει δισεκατομμύρια λίρες στις δημόσιες υπηρεσίες.</p>
      <p>Μεταξύ άλλων σκοπεύει «να κάνει τους δρόμους πιο ασφαλείς», προσλαμβάνοντας 20.000 αστυνομικούς.</p>
      <p>Επίσης ο Βρετανός πρωθυπουργός έχει υποσχεθεί να αυξήσει κατά 33,9 δισεκ. λίρες (39,5 δισεκ. ευρώ) τον προϋπολογισμό του δημόσιου συστήματος υγείας, του NHS, το οποίο αντιμετωπίζει προβλήματα λόγω έλλειψης προσωπικού και συντήρησης των νοσοκομείων.</p>
      <p>Παράλληλα σκοπεύει να αυξήσει τις δαπάνες για την παιδεία, χρηματοδοτώντας πρώτα τα σχολεία που βρίσκονται σε υποβαθμισμένες περιοχές.</p>
      <p>Σε ό,τι αφορά τη μετανάστευση ο Τζόνσον έχει δεσμευθεί να τερματίσει την ελεύθερη μετακίνηση των προσώπων και να ελέγξει τη μετανάστευση με ένα σύστημα που θα εμπνέεται από αυτό της Αυστραλίας.</p>
      <p>ΑΠΕ - ΜΠΕ</p>
    </article>
  </body>
</html>