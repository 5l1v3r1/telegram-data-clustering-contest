<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/24/3996505_ekspert_cacarov_kato_zaslujil_artist_v_operetata_ti_si/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T12:12:00+00:00"/>
    <meta property="og:title" content="Експерт: Цацаров като заслужил артист в оперетата &quot;Ти си го избра&quot; - второ действие"/>
    <meta property="og:description" content="Според доц. Атанас Славов липсата на присъди за корупция повдигат въпроса за селективната репресивност на прокуратурата"/>
  </head>
  <body>
    <article>
      <h1>Експерт: Цацаров като заслужил артист в оперетата "Ти си го избра" - второ действие</h1>
      <address><time datetime="2019-11-24T12:12:00+00:00">24 Nov 2019, 12:12</time> by <a rel="author" href="https://www.dnevnik.bg/author/612" target="_blank">Ина Друмева</a></address>
      <p>Номинацията на главния прокурор <a href="https://www.dnevnik.bg/bulgaria/2019/11/19/3993824_glavniiat_prokuror_sotir_cacarov_shte_bude_predlojen/">Сотир Цацаров за председател</a> на Комисията по противодействие на корупцията и отнемане на незаконно придобито имущество (КПКОНПИ) е сценарий, при който има сговаряне на всички политически сили - ГЕРБ, ДПС, "Обединени патриоти".</p>
      <p>"В конкретния случай виждаме г-н Цацаров като заслужил артист в оперетата "Ти си го избра" – второ действие".<br/>Това заяви пред БНР доц. Атанас Славов, преподавател по Конституционно право в Софийския университет и експерт в Антикорупционния фонд.</p>
      <p>В интервю по темата за <a href="https://www.dnevnik.bg/temi/izborut_na_nov_glaven_prokuror/">избора на нов главен прокурор</a> и номинирането на настоящия главен прокурор Сотир Цацаров за председател на антикрупционната комисия, Славов коментира ролята на институциите и взаимодействието между тях.</p>
      <p>По думите на Славов, е важно, когато се кандидатира едно лице за такава висша публична длъжност да се види какво е свършил, когато е заемал другата висша конституционна длъжност – главен прокурор.</p>
      <p>"Според социологическите проучвания, които съпътстваха целия мандат на г-н Цацаров, общественото доверие към него беше около и под 10%. Това е по-ниско от доверието към съда, от доверието към парламента, от доверието към министър-председателя", подчерта експертът.</p>
      <p>Според него, явно има сериозно разминаване между оценката, която обществото дава, и оценката, която самата прокуратура си дава за работата.</p>
      <p>Доц. Атанас Славов посочи като минус факта, че нито едно дело за корупция по високите етажи на властта не е било завършено в рамките на мандата на Сотир Цацаров, а 7 години мандат не са малко. По думите му, дори и при бавното правосъдие в България е имало възможност за присъди.</p>
      <p>Липсата на такива обаче повдига въпросите защо се повдигат тези обвинения и защо е тази селективна репресивност, която в някои случаи упражнява прокуратурата.</p>
      <p>"Това е голямата тема за властта и функциите на главния прокурор. Тази свръховластеност прави невъзможно търсенето му на адекватна отговорност". По думите му, има взаимодействие между антикорупционната комисия и прокуратурата.</p>
      <p>"Предвид политическата констелация и предвид публично известния процес по номиниране на двамата. Не се чувствам сигурен в упражняването на правомощията от двата репресивни органа", коментира експертът по отношение на тандема Цацаров - Гешев начело на антикорупционната комисия и прокуратурата.</p>
      <p>Според доц. Славов големият проблем е липсата на стандарт и прозрачност в дейността на прокуратурата и на Антикорупционната комисия. Експертът не очаква да има реално състезание между Сотир Цацаров и другия кандидат за поста в КПКОНПИ Симеон Найденов, депутат от партия "Воля".</p>
      <p>Той смята, че номинацията му е формална, за да се легитимира цялата процедура и да не се стига "до същите обяснения, както при избора на г-н Гешев за главен прокурор".</p>
      <p>"Това, че няма искрен дебат в европейските институции за състоянието на демокрацията в България е крайно притеснително. И означава, че българското общество трябва да мобилизира собствените си сили, за да изведе страната на ново ниво на демокрация, на отчетност, на прозрачност".</p>
      <h3>Президентът не може да бъде превръщан в прост регистратор на решенията на ВСС</h3>
      <p>Президентът като висш конституционен орган с пряка демократична легитимност "не може да бъде превръщан в прост регистратор на решения на Висшия съдебен съвет", подчерта Славов.</p>
      <p>Според него изключително важно е да се разгледат <a href="https://www.dnevnik.bg/bulgaria/2019/11/07/3988503_prezidentut_vurna_izbora_na_geshev_za_glaven_prokuror/">аргументите на държавния глава</a> при отказа му да подпише първия указ за назначаването на Иван Гешев за главен прокурор и аргументите, които ползва сега, за това време, което отделя за подписването на втория указ.</p>
      <figure>
        <img src="https://www.dnevnik.bg/shimg/zx780_3996510.jpg"/>
        <figcaption>Президентът Румен Радев вече върна веднъж предложението на Висшия съдебен съвет Иван Гешев да оглави прокуратурата. След повторното предложение, държавният глава все още не се е произнесъл. <br/>© Анелия Николова</figcaption>
      </figure>
      <p>"През годините в рамките на един и същ конституционен текст са действали различни законови разпоредби, имаме различни практики, понякога противоречиви", обясни Славов и каза, че това може да бъде причина държавният глава да поиска тълкуване от Конституционния съд по отношение на процедурата.</p>
      <p>"Още повече, когато същият този Висш съдебен съвет е отказал да разгледа аргументите на президента за неподписването на първия указ. Срок за указа има, той не е стриктно установен. Президентът най-вероятно ще го подпише, а оттам нататък е важно да следим неговите стъпки, за да се ориентираме в ситуацията", прогнозира преподавателят по конституционно право.</p>
      <p>Той обясни, че няма фиксиран срок, в който Конституционния съд трябва да се произнесе, ако бъде сезиран.</p>
      <p>Славов поясни, че, ако има решение на Конституционния съд, то няма да се приложи към висящата процедура за Иван Гешев. Според него Конституционният съд не разполага с достатъчно време за реакция до януари следващата година, когато новият главен прокурор трябва да встъпи в длъжност.</p>
      <p>По думите му, можеше съдът да бъде сезиран с тези въпроси относно процедурата още през лятото, когато държаният глава започна консултации. "Ако съдът беше сезиран по-рано, можеше да се вземе решение, което да влезе в сила относно настоящата ситуация, допълни доц. Атанас Славов.</p>
      <p>Според него, ако президентът избере да направи публично изявление при подписването на указа за Гешев, то вероятно ще съдържа някакви аргументи, но поясни, че по Конституция държавният глава не е длъжен да излага мотивите си.</p>
      <p>
        <i>Как номинираха Цацаров за шеф на антикорупционната комисия - <a href="https://www.dnevnik.bg/bulgaria/2019/11/19/3993824_glavniiat_prokuror_sotir_cacarov_shte_bude_predlojen/">тук</a></i>
        <br/>
        <i>Първите думи на Гешев, Цацаров и министър Данаил Кирилов след гласуването - <a href="https://www.dnevnik.bg/bulgaria/2019/11/14/3992224_ivan_geshev_s_tazi_procedura_spokoino_mojem_da/?ref=home_mainStory">тук</a><br/>Как бе избран повторно Иван Гешев - <a href="https://www.dnevnik.bg/bulgaria/2019/11/14/3991956_ochakvano_geshev_be_izbran_povtorno_za_glaven_prokuror/?ref=home_mainStory">тук</a><br/>Как протече заседанието във ВСС и протестите отвън - четете <a href="https://www.dnevnik.bg/bulgaria/2019/11/14/3991655_na_jivo_zapochna_protestut_sreshtu_izbora_na_ivan/?ref=home_mainStory">тук</a>.<br/>Защо Румен Радев върна избора на Гешев за главен прокурор - четете <a href="https://www.dnevnik.bg/bulgaria/2019/11/07/3988503_prezidentut_vurna_izbora_na_geshev_za_glaven_prokuror/?ref=home_mainStory">тук</a><br/>Първото изслушване и гласуване за Иван Гешев - четете <a href="https://www.dnevnik.bg/bulgaria/2019/10/24/3980894_na_jivo_na_fona_na_protesti_visshiiat_sudeben_suvet/?ref=home_mainStory">тук</a></i>
      </p>
    </article>
  </body>
</html>