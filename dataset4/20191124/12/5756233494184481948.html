<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623133/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84%D8%A7%D9%86-%D8%A7%D9%86%D9%81%D8%AC%D8%A7%D8%B1-%D8%AE%D9%88%D8%AF%D8%B1%D9%88-%D8%B3%D8%B1%D8%A7%D8%AA%D9%88-%D8%AF%D8%B1-%DA%AF%D8%B1%DA%AF%D8%A7%D9%86-%D9%85%D8%B4%DA%A9%D9%84%D8%A7%D8%AA-%D8%B4%D8%AE%D8%B5%DB%8C-%D8%A7%D9%86%DA%AF%DB%8C%D8%B2%D9%87-%D9%82%D8%AA%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:34:00+00:00"/>
    <meta property="og:title" content="دستگیری عاملان انفجار خودرو سراتو در گرگان/ مشکلات شخصی، انگیزه قتل"/>
    <meta property="og:description" content="فرمانده انتظامی استان گلستان از دستگیری عاملان انفجار خودرو سراتو و قتل جوان گرگانی در بلوار گلشهر خبرداد."/>
  </head>
  <body>
    <article>
      <h1>دستگیری عاملان انفجار خودرو سراتو در گرگان/ مشکلات شخصی، انگیزه قتل</h1>
      <address>
        <time datetime="2019-11-24T12:34:00+00:00">24 Nov 2019, 12:34</time>
      </address>
      <p>
        <i>فرمانده انتظامی استان گلستان از دستگیری عاملان انفجار خودرو سراتو و قتل جوان گرگانی در بلوار گلشهر خبرداد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار روح الامین قاسمی اظهار کرد: به دنبال انفجار خودروی سراتو در تیرماه سال جاری در یکی از خیابان های شهرستان گرگان و فوت یک نفر در این حادثه، تحقیقات ماموران پلیس آگاهی استان برای بررسی موضوع آغاز شد.</p>
      <p>وی با بیان اینکه با توجه به شدت حادثه و تخریب خودرو، امکان شناسایی عامل انفجار غیرممکن بود، تصریح کرد: پس از انجام یکسری تحقیقات تخصصی و تلاش های بی وقفه، ماموران موفق شدند به سرنخ هایی از عاملان انفجار خودرو دست یابند.</p>
      <p>فرمانده انتظامی گلستان خاطرنشان کرد: با اشراف اطلاعاتی ماموران پلیس آگاهی، سرانجام مخفیگاه متهم و همدستش شناسایی و طی هماهنگی با مقام قضائی در عملیاتی هدفمند و غافلگیرانه هر ۲ نفر دستگیر شدند.</p>
      <p>وی افزود: متهمان در تحقیقات اولیه پلیس به انفجار خودرو و قتل اقرار و انگیزه خود را مشکلات شخصی و طمع مالی اعلام کردند.</p>
      <p>بر اساس اعلام پلیس گلستان، قاسمی با اشاره به معرفی عاملان قتل به مراجع قضائی، گفت: جزئیات بیشتر در خصوص این حادثه متعاقبا اعلام خواهد شد.</p>
    </article>
  </body>
</html>