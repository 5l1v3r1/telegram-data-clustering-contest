<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_Sajat_konzultaciot_indit_a_klimavaltozasrol_az_allami_helyett_Parbeszed"/>
    <meta property="og:site_name" content="HVG.hu"/>
    <meta property="article:published_time" content="2019-11-24T12:36:00+00:00"/>
    <meta property="og:title" content="Saját konzultációt indít a klímaváltozásról az állami helyett Párbeszéd"/>
    <meta property="og:description" content="A DK inkább csak meghosszabbítaná az elsunnyogott konzultáció határidejét."/>
  </head>
  <body>
    <article>
      <h1>Saját konzultációt indít a klímaváltozásról az állami helyett Párbeszéd</h1>
      <address><time datetime="2019-11-24T12:36:00+00:00">24 Nov 2019, 12:36</time> by <a rel="author">hvg.hu</a></address>
      <p>
        <b>A DK inkább csak meghosszabbítaná az elsunnyogott konzultáció határidejét.</b>
      </p>
      <p><a href="https://hvg.hu/gazdasag/20191122_A_kormany_kerdezi_vane_on_szerint_gond_a_klimaval">Mint arról beszámoltunk, </a>felkerült a kormany.hu weboldalra az úgynevezett <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol">Nemzeti Tiszta Fejlődési Stratégiával kapcsolatos kérdőív</a>, amely valójában egy konzultáció. A stratégia elkészítését a párizsi klímaegyezmény írja elő, ahogy azt is, hogy a kormányoknak nyilvános konzultációt kell folytatniuk a klímahelyzet kezeléséről, a magyar kormány azonban semmilyen módon nem hirdette a konzultálási lehetőséget. A kérdőív kitöltésére is mindössze egyetlen hetet hagytak, ez az egy hét hétfőn le is jár.</p>
      <p>Gyurcsány Ferenc DK-elnök ezért közleményben a kérdőív kitöltésii határidejének meghosszabbítását követeli, a Párbeszéd pedig "a kormány szakmaiatlan, sunyi álkonzultációja" helyett saját konzultációt akar indítani.</p>
      <p>Szabó Tímea társelnök közleményében hiányolta a személyes leveleket és a reklámkampányt is a nemzeti konzultációval kapcsolatban és azt írta, a Párbeszéd elindít "egy valódi társadalmi egyeztetést szolgáló konzultációt", az adatokat pedig utána eljuttatja a kormánynak és az Európai Bizottságnak is.</p>
      <p>Hogy milyen formában képzelte el a dolgot, azt nem részletezte.  </p>
      <related>
        <a href="https://hvg.hu/gazdasag/20191114_ader_janos_klimavaltozas_uzleti_lehetoseg"/>
        <a href="https://hvg.hu/elet/20191121_Nagyot_mentek_iden_a_klimaval_kapcsolatos_szavak"/>
      </related>
    </article>
  </body>
</html>