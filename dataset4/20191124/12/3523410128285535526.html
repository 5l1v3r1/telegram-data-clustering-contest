<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641790/%D9%86%DB%8C%D9%88%D8%B4%D8%A7-%D8%B6%DB%8C%D8%BA%D9%85%DB%8C-%D9%85%DB%8C%E2%80%8C%D8%AE%D9%88%D8%A7%D9%87%D9%85-%D8%B5%D8%AF%D8%A7%DB%8C-%DA%A9%D9%88%D8%AF%DA%A9%D8%A7%D9%86-%DA%A9%D8%A7%D8%B1-%D8%A8%D8%A7%D8%B4%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:17:00+00:00"/>
    <meta property="og:title" content="نیوشا ضیغمی: می‌خواهم صدای کودکان کار باشم"/>
    <meta property="og:description" content="نیوشا ضیغمی: به خاطر به دنیا آمدن فرزندم، نزدیک به دو سال است که کار نکرده‌ام اما در حال حاضر مشغول تصویربرداری سه پروژه سینمایی به صورت همزمان هستم."/>
  </head>
  <body>
    <article>
      <h1>
        <a href="https://www.bultannews.com/fa/news/641790/%D9%86%DB%8C%D9%88%D8%B4%D8%A7-%D8%B6%DB%8C%D8%BA%D9%85%DB%8C-%D9%85%DB%8C%E2%80%8C%D8%AE%D9%88%D8%A7%D9%87%D9%85-%D8%B5%D8%AF%D8%A7%DB%8C-%DA%A9%D9%88%D8%AF%DA%A9%D8%A7%D9%86-%DA%A9%D8%A7%D8%B1-%D8%A8%D8%A7%D8%B4%D9%85">نیوشا ضیغمی: می‌خواهم صدای کودکان کار باشم</a>
      </h1>
      <h2>نیوشا ضیغمی: به خاطر به دنیا آمدن فرزندم، نزدیک به دو سال است که کار نکرده‌ام اما در حال حاضر مشغول تصویربرداری سه پروژه سینمایی به صورت همزمان هستم.</h2>
      <address><time datetime="2019-11-24T12:17:00+00:00">24 Nov 2019, 12:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>نیوشا ضیغمی</b>» بازیگر سینما شب گذشته در اولین قسمت از برنامه پشت صحنه از رادیو تهران گفت: به خاطر به دنیا آمدن فرزندم، نزدیک به دو سال است که کار نکرده‌ام اما در حال حاضر مشغول تصویربرداری سه پروژه سینمایی به صورت همزمان هستم. </p>
      <p>ضیغمی درباره فعالیت‌های اجتماعی‌اش اظهار داشت: حدود ۴ تا ۵ سال پیش با انجمن کودکان کار آشنا شدم که این همکاری ابتدا برایم در حد یک تیزر تبلیغاتی بود. اما بعد به یکی از دغدغه‌های بزرگ زندگی‌ام شد. به نظر من کودکان کار یکی از بزرگترین معضلات امروز جامعه ما است.</p>
      <p>این هنرمند ادامه داد: وقتی <b>کودکان</b> <b>کار</b> را حتی با شرایط فرزند خودم قیاس می‌کنم، می‌بینم متاسفانه امکاناتی برای رشد، تربیت، بهداشت، بازی، تحصیل و خیلی چیزهایی که حق طبیعی هر بچه ای است که باید در چهارچوب یک زندگی سالم بگنجد، ندارند. آن‌ها مجبورند در کودکی کار کنند و متاسفانه تعدادشان هم در حال زیاد شدن است.</p>
      <p>بازیگر <b>فیلم</b> سینمایی شوریده افزود: من نمی‌توانم کاری برای معاش آنان کنم. تنها کاری که می‌توانم انجام دهم این است که صدای این کودکان باشم. حتی اگر بخواهیم این را نمایشی یا هر چیز دیگری بدانیم، وظیفه انسانی خود می‌دانم که اینگونه باشم.</p>
      <p>وی خاطرنشان کرد: هر کس یک عقیده شخصی دارد و می‌تواند این مسئله را تحلیل کند اما به هر حال بازخوردی که در جامعه از زمانی که سفیر انجمن کودکان کار شده‌ام می‌بینم، خیلی خوب است. اکثر ما فقط یک تصور داریم که این کودکان سر چهار‌راه گل می فروشند و کسی آنها را می برد و می آورد. واقعاً این طور نیست. خیلی از این بچه‌ها سرپرست خانواده‌هایشان هستند. در سن ۶-۷ سالگی مجبورند کار کنند تا خرج خانه را بدهند. واقعیتش این است که ما خیلی چیزها را نمی‌دانیم اما شعار دادن خیلی راحت است.</p>
      <p>در پایان این گفتگو نیوشا ضیغمی در واکنش به مهاجرت مهناز افشار هم گفت: درباره کاری که خانم افشار انجام داده است، در حال حاضر من هیچ اطلاعی ندارم. اعتقاد شخصی من این است که اینجا بوده‌ام، اینجا مانده ام و در اینجا خواهم ماند. با همه اتفاقات عجیب و غریبى که مى افتد و هر روز هم درگیرش هستیم تریجح مى دهم و دوست دارم اینجا باشم. من اینجا جوانی ام را گذاشتم و با تلاش به این جایگاه رسیده‌ام و ترجیح می‌دهم که همین جا بمانم.</p>
      <p>پشت صحنه برنامه‌ای است که به صورت یک هفته در‌میان به صورت زنده به تهیه کنندگی امیرحسین ثقفی و با اجرای مصطفی امامی روی آنتن رادیو تهران می‌رود. علاقمندان می‌توانند این برنامه را، این هفته تا چهارشنبه، هر شب ساعت ۲۱ روی موج اف.ام ردیف ۹۴ مگاهرتز بشنوند.</p>
    </article>
  </body>
</html>