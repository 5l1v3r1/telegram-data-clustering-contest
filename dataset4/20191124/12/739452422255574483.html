<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/kovalik-ziskal-v-portugalsku-piaty-challengerovy-titul-v-dvojhre/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T12:53:01+00:00"/>
    <meta property="og:title" content="Kovalík získal v Portugalsku piaty challengerový titul v dvojhre"/>
    <meta property="og:description" content="Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného Francúza Constanta Lestienna 6:0, 6:4. Dvadsaťsedemročný pravák na kurte od začiatku stretnutia dominoval. V úvodnom sete síce doprial súperovi tri brejkbaly, ale podržal si servis..."/>
  </head>
  <body>
    <article>
      <h1>Kovalík získal v Portugalsku piaty challengerový titul v dvojhre</h1>
      <address><time datetime="2019-11-24T12:53:01+00:00">24 Nov 2019, 12:53</time> by <a rel="author">SITA</a></address>
      <p>
        <b>Slovenský tenista Jozef Kovalík sa stal víťazom challengerového turnaja v portugalskej Maii neďaleko Porta. V nedeľňajšom finále podujatia hranom na antuke v hale zdolal nenasadeného Francúza Constanta Lestienna 6:0, 6:4. Dvadsaťsedemročný pravák na kurte od začiatku stretnutia dominoval.</b>
      </p>
      <p>V úvodnom sete síce doprial súperovi tri brejkbaly, ale podržal si servis a naopak trikrát uspel na returne. Druhé dejstvo prinieslo vyrovnanejší priebeh. Kovalík sa v ňom síce ujal vedenia 4:1, no prišiel o jeden brejk a duel ukončil až v desiatej hre.</p>
      <p>Slovenský reprezentant nestratil v Portugalsku ani jeden set. Postupne vyradil Rusa Pavla Kotova, Maďara Attilu Balázsa, Taliana Paola Lorenziho aj krajana Andreja Martina a vo finále potvrdil papierové predpoklady proti Lestiennovi. Kovalík si pripísal piate turnajové prvenstvo na challengerovom okruhu a druhé v aktuálnej sezóne, keď nadviazal na úspech z poľského Štetína.</p>
      <p>Vďaka celkovému triumfu v Maii sa bratislavský rodák posunie v rebríčku na pozíciu slovenskej trojky tesne pred Martina Kližana a mal by figurovať okolo 140. miesta. Pred ním budú z krajanov už iba Norbert Gombos a Andrej Martina, obaja mimo elitnej stovky.</p>
      <p>ATP Challenger Tour – Maia (Portug.) – dvojhra – finále:<br/>Jozef Kovalík (SR-10) – Constant Lestienne (Fr.) 6:0, 6:4</p>
    </article>
  </body>
</html>