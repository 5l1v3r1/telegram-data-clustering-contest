<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709761"/>
    <meta property="og:site_name" content="ישראל היום"/>
    <meta property="article:published_time" content="2019-11-24T12:43:04+00:00"/>
    <meta property="og:title" content="בואינג חשפה לעובדיה את &quot;המטוס הארוך&quot;"/>
    <meta property="og:description" content="החברה חשפה בפני אלפי עובדיה במפעל בוושינגטון את הדגם 737-MAX10, שאורכו 43.8 מטרים • &quot;הצוות שלנו ממוקד בבטיחות&quot;תיירות"/>
  </head>
  <body>
    <article>
      <h1>בואינג חשפה לעובדיה את "המטוס הארוך"</h1>
      <h2>החברה חשפה בפני אלפי עובדיה במפעל בוושינגטון את הדגם 737-MAX10, שאורכו 43.8 מטרים • "הצוות שלנו ממוקד בבטיחות"</h2>
      <address><time datetime="2019-11-24T12:43:04+00:00">24 Nov 2019, 12:43</time> by <a rel="author" href="https://www.israelhayom.co.il/writer_articles?tid=311" target="_blank">אילן גטניו</a></address>
      <p>הנהלת <a href="https://www.israelhayom.co.il/article/709061">בואינג</a> חשפה ביום שישי בפני אלפים מעובדי החברה במפעל בעיר רנטון שבוושינגטון את המטוס הארוך ביותר בסידרת MAX – בואינג 737 MAX 10, שאורכו 43.8 מטרים. המטוס יעבור עתה סידרת בדיקות מקיפה לקראת המסירות הראשונות במהלך שנת 2020. משפחת מטוסי MAX מקורקעת מאז חודש מארס השנה, והצפי לאישור המראה מחדש הוא לסוף דצמבר ותחילת ינואר. </p>
      <p>במהלך טקס הגלילה של המטוס החדש שיבחו ראשי החברה את הצוות על המאמץ שהיה כרוך בהשלמת הייצור של המטוס, שיכול להכיל עד 230 מושבים. סגן נשיא בואינג, מארק ג'נקס, העומד בראש תוכנית 737, אמר כי העבודה משקפת את המחויבות של היצרנים כלפי הנוסעים. "לא מדובר רק על מטוס חדש, אלא גם על האנשים המעצבים, בונים ותומכים בו", אמר ג'נקס. "המיקוד של הצוות על בטיחות ואיכות מראה את המחויבות כלפי חברות התעופה, הלקוחות שלנו, וכלפי כל אדם הטס במטוס בואינג". </p>
      <p>לדברי <a href="https://www.israelhayom.co.il/article/701563">בואינג</a>, הדגם החדש יציע את העלות הנמוכה ביותר למושב במטוסים צרי גוף, וכבר הוזמנו 550 מטוסים מ-20 לקוחות. חברת התעופה האמריקנית יונייטד הזמינה 100 מטוסים מהדגם החדש, וחברת VietJet הזמינה 80 מטוסים.</p>
      <p>למרות הקירקוע של משפחת מטוסי מקס, ושתי ההתרסקויות לפני כמעט שנה, בואינג מקווה שהדגם החדש והארוך יהיה סיפור הצלחה. במהלך תערוכת התעופה בדובאי הזמינה חברת SunExpress הטורקית 10 מטוסים מדגם זה. גם Air Astana מקזחסטן חתמה על מכתב כוונות לרכוש 30 מטוסים ממשפחת מקס, ובהם גם המטוס החדש. השבוע צפויה גם הזמנה נוספת של חברת SpiceJet ההודית. </p>
    </article>
  </body>
</html>