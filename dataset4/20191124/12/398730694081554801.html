<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/marco-van-basten-sa-sieg-heil-vid-protest-mot-rasism/"/>
    <meta property="og:site_name" content="DN.SE"/>
    <meta property="article:published_time" content="2019-11-24T12:01:18+00:00"/>
    <meta property="og:title" content="Marco van Basten sa ”sieg heil” vid protest mot rasism"/>
    <meta property="og:description" content="I topplaget Ajax möte med Heracles stod spelarna stilla under de första 60 sekunderna."/>
  </head>
  <body>
    <article>
      <h1>Marco van Basten sa ”sieg heil” vid protest mot rasism</h1>
      <address><time datetime="2019-11-24T12:01:18+00:00">24 Nov 2019, 12:01</time> by <a rel="author" href="https://www.dn.se/av/petter-jerden/" target="_blank">Petter Jerdén</a></address>
      <p>
        <b>I helgen manifesterade nederländska fotbollslag mot rasism. <br/>I topplaget Ajax möte med Heracles stod spelarna stilla under de första 60 sekunderna. Men fokus har efteråt hamnat på ikonen Marco van Basten som sa ”sieg heil” i direktsändning. </b>
      </p>
      <p>Direkt efter avspark stannades spelet i mötet Ajax-Heracles och spelare, tränare och fans applåderade i stället. Under protesten stod det ”Rasism? Då spelar vi inte fotboll” på resultattavlan.</p>
      <p>Men efter matchen har mycket handlat om Marco van Basten som numera är expertkommentator för Fox Sports. </p>
      <p><b>Den förre stjärnspelaren</b>, en av Nederländernas största någonsin, trodde mikrofonen var avstängd och sa ”sieg heil” när kollegan Hans Kraay tv-intervjuade Heracles tyske tränare Frank Wormouth. 55-åringen har bett om ursäkt, det var ett skämt försvarar han sig.</p>
      <p>– Det var inte alls min avsikt att chockera. Jag ville bara ”förklara” Hans (Kraays) tyska, säger van Basten.</p>
      <p>Även Fox ber om ursäkt för sin anställde.</p>
      <p>– Hans kommentar var olämplig. Inte bara i dag utan alla dagar, säger en talesperson till tidningen Algemeen Dagblad.</p>
      <figure>
        <iframe data-src="https://twitter.com/ESPNFC/status/1198330684550594560" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Lagens protest i landets två högsta ligor </b>genomfördes<b> </b>efter att Exelciors Ahmad Mendes Moreira utsatts för rasism under matchen mot Den Bosch. Han uppger att han kallats ”neger och bomullsplockare” av motståndarnas supportrar. Situationen förvärrades av att klubben först hävdade att spelaren hört fel, och först efter kritik kom med en ursäkt.</p>
      <p>Händelsen är en av de senaste i en lång rad rasistiska skandaler inom den europeiska toppfotbollen, där bland annat Sveriges Alexander Isak utsatts.</p>
      <p>”Jag är så trött på att se sådana här bilder om och om igen! När ska det sluta!!?”, twittrade den nederländska stjärnan Memphis Depay och fortsatte: ”Vad ska vi göra UEFA?”</p>
    </article>
  </body>
</html>