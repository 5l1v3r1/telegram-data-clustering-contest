<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1626062"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T12:14:00+00:00"/>
    <meta property="og:title" content="নৃত্যমঞ্চে অনিন্দ্য প্রেম"/>
    <meta property="og:description" content="গতকাল শনিবার ওশান ড্যান্স ফেস্টিভ্যালে অতিথি হিসেবে এসেছিলেন বাংলাদেশ শিল্পকলা একাডেমির মহাপরিচালক লিয়াকত আলী। আগামী বছর থেকে এ উৎসবের আয়োজন করতে যাতে কোনো বেগ পেতে না হয়, সে ব্যাপারে সহযোগিতার আশ্বাস দেন তিনি।"/>
  </head>
  <body>
    <article>
      <h1>নৃত্যমঞ্চে অনিন্দ্য প্রেম</h1>
      <address><time datetime="2019-11-24T12:14:00+00:00">24 Nov 2019, 12:14</time> by <a rel="author">রাসেল মাহমুদ, কক্সবাজার থেকে</a></address>
      <p> </p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/008655a869422532dd36ca64ba2e3a76-5dda747b84278.jpg"/>
        <figcaption>লেই ড্যান্স থিয়েটারের পরিবেশনা ‘ইন্সপিরেশন অব আওয়ার হোম টাউন’। ছবি: নৃত্যযোগের সৌজন্যে</figcaption>
      </figure>
      <p>এক জোড়া প্রেমিক টিয়া পাখি আনন্দে নাচ করছিল আলোকোজ্জ্বল মঞ্চে। স্বর্গীয় সুরে একে অন্যকে চুম্বন করছিল ভীষণ নান্দনিক ভঙ্গিতে। নৃত্যমঞ্চে সেই অনিন্দ্য প্রেম, শিল্পে এমন চুম্বন দৃশ্য দেখানো যায়, সেটা যেন ভাবনারও অতীত। তাইওয়ানের লেই ড্যান্স থিয়েটারের পুরুষ ও নারী দুই শিল্পী সেজেছিলেন সবুজ দুই পাখির সাজে। তাঁদের পরিবেশনা ‘ইন্সপিরেশন অব আওয়ার হোম টাউন’ রীতিমতো আবিষ্ট করে রাখে কক্স কার্নিভালের দর্শকদের।</p>
      <p>গতকাল শনিবার ওশান ড্যান্স ফেস্টিভ্যালে অতিথি হিসেবে এসেছিলেন বাংলাদেশ শিল্পকলা একাডেমির মহাপরিচালক লিয়াকত আলী। আগামী বছর থেকে এ উৎসবের আয়োজন করতে যাতে কোনো বেগ পেতে না হয়, সে ব্যাপারে সহযোগিতার আশ্বাস দেন তিনি। এই সন্ধ্যায় কোরিয়া আর তাইওয়ানের তিনটি পরিবেশনা ভীষণভাবে ছুঁয়ে যায় দর্শকদের। বাংলাদেশের শিল্পীদের পরিবেশনাগুলোও প্রশংসা কুড়ায়। তবে কোনো কোনো পরিবেশনায় সংগীতের অতিরিক্ত ব্যবহার তেমন শ্রুতিমধুর ছিল না। কোনো কোনো পরিবেশনার পোশাক এতটাই বিবর্ণ ছিল যে সেটা না ছিল উৎসবমুখর, না ছিল নৃত্যের পোশাক হিসেবে মানানসই। নিত্য যন্ত্রণার মধ্যে একটু আনন্দের জন্য মানুষ নৃত্যের কাছে যাবে, শিল্পীর আনন্দে আনন্দিত হবে। সেই ভাবনাটুকুও ভাবতে হবে বাংলাদেশের তরুণ শিল্পীদের।</p>
      <p>আজ রোববার ছিল ওশান ড্যান্স ফেস্টিভ্যালের তৃতীয় দিন। সকালে মারমেইড ইকো রিসোর্টে ছিল উৎসবের আলোচনা পর্ব। ভারতের দীপশিখা ঘোষ কথা বলেন শান্তিনিকেতনের নৃত্যচর্চা নিয়ে। সেখানকার পরিবেশকে রবীন্দ্রনাথ কীভাবে নৃত্য উপযোগী করেছেন, সেই পরিবেশের ওপরে ভিত্তি করে কীভাবে নির্মিত হয়েছে রবীন্দ্রনৃত্য, এ নিয়েই ছিল তাঁর বক্তব্য। তিনি বলেন, রবীন্দ্রনৃত্যে প্রায় সব ঘরানার নাচই আছে। রবীন্দ্রনাথ ঠাকুর নাচকে কোনো ব্যাকরণের মধ্যে আটকে রাখতে চাননি। নাচকে জীবনের অনুষঙ্গ হিসেবে প্রতিষ্ঠা ও চর্চা করাতে চেয়েছেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/021963d0c43387210ff84731c74ce4a2-5dda747ba345a.jpg"/>
        <figcaption>মেহরাজ হক তুষার ও তাঁর দলের পরিবেশনা ‘ট্রাস্ট’। ছবি: নৃত্যযোগের সৌজন্যে</figcaption>
      </figure>
      <p>জুলিয়েট ও’ব্রিন কথা বলেন শরীর, আত্মা ও মানবতার সমন্বয়ে নারীর নৃত্যচর্চা প্রসঙ্গে। তিনি বলেন, নাচ সীমাহীন আনন্দের জন্য। মুখের ভাষায় যা প্রকাশ করা যাবে না, সেটা প্রকাশিত হবে শরীরের ভাষার মাধ্যমে। আগামী দিনে নারীরা কেবল নায়িকা হিসেবে নাচ করবে না। তাঁরা নাচ করবে শরীর, আত্মা ও মানবতার সমন্বয়ে। নাচ মানুষের, বিশেষত নারীর অধিকার। তাঁরা মানুষকে বিস্মিত করার জন্য নাচবে না, তারা নাচবে প্রকাশের আনন্দে।<br/>ক্রিস্টিনা লুনা ডলিনিনা কথা বলেন গুরু-শিষ্য পরম্পরা নিয়ে। এর ভালো-মন্দ নিয়ে বিশ্লেষণ করে দেখান তিনি। দিল্লির জওহরলাল নেহরু বিশ্ববিদ্যালয়ের গবেষক গৌরব ঘোষ কথা বলেন যাত্রাশিল্প নিয়ে। যাত্রাকে সুধী সমাজে জনপ্রিয় করার জন্য এতে ব্যালে, অপেরা, ক্যাবারে নৃত্য যুক্ত করা হয়েছে বহু আগে। কিন্তু কারা, কখন, কীভাবে এটি করেছেন, এর কোনো নথি কোথাও নেই। সেসব নিয়েই গবেষণা করছেন তিনি। এসব ছাড়াও বৈচিত্র্যপূর্ণ স্থানে বিশেষ প্রদর্শনী, চলচ্চিত্র প্রদর্শনীও ছিল এই দিনে। তা ছাড়া এদিন ছিল ওয়ার্ল্ড ড্যান্স অ্যালায়েন্স, এশিয়া প্যাসিফিকের বার্ষিক সভা।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/24/11c389902ca5a3c76768649ab39011aa-5dda747bd068c.jpg"/>
        <figcaption>অমিত চৌধুরী ও সুইটি দাশের পরিবেশনা ‘রূপান্তর’। ছবি: নৃত্যযোগের সৌজন্যে</figcaption>
      </figure>
      <p>আগামীকাল সোমবার ওশান ড্যান্স ফেস্টিভ্যালের শেষ দিন। সকাল থেকে যথারীতি থাকবে সেমিনার। বিকেল থেকে একগুচ্ছ পরিবেশনা। চার দিনের এ নৃত্য উৎসবের আয়োজন করেছে ওয়ার্ল্ড ড্যান্স অ্যালায়েন্সের বাংলাদেশ শাখা নৃত্যযোগ। উৎসব সহযোগী হিসেবে আছে মাত্রা ও চ্যানেল আই। সমর্থন দিচ্ছে সংস্কৃতিবিষয়ক মন্ত্রণালয় ও বাংলাদেশ ট্যুরিজম বোর্ড, একাডেমিক সহযোগী চট্টগ্রাম বিশ্ববিদ্যালয়। উৎসবের ভেন্যু সহযোগী মারমেইড বিচ রিসোর্ট।</p>
    </article>
  </body>
</html>