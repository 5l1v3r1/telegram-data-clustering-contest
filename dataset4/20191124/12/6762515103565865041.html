<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/grand-prix/zuzel-byliscie-slepi-craig-cook-pytal-sie-w-mediach-spolecznosciowych-tych-ktorzy-go/zpldv8h"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T12:00:00+00:00"/>
    <meta property="og:title" content="Nawet „ślepi” widzieli, że był najlepszy, a w Polsce nikt go nie chce!"/>
    <meta property="og:description" content="Craig Cook został niedawno (15 listopada) wybrany najlepszym zawodnikiem Premiership w sezonie 2019. Zaskoczyło to nawet jego samego. - Wszystkim, którzy wybrali mnie na zawodnika 2019 roku w Premiership dziękuję, byliście ślepi? - pytał Brytyjczyk na twitterze."/>
  </head>
  <body>
    <article>
      <h1>Nawet „ślepi” widzieli, że był najlepszy, a w Polsce nikt go nie chce!</h1>
      <address><time datetime="2019-11-24T12:00:00+00:00">24 Nov 2019, 12:00</time> by <a rel="author" href="https://www.przegladsportowy.pl/autorzy/arkadiusz-adamczyk" target="_blank">Arkadiusz Adamczyk</a></address>
      <p>
        <b>Craig Cook został niedawno (15 listopada) wybrany najlepszym zawodnikiem Premiership w sezonie 2019. Zaskoczyło to nawet jego samego. - Wszystkim, którzy wybrali mnie na zawodnika 2019 roku w Premiership dziękuję, byliście ślepi? - pytał Brytyjczyk na twitterze.</b>
      </p>
      <p>
        <a href="https://literia.pl/najlepsze-sportowe-historie?utm_source=content&amp;utm_campaign=%5Bcontent%5D%5Bps%5Dreportaz">Sukcesy, porażki, dramaty. Kilkadziesiąt fascynujących podróży po świecie sportu. „Najlepsze sportowe historie” – reportaże „Przeglądu Sportowego”. Zamów już dziś! &gt;&gt;</a>
      </p>
      <p>32-latek nieźle spisywał się w barwach King's Lynn Stars (średnia 2,094 pkt/bieg), ale faktycznie byli od niego lepsi. Aż pięciu żużlowców w całej lidze było od niego skuteczniejszych: Jason Doyle, Max Fricke, Troy Batchelor, Rasmus Jensen i Kenneth Bjerre.</p>
      <p>Co ciekawe czterech z nich w przyszłym roku będzie występowało w PGE Ekstralidze, a Jensenowi spora część ekspertów przepowiada, iż w barwach Zdunek Wybrzeża Gdańsk może być odkryciem sezonu w Nice 1.LŻ. Cook zaś w ogóle nie znalazł zatrudnienia w Polsce.</p>
      <p>Po sezonie 2018 spędzonym w barwach ROW-u Rybnik Cookowi przypięto łatkę zawodnika, któremu nie pasują polskie tory. Tymczasem Brytyjczyk wcale źle w barwach drużyny z Górnego Śląska nie jeździł. Nie wygrał wprawdzie ani jednego biegu w czterech meczach, w których dane mu było wystąpić, ale też tylko raz przyjechał do mety jako ostatni. W pozostałych piętnastu wyścigach wywalczył 8 drugich i 7 trzecich miejsc, co dało mu bardzo przyzwoitą średnią 2,0 pkt/bieg.</p>
      <related>
        <a href="http://www.tvp.pl/45474068?copy_id=45474214"/>
      </related>
      <p>Cook brakiem angażu w Polsce specjalnie się nie przejął. W przyszłym roku ma zamiar skoncentrować się na powrocie do cyklu Grand Prix (jeździł w nim w sezonie 2018).</p>
      <p>- Skupiam się wyłącznie na osiągnięciu tego celu w 2020 roku. Nie mam wątpliwości, że mogę rywalizować ze światową czołówką i być w tym sporcie zawodnikiem na najwyższym poziomie - stwierdził Cook na łamach Speedway Stars.</p>
      <p>W minionym sezonie Brytyjczyk zmarnował szansę na powrót do mistrzostw świata zajmując w Grand Prix Challenge w Gorican ledwie 11 miejsce. - Życie rzuca ci czasem podkręcane piłki i musisz się z tym pogodzić. Nie jestem w stanie wytłumaczyć tego co stało się w Gorican. Przygotowywałem się najlepiej jak potrafiłem. Myślę, że nie byłem w odpowiedniej formie psychicznej w tym dniu. To było coś nad czym nie potrafiłem zapanować. Jedyne co mogę zrobić to wyciągnąć z tego odpowiednie wnioski na przyszłość. Na szczęście im bardziej się starzeję, tym lepiej sobie z pewnymi rzeczami radzę - zakończył Cook.</p>
    </article>
  </body>
</html>