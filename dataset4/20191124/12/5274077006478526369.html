<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419052"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T12:11:00+00:00"/>
    <meta property="og:title" content="&quot;כתב אישום מקומם&quot;"/>
    <meta property="og:description" content="נתניהו מצטט בחשבון הפייסבוק שלו את טענותיו של בכיר לשעבר בפרקליטות נגד כתב האישום נגדו, &quot;הניסוח מכוון לתקשורת, לא לבית המשפט&quot;."/>
  </head>
  <body>
    <article>
      <h1>"כתב אישום מקומם"</h1>
      <address><time datetime="2019-11-24T12:11:00+00:00">24 Nov 2019, 12:11</time> by <a rel="author">ערוץ 7</a></address>
      <p>ראש הממשלה נתניהו פרסם בצהריים (ראשון) פוסט נוסף בחשבון הפייסבוק האישי שלו, בו הוא תוקף משפטית את כתב האישום שהוגש נגדו.</p>
      <p>"תקראו מה אומר עו"ד ינון סרטל - סגן פרקליט המדינה לשעבר", פתח נתניהו והחל לצטט "קראתי. כתב אישום מקומם".</p>
      <p>"ראשית הוא איננו מנוסח באופן שבדרך כלל מנסחים כתבי אישום ונראה שהניסוח מכוון לתקשורת ולא לבית המשפט (מפרטים ראיות שכלל אין צורך לפרטם בכתב אישום, מכנים את הנאשם בשמו: הנאשם נתניהו ולא נאשם 1 או נתניהו כמקובל ועוד)", צוטט הפרקליט לשעבר.</p>
      <p>"מניסוח האישום הראשון (4000) ברור שיש להם בעיה עם יסוד ה'בעד' שבעבירת השוחד ולכן מפרטים מעשים שכל אחד מהצדדים עשה אך ללא יכולת לקשור ביניהם. לכן משתמשים במונח 'יחסי תן וקח' שמשמעותו שאין להם ראיות המלמדות על יסוד הבעד. ברור שתיאור הדברים הוא קיצוני ולא עולה בהכרח מהראיות, אולם, גם תיאור זה איננו חורג באופן מהותי מהדרך בה מתנהלים פוליטיקאים בארץ ובעולם", טען הפרקליט לשעבר.</p>
      <p>סרטל הוסיף, "האישום השני (2000) חסר שחר. לא שמעתי על הפרת אמונים בכך שלא עצר את משחדו מלהציע לו שוחד. עם שופט סביר האישום הזה לא יחזיק מים. באישום השלישי (1000), המעשים המיוחסים לנתניהו רובם אינם במסגרת תפקידו והאחרים הם זוטות. מדהים שהכניסו מדינה שלמה למשבר כה חמור על בסיס הדבר הזה".</p>
    </article>
  </body>
</html>