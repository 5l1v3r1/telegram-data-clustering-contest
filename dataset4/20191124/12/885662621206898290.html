<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125809/antehoyn-ta-pantopoleia-sti-mahi-me-ta-soyper-market"/>
    <meta property="og:site_name" content="Insider"/>
    <meta property="article:published_time" content="2019-11-24T12:00:00+00:00"/>
    <meta property="og:title" content="Αντέχουν τα παντοπωλεία στη μάχη με τα σούπερ μάρκετ"/>
    <meta property="og:description" content="Οι Έλληνες καταναλωτές συνεχίζουν σε μεγάλο βαθμό να εμπιστεύονται τα παντοπωλεία για τις καθημερινές αγορές τους."/>
  </head>
  <body>
    <article>
      <h1>Αντέχουν τα παντοπωλεία στη μάχη με τα σούπερ μάρκετ</h1>
      <h2>Οι Έλληνες καταναλωτές συνεχίζουν σε μεγάλο βαθμό να εμπιστεύονται τα παντοπωλεία για τις καθημερινές αγορές τους.</h2>
      <address><time datetime="2019-11-24T12:00:00+00:00">24 Nov 2019, 12:00</time> by <a rel="author">Ρομίνα Νικηφόρου</a></address>
      <p>Διατηρούν τις δυνάμεις τους στην <b>αγορά τροφίμων </b>αλλά και στη συνείδηση των καταναλωτών <b>τα συνοικιακά καταστήματα </b>παρά το γεγονός ότι δίνουν δύσκολη μάχη απέναντι στις μεγάλες αλυσίδες σούπερ μάρκετ.</p>
      <p>Τα <b>παντοπωλεία και τα μεμονωμένα καταστήματα διατροφής</b> στην Ελλάδα, σύμφωνα έρευνα του <b>ΙΕΛΚΑ</b>, την τελευταία διετία συνέχισαν να κερδίζουν ένα σημαντικό μερίδιο στην αγορά του λιανεμπορίου τροφίμων, με ποσοστό που φτάνει<b> το 43% της συνολικής πίτας</b>.</p>
      <p>Αντίστοιχα, οι αλυσίδες σούπερ μάρκετ το ίδιο διάστημα, διατήρησαν <b>ένα μερίδιο της τάξης του 57%.</b> Πρόκειται ωστόσο για το χαμηλότερο ποσοστό στην Ευρώπη, όπου ο μέσος όρος φτάνει το<b> 70%-80%</b>.</p>
      <p>Το στοιχείο αυτό μάλλον επιβεβαιώνει ότι αρκετοί Έλληνες καταναλωτές σε αντίθεση ίσως με τους υπόλοιπους Ευρωπαίους, συνεχίζουν μέχρι σήμερα<b> να ψωνίζουν παραδοσιακά </b>από το συνοικιακό οπωροπωλείο, κρεοπωλείο, φούρνο κλπ.</p>
      <p>Η έρευνα δείχνει ότι η δαπάνη ανά νοικοκυριό σε είδη παντοπωλείου διαμορφώθηκε στα 3<b>66,67 ευρώ το 2018,</b> αυξημένη κατά 0,86% συγκριτικά με το 2017.</p>
      <p>Η αντίστοιχη συνολική δαπάνη διαμορφώθηκε στα <b>17,81 δισ. ευρώ το 2018.</b> Έμεινε ουσιαστικά σχεδόν αμετάβλητη σε σχέση με το 2017, με ελάχιστη μεταβολή κατά 0,10% λόγω, όπως επισημαίνεται, της μείωσης του αριθμού των νοικοκυριών.</p>
      <p>Η περιοχή με τη μεγαλύτερη δαπάνη, <b>7,78 δισ. ευρώ και ποσοστό 43,66% επί του συνόλου,</b> παραμένει η Αττική. Ακολουθεί η Κεντρική Μακεδονία με 2,77 δισ. ευρώ και 15,56% και η Θεσσαλία με 1,02 δισ. ευρώ και ποσοστό 5,73%. Την μικρότερη δαπάνη παρά τη σημαντική αύξηση σε σχέση με τα προηγούμενα χρόνια έχει η περιφέρεια Βορείου Αιγαίου με 243,56 εκατ. ευρώ και ποσοστό 1,37%.</p>
      <p>Οι μεγάλες αλυσίδες σούπερ μάρκετ παρουσίασαν το 2018 <b>αύξηση κατά 3,55% </b>σε σχέση με το 2017 και τα μεμονωμένα καταστήματα τροφίμων-ποτών-καπνού, την ίδια περίοδο, μείωση 2,19%. Το γεγονός αυτό ουσιαστικά φανερώνει την πίεση που συνεχίζουν να δέχονται τα συνοικιακά μαγαζιά αλλά και την «αντοχή» εξακολουθούν να δείχνουν.</p>
      <p>Συγκεκριμένα και ανά κατηγορία, μείωση παρουσίασε η δαπάνη σε έλαια και λίπη (-0,87%), σε οινοπνευματώδη ποτά (-1,08%) και σε γαλακτοκομικά και αυγά (-1,68%). Οι υπόλοιπες γενικές κατηγορίες παρουσίασαν αύξηση, με μεγαλύτερη αυτή στα φρούτα (+5,21%), στα είδη ατομικού ευπρεπισμού (+2,50%) και στα μη οινοπνευματώδη ποτά (+2,43%).</p>
      <h3>Το προφίλ του Έλληνα καταναλωτή</h3>
      <p>Σημαντικό είναι πάντως να λάβει κανείς υπόψη του και το προφίλ των Ελλήνων καταναλωτών. Παλαιότερη έρευνα του <b>ΙΕΛΚΑ </b>είχε δείξει ότι ο καταναλωτής στη χώρα μας είναι ιδιαίτερα «κινητικός» και παρά το γεγονός ότι προσπαθεί να αξιοποιήσει προσφορές και εκπτώσεις από το σουπερμάρκετ, επισκέπτεται παράλληλα και άλλα σημεία πώλησης για τα ψώνια του.</p>
      <p>Αναλυτικά, επισκέπτεται το σουπερμάρκετ κατά μέσο όρο<b> 3 φορές ανά εβδομάδα </b>ή περισσότερες. Η πλειονότητά μάλιστα επιλέγει <b>2 ή περισσότερες αλυσίδες σουπερμάρκετ </b>για τις εβδομαδιαίες αγορές. Μόλις το 9% επισκέπτεται 1 φορά ή λιγότερες το σουπερμάρκετ ανά εβδομάδα. Επίσης,<b> δεύτερο σημείο πώλησης τροφίμων με μεγάλη επισκεψιμότητα είναι ο φούρνος-αρτοπωλείο</b>, καθώς το 53% των καταναλωτών κάνει τουλάχιστον 3 επισκέψεις ανά εβδομάδα.</p>
      <p>Στη λαϊκή αγορά καταγράφεται περίπου μία επίσκεψη ανά εβδομάδα, με <b>το 78% του κοινού </b>να ψωνίζει σε εβδομαδιαία βάση. Μία επίσκεψη ανά εβδομάδα καταγράφεται και σε <b>κρεοπωλείο-ιχθυοπωλείο-οπωροπωλείο</b> με μόλις το 20% του κοινού να δηλώνει ότι δεν τα επισκέπτεται καθόλου.</p>
      <p>Από την πλευρά τους πάντως, οι αλυσίδες σούπερ μάρκετ θα συνεχίσουν όπως φαίνεται να αναπτύσσουν τα δίκτυα τους, να επενδύουν στις τεχνολογίες και να εκσυγχρονίζονται, διεκδικώντας<b> παράλληλα μερίδιο από τον τζίρο των μεμονωμένων καταστημάτων</b>.</p>
      <p>Σύμφωνα με το ΙΕΛΚΑ και βάσει των στοιχείων της ετήσιας έκδοσης του Πανοράματος των Ελληνικών Σουπερμάρκετ, οι επενδύσεις την πενταετία<b> 2013 - 2018 από τις αλυσίδες σούπερ μάρκετ έφτασαν το ποσό των 1,5 δισ. ευρώ </b>ενώ και τα επόμενα χρόνια αναμένονται αντίστοιχες επενδύσεις που θα ξεπερνούν τα <b>250 εκατ. ευρώ</b> ετησίως.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125833/paizoyn-ta-resta-toys-oi-epiheiriseis-gia-ti-black-friday"/>
        <a href="https://www.insider.gr/epiheiriseis/emporio/125817/i-cosmote-mpainei-sto-online-delivery"/>
        <a href="https://www.insider.gr/epiheiriseis/emporio/125768/stin-teliki-eytheia-gia-ti-black-friday-pos-proetoimazontai-oi-ellines"/>
      </related>
    </article>
  </body>
</html>