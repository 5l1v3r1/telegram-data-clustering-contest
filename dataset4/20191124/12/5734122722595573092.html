<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportinak.sk/van-basten-sa-ospravedlnil-za-nacisticky-pozdrav"/>
    <meta property="og:site_name" content="Šport.inak"/>
    <meta property="article:published_time" content="2019-11-24T12:15:50+00:00"/>
    <meta property="og:title" content="Van Basten sa ospravedlnil za nacistický pozdrav"/>
    <meta property="og:description" content="Bývalý legendárny holandský futbalista Marco van Basten sa za svoj prešľap okamžite ospravedlnil s odôvodnením, že išlo o svojský vtip."/>
  </head>
  <body>
    <article>
      <h1>Van Basten sa ospravedlnil za nacistický pozdrav</h1>
      <address><time datetime="2019-11-24T12:15:50+00:00">24 Nov 2019, 12:15</time> by <a rel="author">tasr</a></address>
      <p>
        <b>Bývalý legendárny holandský futbalista Marco van Basten sa za svoj prešľap okamžite ospravedlnil s odôvodnením, že išlo o svojský vtip.</b>
      </p>
      <p>Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).</p>
      <figure>
        <iframe data-src="https://twitter.com/En24Newsy/status/1198573308557627394?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Van Basten: Svojský vtip</h3>
      <p>Majster Európy z roku 1988 okomentoval v štúdiu televízie Fox Sports jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami: "Nicht so gut, Sieg Heil, Pfannkuchen". Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</p>
      <p>Za svoj prešľap sa okamžite ospravedlnil s odôvodnením, že išlo o svojský vtip: "Nemal som v úmysle šokovať ľudí. Chcel som len okomentovať Hansovu nemčinu." Ospravedlnenie pridala aj televízna stanica: "Jeho pripomienky boli neprimerané. Žiaľ, podobná situácia sa nestala prvýkrát."</p>
      <h3>Van Basten a postoj voči rasizmu</h3>
      <p>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.</p>
    </article>
  </body>
</html>