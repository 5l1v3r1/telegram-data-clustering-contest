<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807148/%D9%BE%DB%8C%D8%A7%D9%85-%D8%B3%D8%B1%D9%84%D8%B4%DA%A9%D8%B1-%D8%A8%D8%A7%D9%82%D8%B1%DB%8C-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D8%B3%D8%A7%D9%84%D8%B1%D9%88%D8%B2-%D8%AA%D8%B4%DA%A9%DB%8C%D9%84-%D8%A8%D8%B3%DB%8C%D8%AC-%D9%85%D8%B3%D8%AA%D8%B6%D8%B9%D9%81%DB%8C%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T12:47:00+00:00"/>
    <meta property="og:title" content="پیام سرلشکر باقری به مناسبت سالروز تشکیل بسیج مستضعفین"/>
    <meta property="og:description" content="رییس ستاد کل نیروهای مسلح در پیامی نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبارتوصیف کرد."/>
  </head>
  <body>
    <article>
      <h1>پیام سرلشکر باقری به مناسبت سالروز تشکیل بسیج مستضعفین</h1>
      <h2>رییس ستاد کل نیروهای مسلح در پیامی نقش آفرینی های بزرگ و سرنوشت ساز بسیج و بسیجیان را سرمایه عظیم و گره گشای ملت در عرصه های رویارویی با دشمنی های امروز نظام سلطه و استکبارتوصیف کرد.</h2>
      <address>
        <time datetime="2019-11-24T12:47:00+00:00">24 Nov 2019, 12:47</time>
      </address>
      <p> به گزارش گروه سیاسی <a href="https://snn.ir/">خبرگزاری دانشجو</a>، سردار سرلشکر پاسدار محمد باقری رییس ستاد کل نیرو‌های مسلح در پیامی فرا رسیدن چهلمین سالروز صدور فرمان تاریخی حضرت امام خمینی (ره) مبنی بر تشکیل بسیج مستضعفین را تبریک گفت.<br/><br/>متن پیام سرلشکر باقری به این شرح است:<br/>بسم الله الرحمن الرحیم<br/><br/>فرا رسیدن پنجم آذر ماه، چهلمین سالروز صدور فرمان تاریخی حضرت امام خمینی (ره) مبنی بر تشکیل "بسیج مستضعفین" –که از نقاط عطف شگفت انگیز و معنادار انقلاب اسلامی و پدیده برجسته تاریخ معاصر ایران عزیز است- را به آحاد ملت شریف و عظیم الشأن ایران اسلامی به ویژه خیل عظیم بسیجیان سلحشور و دریادل تبریک و تهنیت عرض می‌نمایم.<br/><br/>با گذشت چهار دهه از ظهور فرهنگ و تفکر بسیجی و پدیدار شدن بسیج مستضعفین در سپهر میهن اسلامی؛ نقش آفرینی‌های بزرگ و سرنوشت ساز این نهاد مبارک و مردم پایه، بسیج و بسیجیان را در امتداد دفاع مقدس هشت ساله، هم اینک فراتر از یک نیروی دفاعی و حاضر در میدان‌های مقابله با تهدیدات سخت و نیمه سخت، به سرمایه عظیم و گره گشای ملت در عرصه‌های رویارویی با دشمنی‌های امروز نظام سلطه و استکبار با محوریت امریکا و حاکمان ظالم و جنایتکار کاخ سفید در صحنه جنگ اقتصادی و جنگ نرم –که تزلزل استحکام، وحدت و قدرت درونی و فروپاشی اقتصادی کشور را دنبال می‌کند- تبدیل کرده است.<br/><br/><br/>این تأثیرات راهبردی و تعیین کننده که در فرصت‌ها و حوزه‌های حساس و بحرانی مانند آنچه در عرصه مقابله با فتنه گری و آشوب طلبی اخیر دشمن در صحنه موج سواری و سوءاستفاده از اعتراضات مردمی نسبت به افزایش قیمت بنزین و اجرای طرح مدیریت مصرف سوخت توسط اشرار مسلح و مزدوران تحت حمایت و پشتیبانی امریکا، اسرائیل، منافقین و دیگر گروهک‌های پلید ضد انقلاب رقم خورد، اهمیت نقش این مجموعه هوشیار و پای کار انقلاب در حفظ ثبات، اقتدار و امنیت کشور را یادآوری می‌کند و ضرورت صیانت از فرهنگ، تفکر، روحیه و الگوی بسیج به مثابه عنصری کارآمد و موثر در حل معادلات و منازعات عرصه تقابل با جبهه دشمن را مورد تاکید قرار می‌دهد.<br/><br/><br/>یاد، خاطره و آرمان‌های تمدن ساز شهیدان و حماسه سازان بسیجی در عرصه‌های مختلف دفاع از انقلاب و میهن اسلامی از جمله شهدای امنیت آفرین فتنه اخیر را گرامی می‌دارم و با تجلیل از مجاهدت‌های مخلصانه و خدمات بی منت و بی انتهای بسیج در روند پیشرفت و تعالی کشور و امدادرسانی جهادی به مردم در سختی‌ها و مصایب در برهه‌های گوناگون و تکریم بیعت علوی و عاشورایی آنان با، ولی فقیه زمان؛ تداوم موفق جلوه گری‌های تعهد، بصیرت و هوشمندی بسیجیان انقلابی و ولایتمدار، تحت راهبری‌های حکیمانه مقام معظم رهبری و فرماندهی کل قوا حضرت امام خامنه‌ای (مدظله العالی) که متضمن تحقق بیانیه گام دوم انقلاب و پشتوانه نیل به آمال و آرزو‌های بسیج جهانی اسلام در آزادسازی قدس شریف و آمادگی برای طلوع خورشید ولایت عظمی (ارواحنا فداه) است، را از درگاه حضرت حق خواستارم.<br/><br/>رییس ستاد کل نیرو‌های مسلح<br/>سرلشکر پاسدار محمد باقری</p>
    </article>
  </body>
</html>