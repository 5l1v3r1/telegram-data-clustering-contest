<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623123/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%AD%D8%B1%D9%81%D9%87%E2%80%8C%D8%A7%DB%8C-%D8%A8%D8%A7-%D8%A8%D8%B1%D9%86%D8%A7%D9%85%D9%87-%D8%B1%D8%B3%DB%8C%D8%AF%D8%B3%D8%A7%D8%B2-%D8%AC%D8%B9%D9%84%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:13:00+00:00"/>
    <meta property="og:title" content="کلاهبرداری حرفه‌ای با برنامه رسیدساز جعلی"/>
    <meta property="og:description" content="مال‌باخته غافل از اینکه ممکن است خریدار وجه را واریز نکرده باشد، بدون اخذ موجودی یا بررسی پیامک بانکی کالا را با تمامی وسایل جانبی به متهم تحویل داد و پس از رسیدن به منزل متوجه کلاهبرداری شد."/>
  </head>
  <body>
    <article>
      <h1>کلاهبرداری حرفه‌ای با برنامه رسیدساز جعلی</h1>
      <address>
        <time datetime="2019-11-24T12:13:00+00:00">24 Nov 2019, 12:13</time>
      </address>
      <p>
        <i>مال‌باخته غافل از اینکه ممکن است خریدار وجه را واریز نکرده باشد، بدون اخذ موجودی یا بررسی پیامک بانکی کالا را با تمامی وسایل جانبی به متهم تحویل داد و پس از رسیدن به منزل متوجه کلاهبرداری شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شخصی به جرم کلاهبرداری از آگهی‌دهندگان فروش جنس دست دوم با ترفند ارائه رسید جعلی دستگیر شد.</p>
      <p>سرهنگ علی‌اصغر افتخاری، رئیس پلیس فتاي استان هرمزگان در تشریح این خبر اظهار كرد: با مراجعه یکی از شهروندان بندرعباسی به پلیس فتا و طرح شکایتی با موضوع کلاهبرداری، پرونده اولیه تشکیل شد.</p>
      <p>این مقام مسئول ادامه داد: مال‌باخته در اظهارات خود گفت، ابتدا آگهی را با موضوع فروش یک دستگاه تلفن همراه در سایت خرید و فروش کالای دست دوم درج کردم و پس از مدتی فردی ناشناس برای خرید این کالا با من تماس گرفت و در مذاکرات صورت‌گرفته با او به توافق برای فروش رسیدم.</p>
      <p>سرهنگ افتخاری افزود: شاکی در نهایت در محل قرار حاضر شد و متهم با نشان‌دادن یک رسید پرداخت جعلی این‌گونه وانمود کرد که پول را به حساب مال‌باخته واریز کرده است.</p>
      <p>مال‌باخته غافل از اینکه ممکن است خریدار وجه را واریز نکرده باشد، بدون اخذ موجودی یا بررسی پیامک بانکی کالا را با تمامی وسایل جانبی به متهم تحویل داد و پس از رسیدن به منزل متوجه کلاهبرداری شد.</p>
      <p>این مقام انتظامی بیان کرد: کارشناسان پلیس فتا پس از جمع‌آوری مستندات با استفاده از شیوه‌های تخصصی و پلیسی با هماهنگی مقام قضائی متهم را در محل سکونت خود در عملیاتی غافلگیرانه دستگیر کردند و به پلیس فتا انتقال دادند.</p>
      <p>این مقام سایبری اظهار کرد: در تحقیقات مشخص شد متهم با رصد سایت‌های خرید و فروش اجناس دست‌دوم با فروشندگان قرار حضوری می‌گذاشت و با همین روش از آنان کلاهبرداری می‌کرد. تاکنون ۱۹ فقره شکایت به ثبت رسیده که متهم به ۱۵ فقره از آنها اعتراف کرده است.</p>
      <p>سرهنگ علی‌اصغر افتخاری خاطرنشان کرد: شهروندان باید مطلع باشند که حتما خدمات پیام کوتاه بانکی حساب خود را فعال کنند و هنگام خرید و فروش هرگونه کالایی از موجودی حساب خود مطمئن شوند.</p>
    </article>
  </body>
</html>