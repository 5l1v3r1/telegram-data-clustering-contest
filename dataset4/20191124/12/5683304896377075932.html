<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/24/one-rebel-leaves-bjp-camp-maharashtra.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-24T12:35:00+00:00"/>
    <meta property="og:title" content="'കത്തുകൾ' അതിനിർണായകം: വിമതരില്‍ ഒരാള്‍ കൂടി ബിജെപി ക്യാംപ് വിട്ടു"/>
    <meta property="og:description" content="ന്യൂഡൽഹി∙ വിശ്വാസവോട്ടെടുപ്പ് ഇന്ന് നടക്കില്ലെന്ന കോടതി വിധി ബിജെപിക്ക് തന്ത്രങ്ങള്‍ രൂപീകരിക്കാന്‍ അല്‍പംകൂടി സമയം നൽകും. എന്നാൽ കത്തുകള്‍.Maharashtra election. Maharashtra news. maharashtra election 2019. maharashtra assembly elections 2019. maharashtra government. maharashtra cm update. maharashtra politics. maharashtra assembly. India. India news. India news today. Today news. Google news. Breaking new. Maharashtra govt formation. Maharashtra Government Formation .Maharashtra Election Results. Maharashtra. മഹാരാഷ്ട്ര. congress. bjp. shiv sena. ncp. supreme court. devendra fadnavis. sharad pawar.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>'കത്തുകൾ' അതിനിർണായകം: വിമതരില്‍ ഒരാള്‍ കൂടി ബിജെപി ക്യാംപ് വിട്ടു</h1>
      <address><time datetime="2019-11-24T12:35:00+00:00">24 Nov 2019, 12:35</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ വിശ്വാസവോട്ടെടുപ്പ്  ഇന്നു നടക്കില്ലെന്ന കോടതി വിധി ബിജെപിക്ക് തന്ത്രങ്ങള്‍ രൂപീകരിക്കാന്‍ അല്‍പംകൂടി സമയം നൽകും. എന്നാൽ കത്തുകള്‍ ഹാജരാക്കല്‍ അതിനിര്‍ണായകമാണ്, അതിൽ ഭൂരിപക്ഷം ഉള്‍പ്പെടെ വ്യക്തമാകും. അതേസമയം ബിജെപി ക്യാംപിൽ നിന്ന് ഒരു എൻസിപി എംഎൽഎയും കൂടി ശരദ് പവാർ ക്യാംപിലെത്തി. അതിനിടെ അജിത് പവാറിനെ തിരിച്ചെത്തിക്കാന്‍ തീവ്രശ്രമം തുടരുകയാണ്. സുപ്രിയ സുളെ അജിത്തിന്റെ സഹോദരനെ വിളിച്ച് സംസാരിച്ചു.</p>
      <p>ശിവസേനയും എൻസിപി‍യും കോൺഗ്രസും തങ്ങളുടെ എംഎൽഎമാരെ മുംബൈയിലെ ആഢംബര ഹോട്ടലുകളിലേക്ക് മാറ്റയിരിക്കുകയാണ്.  ഭൂരിപക്ഷം തെളിയിക്കാൻ ഏതു സമയത്തും സഭയിൽ എത്തണമെന്നത് പരിഗണിച്ചാണ് ഇവരെ ഇവിടേക്ക് മാറ്റിയത്. എൻസിപിയുടെ എംഎൽഎമാരെ കാണാൻ ശരദ് പവാർ മുംബെയിലെ റിനൈസൻസ് ഹോട്ടലിലെത്തി. ഇന്നലെ രാത്രിയാണ് ഇവരെ ഇവിടെ എത്തിച്ചത്. ശിവസേനയുടെ 56 എംഎൽഎമാരിൽ 55 പേരും മുംബെയിലെ ലളിത് ഹോട്ടലിലാണ്. കോൺഗ്രസിന്റെ 44 എംഎൽഎമാർ മാരിയറ്റ് ഹോട്ടലിലുമാണ് താമസിക്കുന്നത്. </p>
      <p>മഹാരാഷ്ട്രയില്‍ ഫഡ്നാവിസ് സര്‍ക്കാരിന്റെ രൂപീകരണത്തിന് ആധാരമായ രേഖകള്‍ നാളെ രാവിലെ പത്തരയ്ക്കു മുൻപ് ഹാജരാക്കാനാണ് സുപ്രീം കോടതി ഉത്തരവ്. ഇന്നുതന്നെ സര്‍ക്കാരിന്റെ വിശ്വാസവോട്ടെടുപ്പ് നടത്തണമെന്ന ശിവസേന– എന്‍സിപി–കോണ്‍ഗ്രസ് സഖ്യത്തിന്റെ ആവശ്യം തള്ളിയാണ് കോടതി ഉത്തരവിറക്കിയത്.  ഇതോടെ ബിജെപിക്കു ഭൂരിപക്ഷം ഉറപ്പിക്കാന്‍ കൂടുതല്‍ സമയം ലഭിച്ചു. ഭൂരിപക്ഷം അവകാശപ്പെട്ട് ഫഡ്നാവിസ് നല്‍കിയ കത്ത്, സര്‍ക്കാര്‍ രൂപീകരിക്കാന്‍ ക്ഷണിച്ചുകൊണ്ടുള്ള ഗവര്‍ണറുടെ കത്ത് എന്നിവ ഹാജരാക്കാനാണ് ഉത്തരവ്. </p>
      <p><b>English Summary</b> : One more rebel mla leaves bjp camp</p>
    </article>
  </body>
</html>