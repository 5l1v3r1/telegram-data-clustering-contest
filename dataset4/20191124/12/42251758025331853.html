<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315504-Kakva-je-bila-prethodna-Sakotina-Zvezda.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T12:43:00+00:00"/>
    <meta property="og:title" content="Kakva je bila prethodna Šakotina Zvezda?"/>
    <meta property="og:description" content="KK Crvena zvezda u subotu je dobio novog trenera, u pitanju je 67-godišnji Dragan Šakota, kojem to nije prvi mandat na klupi crveno-belih."/>
  </head>
  <body>
    <article>
      <h1>Kakva je bila prethodna Šakotina Zvezda?</h1>
      <h2>KK Crvena zvezda u subotu je dobio novog trenera, u pitanju je 67-godišnji Dragan Šakota, kojem to nije prvi mandat na klupi crveno-belih.</h2>
      <address><time datetime="2019-11-24T12:43:00+00:00">24 Nov 2019, 12:43</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/170360/jpeg/Dragan-Sakota.jpg"/>
        <figcaption>
          <cite>Euroleague Basketball via Getty Images</cite>
        </figcaption>
      </figure>
      <p>On je Zvezdu već vodio u periodu od 2005. do 2007. godine i za te dve sezone osvojio je jedan Kup Radivoja Koraća.<br/><br/>U prvoj sezoni Šakota je na poziciji plejmejkera imao Gorana Jeretina, koji je bio MVP u osvajanju Kupa, zatim Džeroda Hendersona koji je nastupao i za Hemofarm tokom karijere, kao i Stivena Markovića i Igora Miloševića.</p>
      <related>
        <a href="http://sportklub.rs/Blog/Branimir-Smilic/a262690-Drobnjak-Kao-da-sam-u-zivotu-sutnuo-samo-tu-trojku.html"/>
        <a href="http://sportklub.rs/Kosarka/Euroleague/a315388-Covic-Znam-da-hoce-da-oteraju-Filipa-nece-moci.html"/>
        <a href="http://sportklub.rs/Kosarka/Euroleague/a315386-Sakota-Prizeljkivao-sam-ovakav-izazov.html"/>
        <a href="http://sportklub.rs/Kosarka/Euroleague/a315384-Covic-Nije-bilo-lako-naci-trenera-Gist-kosta-500.000.html"/>
      </related>
      <p>Na mestu beka bio je precizni šuter Leri O‘Benon, zatim Vuk Radivojević i Vujadin Subotić, a trojku su pokrivali Milan Gurović i Čedomir Vitkovac. Na poziciji četiri igrali su Pero Antić i Miroslav Raičević, kao i Tadija Dragićević, a na petici su bili Vladislav Dragojlović i Nenad Mišanović.<br/><br/>U ABA ligi Zvezda je ligaški deo završila kao drugoplasirana iza Partizana, ali je u polufinalu ispala od FMP Železnika koji je posle osvojio trofej. U domaćem šampionatu neprikosnoven je bio Partizan – u finalnoj seriji bilo je 3-0 u pobedama za crno-bele, a drugi meč prekinut je pri rezultatu 63:56 za Partizan zbog sukoba navijača i policije. Ekipa Zvezde nije se vratila na teren, pa je meč registrovan 20:0 za Partizan.<br/><br/>Tim je umnogome izmenjen sledeće godine, ali bilo je i ostanaka – na plejmejkeru je trebalo da bude Vrbica Stefanov, ali je odigrao samo jedan meč. Doveden je Antonio Burks, vodeći igrači bili su Milan Gurović, Vuk Radivojević, Pero Antić, Tadija Dragićević, Branko Jorović se teško povredio tog leta, igrao je i Bili Tomas, a u timu su bili i Petar Popović, Mišanović, Vitkovac, Mirko Kovač, Popadić, Krasnić, Milošević, Stiven Marković, Aleksandrov, Kovačević, Cvetković…</p>
      <figure>
        <img src="https://sportklub.rs/Picture/170361/jpeg/Pero-Antic.jpg"/>
        <figcaption>
          <cite>Euroleague Basketball via Getty Images</cite>
        </figcaption>
      </figure>
      <p>Zvezda je odlično igrala u Evrokupu, tadašnjem ULEB kupu, i u četvrtfinalu je eliminisana od budućeg šampiona Real Madrida, a baš tada, početkom marta, Šakota je otišao i nasledio ga je njegov dotadašnji pomoćnik Stevan Karadžić. Te sezone u domaćem šampionatu Partizan još jednom bio nepremostiva prepreka – crno-beli su u finalnoj seriji slavili sa 3-1, bila je to ona serija u kojoj je Predrag Drobnjak već čuvenom trojkom iz auta doneo vođstvo 1-0 uprkos 40 poena Gurovića. Crno-beli su bili znatno bolji, desetkovana Zvezda nekako je pobedila u trećem meču, uz sjajnu igru Radivojevića i mladog Dejana Kovačevića, ali je Partizan bio siguran u četvrtom meču.<br/><br/>U Jadranskoj ligi Zvezda je bila šesta sa skorom 15-11, dakle nije se ni plasirala na fajnal-for i loša izdanja tu koštala su Šakotu posla, a u Kupu Radivoja Koraća crveno-bele je ubedljivo u polufinalu savladao FMP Železnik.<br/><br/>Posle 12 godina, Šakota se vratio u Zvezdu – za razliku od tada, crveno-beli su poslednjih godina u naletu i uglavnom osvajaju trofeje na domaćoj sceni, videćemo može li iskusni stručnjak da nastavi taj niz.</p>
    </article>
  </body>
</html>