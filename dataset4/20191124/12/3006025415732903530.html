<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pathivu.com/2019/11/ltte.html"/>
    <meta property="og:site_name" content="பதிவு! தமிழரின் பூர்வீகம்"/>
    <meta property="article:published_time" content="2019-11-24T12:10:00+00:00"/>
    <meta property="og:title" content="அரியாலையில் புலிகளின் ஆயுதக் கிடங்கு? அகழ்வு ஆரம்பம்"/>
    <meta property="og:description" content="அரியாலையில் தமிழீழ விடுதலைப் புலிகளின் மீள் உருவாக்கத்துக்குப் பயன்படுத்தப்பட்டதாக பாதுகாப்புத் தரப்புகளால் தெரிவிக்கப்பட்ட வீட்டின் வளாகத..."/>
  </head>
  <body>
    <article>
      <h1>அரியாலையில் புலிகளின் ஆயுதக் கிடங்கு? அகழ்வு ஆரம்பம்</h1>
      <address><time datetime="2019-11-24T12:10:00+00:00">24 Nov 2019, 12:10</time> by <a rel="author">யாழவன்</a></address>
      <figure>
        <img src="https://1.bp.blogspot.com/-ANPq72-SLw0/XdpzK_3a6jI/AAAAAAAAECo/qhC1RDjjLFERVeEOIL8C6CF9y2j79T9OwCNcBGAsYHQ/s1600/IMG_4848.jpg"/>
      </figure>
      <p>அரியாலையில் தமிழீழ விடுதலைப் புலிகளின் மீள் உருவாக்கத்துக்குப் பயன்படுத்தப்பட்டதாக பாதுகாப்புத் தரப்புகளால் தெரிவிக்கப்பட்ட வீட்டின் வளாகத்தில் ஆயுதக் கிடங்கு இருப்பதாக தெரிவித்து யாழ்ப்பாணம் நீதிவான் நீதிமன்றில் அனுமதி பெற்று அகழ்வு பணிகள் ஆரம்பிக்கப்பட்டுள்ளன.</p>
      <p>அரியாலை தபால் கட்டைச் சந்திக்கு அண்மையாக உள்ள வீட்டில் இராணுவ முகாம் அமைந்திருந்தது. குறித்த முகாம் வடமாகாண சபைத் தேர்தலை அடுத்து அகற்றப்பட்டது.</p>
      <p>இந்நிலையில் தமிழீழ விடுதலைப் புலிகளின் மீள் உருவாக்கத்துக்கு நடவடிக்கைகளை முன்னெடுத்தனர் என்று குறிப்பிட்டு தெய்வீகன், அப்பன் மற்றும் கோபி ஆகிய போராளிகள் 2014ம் ஆண்டு ஏப்ரல் 11ம் திகதி வவுனியாவில் இராணுவத்தால் சுட்டுப் படுகொலை செய்யப்பட்டனர்.</p>
      <p>அவர்கள் மூவரும் இந்த வீட்டிலிருந்தே பயங்கரவாத நடவடிக்கைகளை முன்னெடுத்தனர் என்று குறிப்பிட்டு பயங்கரவாத விசாரணைப் பிரிவினர் குறித்த வீட்டை தமது கட்டுப்பாட்டுக்குள் வைத்திருந்தனர். தற்போதும் பயங்கரவாத விசாரணைப் பிரிவினரே அந்த வீட்டை தமது கட்டுப்பாட்டுக்கள் வைத்துள்ளனர்.</p>
      <p>இந்நிலையில் சம்பந்தப்பட்ட வீட்டில் பெரியளவிலான ஆயுதக் கிடங்கு உள்ளதாக இராணுவத்தினர் சந்தேகம் வெளியிட்டுள்ளனர். அதுதொடர்பில் நீதிமன்றின் அனுமதியைப் பெற்று அகழ்வுப் பணிகளை முன்னெடுக்குமாறு யாழ்ப்பாணம் பொலிஸாருக்கு இராணுவத்தினர் அறிவித்திருந்த நிலையிலையே அகழ்வு பணிகள் முன்னெடுக்கப்பட்டுள்ளன.</p>
    </article>
  </body>
</html>