<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/netanjahuov-partijski-rival-zvanicno-zatrazio-izbore-u-vladajucem-likudu/"/>
    <meta property="og:site_name" content="Krstarica"/>
    <meta property="article:published_time" content="2019-11-24T12:05:04+00:00"/>
    <meta property="og:title" content="Netanjahuov partijski rival zvanično zatražio izbore u vladajućem Likudu"/>
    <meta property="og:description" content="Partijski rival premijera Izraela Benjamina Netanjahua, poslanik konzervativnog Likuda Gideon Saar, danas je zvanično zatražio da se održe izbori za"/>
  </head>
  <body>
    <article>
      <h1>Netanjahuov partijski rival zvanično zatražio izbore u vladajućem Likudu</h1>
      <address><time datetime="2019-11-24T12:05:04+00:00">24 Nov 2019, 12:05</time> by <a rel="author" href="https://www.krstarica.com/author/beta/" target="_blank">Beta</a></address>
      <p>Partijski rival premijera Izraela Benjamina Netanjahua, poslanik konzervativnog Likuda Gideon Saar, danas je zvanično zatražio da se održe izbori za stranačkog vodju u nastojanju da se smeni dugogodišnji izraelski lider.</p>
      <p>Netanjahuove nade da će ostati na funkciji narušene su u četvrtak kada je izraelski vrhovni tužilac Avihaj Mandelblit objavio odluku da ga optuži za prevaru i zloupotrebu poverenja u tri korupcionaška slučaja uključujući mito u jednom od njih.</p>
      <p>Netanjahu, političar veteran koji je neprekidno na funkciji više od jedne decenije, a ukupno preko 13 godina, duže od svih izraelskih premijera, odluku tužioca označio je pokušajem udara protiv njega.</p>
      <p>Saar je ocenio da je Netanjahuova kritika izrečena nakon objavljivanja optužnice neodgovorna i da „gazi državni sistem“.</p>
      <p>„Netanjahu neće biti u stanju da obrazuje vladu. Potrebni su nam vanredni (partijski) izbori u naredne dve nedelje“, rekao je Saar, dodavši da je Likud demokratska partija i podsetivši da dugo nije bilo partijskih izbora, preneli su izraelski mediji.</p>
      <p>Uz to je najavio da će on biti u stanju da obrazuje vladu.</p>
      <p>Izraelski ministar turizma i poslanik Likuda Jariv Levin je medjutim okarakterisao zahtev Saara kao pogrešan i smatra da dolazi u pogrešno vreme.</p>
      <p>Ipak, predsedavajući Centralnog komiteta Likuda, poslanik Haim Kac, rekao je u subotu da bi poslanici te partije koji žele da izazovu Netanjahua za partijsko rukovodstvo trebalo da budu u stanju da to učine, dajući zeleno svetlo za partijske izbore.</p>
      <p>Nakon što Netanjahu i lider saveza partija centra Plavo i belo Beni Ganc jedan za drugim nisu uspeli da obrazuju vladu, posle drugih parlamentarnih izbora ove godine, održanih u septembru, predsednik Izraela Ruven Rivlin je objavio početak perioda od 21 dana u kojem parlamentarna većina od 61 poslanika može preporučiti bilo kog člana parlamenta da bude mandatar za sastav nove vlade.</p>
      <p>Ako taj pokušaj ne uspe raspisaće se treći izbori za manje od godinu dana.</p>
      <p>Saar, bivši ministar obrazovanja i unutrašnjih poslova i nekadašnji Netanjahuov saradnik, smatra da bi partijski izbori omogućili novom lideru da pokuša da formira vladu.</p>
      <p>U protivnom će se održati novi parlamentarni izbori koje je sam Netanjahu nedavno opisao kao potpuni haos.</p>
      <p>Ni jedan član Likuda visokog ranga, osim Saara, nije se javno izjasnio protiv Netanjahua ali je nekolicina odbila da da izjave o podršci premijeru što se smatra znakom tihe pobune.</p>
      <p>Uprkos optužbama Netanjahu se zarekao da će biti premijer dok se protiv njih bori ali se očekuje da će morati da se odrekne nekoliko ministarstava za koje je zadužen u prelaznoj vladi.</p>
      <p>U subotu uveče održano je nekolko velikih demonstracija za i protiv njega širom zemlje.</p>
      <p>On poriče da je bilo šta loše učinio i zatražio je da se povede istraga protiv policije i tužilaca.</p>
      <p>Očekuje se da vrhovni tužilac uskoro objavi mišljenje da li Netanjahu može da ponovo pokuša da formira novu vladu.</p>
      <p>U medjuvremenu je u napetoj atmosferi jutros održana sednica Vlade Izraela, navodi AP.</p>
      <p>Netanjahu nije pominjao optužnicu, već ratobornost Irana i pretnje iz pojasa Gaze.</p>
      <p>(Beta)</p>
    </article>
  </body>
</html>