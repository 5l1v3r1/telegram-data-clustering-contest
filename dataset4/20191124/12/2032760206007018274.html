<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90421"/>
    <meta property="og:site_name" content="Denník politika"/>
    <meta property="article:published_time" content="2019-11-24T12:35:03+00:00"/>
    <meta property="og:title" content="Producent filmu o Freddiem Mercurym pracuje aj na snímke o Michaelovi Jacksonovi"/>
    <meta property="og:description" content="24.11.2019 (Webnoviny.sk) – Britský producent Graham King, ktorý má na konte snímky ako Bohemian Rhapsody či Aviator, prinesie do kín film o Michaelovi Jacksonovi. King si už zaistil autorské práva, informuje magazín The Hollywood Reporter. Scenár má zabezpečiť John Logan, ktorý pracoval na filmoch Gladiator alebo James Bond 007: Spectre."/>
  </head>
  <body>
    <article>
      <h1>Producent filmu o Freddiem Mercurym pracuje aj na snímke o Michaelovi Jacksonovi</h1>
      <address><time datetime="2019-11-24T12:35:03+00:00">24 Nov 2019, 12:35</time> by <a rel="author">Webnoviny</a></address>
      <p>24.11.2019 (Webnoviny.sk) – Britský producent Graham King, ktorý má na konte snímky ako Bohemian Rhapsody či Aviator, prinesie do kín film o Michaelovi Jacksonovi. King si už zaistil autorské práva, informuje magazín The Hollywood Reporter. Scenár má zabezpečiť John Logan, ktorý pracoval na filmoch Gladiator alebo James Bond 007: Spectre.</p>
      <p>Film sa bude zaoberať celým životom a kariérou kráľa popu, od jeho začiatkov v The Jackson 5, až po neskoršie obdobie života poznačené škandálmi a súdnymi spormi.</p>
      <p>King naposledy zaznamenal veľký úspech s biografiou o Freddiem Mercurym Bohemian Rhapsody, ktorá zarobila 900 miliónov dolárov. Informácie pochádzajú z webstránky hollywoodreporter.com a archívu agentúry SITA.</p>
      <h3>Michael Joseph Jackson</h3>
      <p>… sa narodil 29. augusta 1958, pričom už od roku 1964 pôsobil v The Jackson 5. Neskôr odštartoval sólovú kariéru a vydal desať štúdiových albumov, ako napríklad Off The Wall (1979), Thriller (1982), Bad (1987), Dangerous (1991) či HIStory: Past, Present And Future, Book I (1995), pričom podľa odhadov predal približne 400 miliónov kópií nahrávok. Medzi jeho najväčšie hity patria piesne Billie Jean, Beat It, Thriller, Bad, Man In The Mirror, Dirty Diana, Black Or White, You Are Not Alone či Earth Song. Na konte má pätnásť cien Grammy, a to vrátane Grammy Legend Award a Grammy za celoživotný prínos. Získal aj stovky ďalších ocenení. Zomrel 25. júna 2009 vo veku 50 rokov.</p>
      <p>Viac k témam: <a href="https://www.webnoviny.sk/tag/film/"><u>film</u></a><br/>Zdroj: Webnoviny.sk – <a href="https://www.webnoviny.sk/producent-filmu-o-freddiem-mercurym-pracuje-aj-na-snimke-o-michaelovi-jacksonovi/"><u>Producent filmu o Freddiem Mercurym pracuje aj na snímke o Michaelovi Jacksonovi</u></a> © SITA Všetky práva vyhradené.</p>
    </article>
  </body>
</html>