<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191123-half-life-alyx-valve.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:06:00+00:00"/>
    <meta property="og:title" content="Szívesen bővítené a Half-Life univerzumát a Valve"/>
    <meta property="og:description" content="A VR-exkluzív spinoff elkészítése revitalizálta a fejlesztőcsapatot."/>
  </head>
  <body>
    <article>
      <h1>Szívesen bővítené a Half-Life univerzumát a Valve</h1>
      <address><time datetime="2019-11-24T12:06:00+00:00">24 Nov 2019, 12:06</time> by <a rel="author">Origo</a></address>
      <p>
        <b>A VR-exkluzív spinoff elkészítése revitalizálta a fejlesztőcsapatot.</b>
      </p>
      <p>A héten bejelentett, ráadásul négy hónap múlva már meg is jelenő <a href="https://www.origo.hu/techbazis/20191122-half-life-alyx-video-kepernyokepek.html">Half-Life: Alyx</a> erősen megosztotta a Valve játékszériájának a rajongóit. Az alapvető probléma, hogy a tizenkét éve megjelent Half-Life 2: Episode Two egy súlyos cliffhangerrel zárult, az új játék viszont a Half-Life és a Half-Life 2 között játszódik, azaz nem fog folytatódni a lezáratlanul maradt sztori.</p>
      <figure>
        <img src="https://cdn.nwmgroups.hu/s/img/i/1911/20191122halflife-alyx-videojatek-valve5.jpg?w=644&amp;h=362"/>
        <figcaption>
          <a href="https://www.origo.hu/techbazis/galeria/20191122-halflifealyx-screenshot-kerpernyokep.html">Half-Life: Alyx</a>
          <cite>
            <a href="https://www.origo.hu/techbazis/galeria/20191122-halflifealyx-screenshot-kerpernyokep.html">Forrás: Valve Software</a>
          </cite>
        </figcaption>
      </figure>
      <p>Ami ennél is bosszantóbb, hogy az új játékhoz kötelezően VR-headset kell, ám a Steam statisztikái szerint ilyenje jelenleg csak a számítógépes játékosok 1 százalékának van, így</p>
      <p>
        <mark>a fanok oroszlánrésze nem is lesz képes játszani az új játékkal.</mark>
      </p>
      <p>Ez körülbelül olyan, mintha a Valve szándékosan trollkodna a széria rajongóival: bő tíz évnyi könyörgés után végre hajlandó nekik készíteni egy Half-Life-ot, de a többségüknek nem adja meg a lehetőséget arra, hogy játsszanak vele.</p>
      <p>Annyi jó hírrel tudunk szolgálni, hogy a Half-Life: Alyxon programozóként és dizájnerként dolgozó David Speyrer <a href="https://www.theverge.com/2019/11/21/20975423/half-life-alyx-vr-price-release-date-screenshots-trailer-valve-steam">szerint</a> a Valve rengeteg fejlesztője már régóta szeretett volna újból egy Half-Life-on dolgozni, az Alyx fejlesztése pedig csak megerősítette őket ebben. A csapat momentán az Alyx befejezésével van elfoglalva, nagyon kíváncsiak a kritikai fogadtatására, és mindenképp szeretnének a jövőben is foglalkozni a szériával.</p>
      <aside>Ez persze sok mindent jelenthet, és csak remélni tudjuk, hogy ha valaha sikerül elkészíteniük a Half-Life 3-at, akkor azzal a sorozat legtöbb rajongója képes lesz majd játszani.</aside>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191123-bliss-os-12-alfa-android-10-szamitogep-pc.html"/>
        <a href="https://www.origo.hu/techbazis/20191123-call-of-duty-mobile-gamepad-zombi-mod.html"/>
        <a href="https://www.origo.hu/techbazis/20191122-apple-iphone-11-pro-akkumulator-tok-smart-battery-case.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>