<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301738/%D9%85%D8%A4%D8%B3%D8%B3%D8%A7%D8%AA-%D9%82%D8%B1%D8%A2%D9%86%DB%8C-%D8%AF%D9%86%D8%A8%D8%A7%D9%84-%D8%B1%D8%A7%D9%87-%D8%AD%D9%84-%D9%87%D8%A7%DB%8C-%D8%AE%D9%84%D8%A7%D9%82%D8%A7%D9%86%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:25:33+00:00"/>
    <meta property="og:title" content="مؤسسات قرآنی دنبال راه‌حل‌های خلاقانه باشند"/>
    <meta property="og:description" content="ایسنا/لرستان رئیس گروه قرآن و عترت اداره کل فرهنگ و ارشاد اسلامی لرستان با اشاره به مشکل مؤسسات قرآنی استان در جذب مخاطب، گفت: لازم است مؤسسات به جهت بهبود کار و فعالیت خود به دنبال راه‌حل‌های خلاقانه و نو برای جذب مخاطب باشند."/>
  </head>
  <body>
    <article>
      <h1>مؤسسات قرآنی دنبال راه‌حل‌های خلاقانه باشند</h1>
      <address><time datetime="2019-11-24T12:25:33+00:00">24 Nov 2019, 12:25</time> by <a rel="author">مرضیه حافظی</a></address>
      <p>ایسنا/لرستان رئیس گروه قرآن و عترت اداره کل فرهنگ و ارشاد اسلامی لرستان با اشاره به مشکل مؤسسات قرآنی استان در جذب مخاطب، گفت: لازم است مؤسسات به جهت بهبود کار و فعالیت خود به دنبال راه‌حل‌های خلاقانه و نو برای جذب مخاطب باشند.</p>
      <p>منصور احمدی در جلسه هماهنگی برگزاری کارگاه توانمندسازی مدیران مؤسسات فرهنگی قرآن و عترت لرستان، با اشاره به ضرورت برگزاری دوره‌های توانمندسازی مدیران عامل مؤسسات فرهنگی قرآن و عترت در سطح استان، اظهار کرد: یکی از مشکلات مؤسسات قرآنی ما در جذب مخاطب است که باید مورد بررسی قرار گیرد.<br/><br/>وی ادامه داد: در این راستا دوره توانمندسازی مدیران عامل مؤسسات فرهنگی قرآن و عترت لرستان برگزار می‌شود.<br/><br/>احمدی با اشاره به این‎که این دوره با همکاری ادارات کل فرهنگ و ارشاد اسلامی، تبلیغات اسلامی و اتحادیه مؤسسات فرهنگی ـ مردمی قرآن و عترت لرستان برگزار می‌شود، عنوان کرد: این کارگاه در چهار بخش مبانی مدیریت عمومی، امور مالی، امور حقوقی و قوانین مرتبط و مدیریت رسانه برگزار می‌شود.<br/><br/>رئیس گروه قرآن و عترت اداره کل فرهنگ و ارشاد اسلامی لرستان تصریح کرد: در برگزاری این کلاس‌ها از اساتید برجسته استان استفاده خواهد شد.<br/><br/>وی با اشاره به این‌که روال صدور مجوز فعالیت برای مؤسسات فرهنگی ـ مردمی قرآن و عترت ادامه دارد، گفت: طی سال جاری مصاحبه اعطای مجوز به مؤسسات در استان انجام شده و پرونده آن‌ها در دست اقدام است.<br/><br/>احمدی افزود: لازم است مؤسسات ما به جهت بهبود کار و فعالیت خود خلاقیت داشته و دنبال راه‌حل‌های خلاقانه و نو برای جذب مخاطب باشند.</p>
      <p>انتهای پیام</p>
    </article>
  </body>
</html>