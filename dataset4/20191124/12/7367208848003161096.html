<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/cronaca-1/articolo/maltempo-frane-e-allagamenti-nel-monregalese-e-in-val-tanaro-ma-il-livello-dei-fiumi-si-e-abbassa.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="Maltempo: frane e allagamenti nel Monregalese e in val Tanaro, ma il livello dei fiumi si è abbassato (FOTO e VIDEO)"/>
    <meta property="og:description" content="Smottamenti di ingenti dimensioni a Monastero di Vasco e Priola (strada verso Casario). Piccola frana anche a Roburent, in località Molla Rizza. A Mondovì, dove l'Ellero ha raggiunto 1,96 metri, il torrente Brobbio ha allagato i..."/>
  </head>
  <body>
    <article>
      <h1>Maltempo: frane e allagamenti nel Monregalese e in val Tanaro, ma il livello dei fiumi si è abbassato (FOTO e VIDEO)</h1>
      <h2>Smottamenti di ingenti dimensioni a Monastero di Vasco e Priola (strada verso Casario). Piccola frana anche a Roburent, in località Molla Rizza. A Mondovì, dove l'Ellero ha raggiunto 1,96 metri, il torrente Brobbio ha allagato i campi adiacenti al suo corso: il Comune valuterà nel pomeriggio la chiusura delle scuole per la giornata di lunedì 25 novembre</h2>
      <address><time datetime="2019-11-24T12:30:00+00:00">24 Nov 2019, 12:30</time> by <a rel="author">Alessandro Nidi</a></address>
      <p>Nuovo aggiornamento circa l'ondata di maltempo che si sta abbattendo in queste ore sul Monregalese e sulla val Tanaro.</p>
      <p>Numerose le frane verificatesi, alcune anche di ingenti dimensioni, mentre il livello dei fiumi si è abbassato, nonostante l'intensità della pioggia.</p>
      <p>La situazione attuale:</p>
      <p><b>MONASTERO DI VASCO</b> - Chiusura immediata al transito veicolare e pedonale di via Larone (poco dopo bivio per località Piuschin, in direzione Bertolini Soprani), per frana. Istituito inoltre il divieto per i mezzi di portata superiore a 3,5 tonnellate in via San Giuseppe, per smottamento. Da ieri sera è stato attivato il Centro Operativo Comunale e tutti gli amministratori sono disponibili per eventuali segnalazioni o criticità.</p>
      <p><b>PRIOLA</b> - Frana di importanti dimensioni (ancora in movimento) lungo la carreggiata secondaria che collega Priola a Casario. Strada chiusa al traffico. Domani sarà segnalata alla Regione Piemonte.</p>
      <p><b>MONDOVÌ </b>- Il torrente Ellero ha raggiunto il picco di altezza questa mattina alle 7, quando ha sfiorato il livello di 2,09 metri. Alle 12 di oggi il livello si attestava a 1,96 metri. Riaperte al traffico via San Rocchetto e via Vecchia di Cuneo (tratto compreso tra l'ospedale e strada del Mazzucco). Restano chiuse in entrambi i sensi di marcia la provinciale 120 per Rocca de' Baldi e la provinciale 237 per Magliano Alpi. Il torrente Brobbio ha allagato i campi adiacenti al suo corso. Gli agenti di polizia locale e i volontari di Protezione Civile hanno lavorato tutta la notte per il monitoraggio del territorio e dei corsi d'acqua, che continua tuttora. Per qualsiasi informazione o segnalazione è possibile contattare il Centro Operativo Comunale, attivo 24 ore su 24 ai seguenti numeri: 0174/559354 oppure 0174/559355 o, ancora, 0174/559201. Nel pomeriggio si valuterà l'eventuale chiusura delle scuole per la giornata di lunedì 25 novembre.</p>
      <p><b>ROCCA DE' BALDI </b>- Rimossa la frana di questa notte sulla strada provinciale 120 in direzione Mondovì, ove la viabilità, in via precauzionale, è ancora inibita. Osservato speciale il fiume Pesio, al momento sotto controllo.</p>
      <p><b>CEVA</b> - Tutti i rilievi e i parametri sono in calo. Il sindaco, <b>Vincenzo Bezzone</b>: <i>"Ringrazio le squadre dei volontari di protezione civile e di soccorso, i carabinieri, compresa la sezione forestale, i vigili del fuoco, i dipendenti comunali, gli amministratori, opposizione compresa, per aver monitorato e agito in questa emergenza. Un grazie anche a tutti i cittadini per aver affrontato con razionalità, disponibilità e consapevolezza la minaccia, e infine ai giornalisti per una puntuale e utile informazione"</i>.</p>
      <p><b>GARESSIO </b>- Il livello del Tanaro si è abbassato, nessuna ulteriore criticità da segnalare.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftargatocn%2Fvideos%2F1948298028647151%2F&amp;show_text=&amp;width=640" width="640" height="352" data-service="Facebook" scrolling="no"/>
      </figure>
      <p><b>ROBURENT </b>- Riaperta dalle 12 la strada provinciale 35. Piccolo smottamento in località Molla Rizza, a monte della carreggiata: nessun problema per la circolazione. Frana anche in zona Mondini e cedimenti in località Nasi. Esondazione tombini in zona Colmè.</p>
      <slideshow>
        <figure>
          <img src="http://www.targatocn.it/typo3temp/pics/F_d481322afa.jpeg"/>
          <figcaption>Monastero di Vasco</figcaption>
        </figure>
        <figure>
          <img src="http://www.targatocn.it/typo3temp/pics/F_1d0257e7ec.jpeg"/>
          <figcaption>Monastero di Vasco</figcaption>
        </figure>
        <figure>
          <img src="http://www.targatocn.it/typo3temp/pics/F_fa557221b0.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_910d35d29a.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_1209e51e53.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_e059cb5007.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_0e93094ace.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_565cf80cd6.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/F_e5f1378155.jpg"/>
          <figcaption>Frana Priola verso Casario</figcaption>
        </figure>
        <figure>
          <img src="http://www.targatocn.it/typo3temp/pics/T_7f24f08cd8.jpeg"/>
          <figcaption>Torrente Brobbio a Mondovì</figcaption>
        </figure>
        <figure>
          <img src="http://www.targatocn.it/typo3temp/pics/T_1cd37629ff.jpeg"/>
          <figcaption>Torrente Ellero al confine tra Mondovì e Bastia Mondovì</figcaption>
        </figure>
        <figure>
          <img src="http://www.targatocn.it/typo3temp/pics/I_e5bdad985f.jpeg"/>
          <figcaption>Sala COC a Mondovì</figcaption>
        </figure>
        <figure>
          <img src="http://www.targatocn.it/typo3temp/pics/R_41a77d62f8.jpeg"/>
          <figcaption>Frana rimossa a Rocca de' Baldi (strada chiusa)</figcaption>
        </figure>
        <figure>
          <img src="http://www.targatocn.it/typo3temp/pics/R_8663311f69.jpeg"/>
          <figcaption>Il Pesio a Rocca de' Baldi</figcaption>
        </figure>
        <figure>
          <img src="http://www.targatocn.it/typo3temp/pics/R_05a4a042b8.jpeg"/>
          <figcaption>Il Pesio a Rocca de' Baldi</figcaption>
        </figure>
        <figure>
          <img src="http://www.targatocn.it/typo3temp/pics/W_6e8f63294c.jpeg"/>
          <figcaption>Il Tanaro a Garessio (foto Stefania Tomatis)</figcaption>
        </figure>
        <figure>
          <img src="http://www.targatocn.it/typo3temp/pics/W_c86b0bce3a.jpeg"/>
          <figcaption>Il Tanaro a Garessio (foto Stefania Tomatis)</figcaption>
        </figure>
        <figure>
          <img src="http://www.targatocn.it/typo3temp/pics/R_b952907a57.jpeg"/>
          <figcaption>Roburent</figcaption>
        </figure>
        <figure>
          <img src="http://www.targatocn.it/typo3temp/pics/R_5d5fe8398e.jpeg"/>
          <figcaption>Roburent</figcaption>
        </figure>
        <figure>
          <img src="http://www.targatocn.it/typo3temp/pics/R_5c95b6668c.jpeg"/>
          <figcaption>Roburent</figcaption>
        </figure>
      </slideshow>
    </article>
  </body>
</html>