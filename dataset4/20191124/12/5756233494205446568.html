<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623134/%D8%AF%D9%81%D8%A7%D8%B9-%D8%A7%DB%8C%D9%88%D8%A7%D9%86%DA%A9%D8%A7-%D8%AA%D8%B1%D8%A7%D9%85%D9%BE-%D8%A7%D8%B2-%D9%BE%D8%AF%D8%B1%D8%B4-%D8%A8%D8%A7-%DB%8C%DA%A9-%D9%86%D9%82%D9%84-%D9%82%D9%88%D9%84-%D8%A7%D8%B4%D8%AA%D8%A8%D8%A7%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:35:00+00:00"/>
    <meta property="og:title" content="دفاع ایوانکا ترامپ از پدرش با یک نقل قول اشتباه"/>
    <meta property="og:description" content="ایوانکا ترامپ با یک نقل قول اشتباه در توئیتر، از پدرش پس از جلسه استماع علنی تحقیقات استیضاح حمایت کرد."/>
  </head>
  <body>
    <article>
      <h1>دفاع ایوانکا ترامپ از پدرش با یک نقل قول اشتباه</h1>
      <address>
        <time datetime="2019-11-24T12:35:00+00:00">24 Nov 2019, 12:35</time>
      </address>
      <p>
        <i>ایوانکا ترامپ با یک نقل قول اشتباه در توئیتر، از پدرش پس از جلسه استماع علنی تحقیقات استیضاح حمایت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روزنامه گاردین نوشته است: چه زمانی نمی‌توان به یک نقل قول از یک شخصیت تاریخی اعتماد کرد؟ زمانیکه از سوی یکی از ترامپ‌ها توئیت شده باشد!</p>
      <p>در حقیقت تمامی نقل قول‌های تاریخی را که از سوی سیاستمداران توئیت می‌شوند باید با احتیاط یک حقیقت‌یاب بسیار سخت گیر چک کرد.</p>
      <p>ایوانکا ترامپ، دختر رئیس جمهوری آمریکا هم در همین تله گیر افتاد و باعث شد تا یکسری افراد به توئیتش که در دفاع از پدر در مقابل استیضاح بود، اعتراض کرده و آن را جعلی بدانند.</p>
      <p>روز پنجشنبه و پس از یک روز سخت از جلسات شهادت علنی تحقیقات استیضاح علیه ترامپ، ایوانکا در توئیتی نوشت: "سوءاستفاده از قدرت استیضاح به عنوان ابزاری برای متوقف کردن مخالفان سیاسی یا اخراج آنها از قدرت، بیانگر کاهش اخلاق عمومی در ایالات متحده است. (الکسی دو توکویل ۱۸۳۵)"</p>
      <p>دموکرات‌ها می‌گویند ترامپ از قدرتش در سمت ریاست جمهوری سوء استفاده کرده و از اوکراین برای تحقیق از رقیب انتخاباتیش استفاده کرده است.</p>
      <p>جمهوری خواهان اما می‌گویند این اتهامات ساختگی است و این جلسات استیضاح یک "سیرک سیاسی" است تا رئیس چمهوری را بدون رای گیری برکنار کنند.</p>
      <p>حالا ایوانکا توئیتی زده که در دفاع از پدرش است اما این پیام از "الکسی دو توکویل" نیست.</p>
      <p>همانطور که مورخان در حساب‌های توئیتری مشخص کردند، ایوانکا این نقل قول را به این مرد فرانسوی از کتاب دو جلدی "دموکراسی در آمریکا" منسوب کرده؛ کتابی که بین سالهای ۱۸۳۵ و ۱۸۴۰ منتشر شد و به گفته "نیکولاس لزارد" از گاردین، هنوز هم می‌توان چیزی را در آن یافت که به صورت قابل تشخیصی صحیح باشد.</p>
      <p>اما این نقل قول متعلق به کتاب "قانون اساسی آمریکا" نوشته "جان اینز کلارک هیر" در ۱۸۸۹ است.</p>
    </article>
  </body>
</html>