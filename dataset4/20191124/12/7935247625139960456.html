<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/birlikte-basaririz-216062h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T12:18:06+00:00"/>
    <meta property="og:title" content="Birlikte başarırız"/>
    <meta property="og:description" content="Evindeki yenilmezlik serisini sürdüren yeşil beyazlılar, 3 puandan mutlu olduklarını söylediler."/>
  </head>
  <body>
    <article>
      <h1>Birlikte başarırız</h1>
      <h2>Evindeki yenilmezlik serisini sürdüren yeşil beyazlılar, 3 puandan mutlu olduklarını söylediler.</h2>
      <address>
        <time datetime="2019-11-24T12:18:06+00:00">24 Nov 2019, 12:18</time>
      </address>
      <p>Özer Hurmacı, Musa Araz ve Burak Kapacak, “Bundan sonra bütün maçlarımız final havasında olacak. Hep beraber takım olarak mücadele edersek başaramayacağımız, aşamayacağımız engel yok” dediler.</p>
      <p>Keçiörengücü karşısında tek golle galibiyete uzanan Bursaspor'da futbolcular alınan galibiyet nedeniyle mutlu olduklarını söylediler. Takımın tecrübeli isimleri Özer Hurmacı, Musa Araz ve golün asistini yapan Burak Kapacak, önemli bir 3 puan kazandıklarını söylediler. Karşılaşmada galibiyeti getiren golün asistini yapan genç futbolcu Burak Kapacak, “İlkyarı oldukça zorlandık. Baskılı bir Keçiörengücü vardı. Ancak ikinci yarıya iyi başladım. İleriye dönük olarak baktığımızda 3 puan önemli. Başarılı olmak istiyoruz” ifadelerini kullandı.</p>
      <p>
        <b>BİRLİKTE OLURSAK BAŞARIRIZ</b>
      </p>
      <p>Bazen böyle zor maçlarla karşılaşabileceklerini ifade eden Özer Hurmacı ise, “Önemli pozisyonlar üretmeye çalıştık. İlkyarının sonunda güzel bir ortayla golü bulduk. Önemli olan iç saha maçlarının hepsini kazanmak. Bazen böyle zor maçlar olacak bazen daha kolay maçlar olacak ama önemli olan takım halinde mücadele etmek. Hep birlikte takım olarak mücadele ettiğimiz zaman başaramayacağımız, aşamayacağımız engel yok” ifadelerini kullandı.</p>
      <p>
        <b>ÇAĞLAR'I TEBRİK EDİYORUM</b>
      </p>
      <p>Kaleci Çağlar Şahin Akbaba'nın çok iyi bir maç çıkardığını belirten tecrübeli futbolcu, “Çağlar gerçekten çok iyi bir maç çıkardı. Çok iyi refleksleri vardı. Onu tebrik ediyorum. Çağlar çok iyi kaleci olacak. Bizi zorlu bir fikstür bekliyor. Devre arasına kadar bütün maçlarımıza final havasında çıkıp hepsini kazanmamız gerekiyor. İyi bir takımız, arkadaşlık da üst seviyede. Taraftarımız da bizi desteklediği sürece önümüzde hiçbir engel kalmaz” şeklinde konuştu.</p>
      <p>
        <b>KAZANMAK ÖNEMLİYDİ</b>
      </p>
      <p>25 yaşındaki Musa Araz da Keçiörengücü'nün iyi oynadığını belirtirken şunları söyledi: “Onları tebrik ediyorum. Bizim için önemli bir maçtı. 3 puanı aldık. Bizim için önemli olan da buydu. Karşılaşmanın ikinci yarısında oyunu kontrol etmek için sistemi değiştirdik. Galibiyete de uzandık. Kazandığımız için mutluyuz.” </p>
    </article>
  </body>
</html>