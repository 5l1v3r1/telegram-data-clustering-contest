<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779783/%D8%B9%D8%AF%D9%87-%D8%A7%DB%8C-%D8%A8%D9%87-%D9%86%D8%A7%D9%85-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85%DB%8C-%D8%A8%D9%87-%D8%A7%D9%85%DA%A9%D8%A7%D9%86%D8%A7%D8%AA-%D8%B4%D9%87%D8%B1%DB%8C-%D8%A2%D8%B3%DB%8C%D8%A8-%D8%B2%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:49:24+00:00"/>
    <meta property="og:title" content="عضو شورای شهر تهران: عده‌ای به نام مطالبات مردمی به امکانات شهری آسیب زدند"/>
    <meta property="og:description" content="یک عضو شورای اسلامی شهر گفت: امروز مدیریت شهری همه تلاش خود را برای رفع نیازهای شهری به کار بسته و نباید اجازه دهند عده‌ای به نام مطالبات مردمی خسارتی به امکانات شهر وارد کنند."/>
  </head>
  <body>
    <article>
      <h1>عضو شورای شهر تهران: عده‌ای به نام مطالبات مردمی به امکانات شهری آسیب زدند</h1>
      <address><time datetime="2019-11-24T12:49:24+00:00">24 Nov 2019, 12:49</time> by <a rel="author" href="https://www.mehrnews.com/archive?jr=47" target="_blank">نورا حسینی</a></address>
      <p>به گزارش <a href="https://www.mehrnews.com/">خبرنگار مهر</a>، سید محمود میرلوحی عضو شورای اسلامی شهر تهران در خصوص حوادث اخیر در شهر تهران و خسارت‌های وارده شده به مدیریت شهری گفت: ملت ما استحقاق استفاده از یک دموکراسی پایدار را دارند و مردم نشان داده اند که پیش‌رو در گفتمان و گفت‌وگو هستند.</p>
      <p>وی افزود: متاسفانه شاهدیم که گاهی یک سری مطالبات مدنی به واسطه برخی اشتباهات تبدیل به محلی برای فرصت‌طلبی عده‌ای می شود.</p>
      <p>میرلوحی گفت: ما در منطقه مزاحمین منطقه‌ای هم داریم که باعث می شوند در چنین فضایی مطالبات مردمی به اغتشاش و آشوب کشیده شود.</p>
      <p>عضو شورای اسلامی شهر تهران ادامه داد: باید این دو صف از یکدیگر جدا شوند و باید برای این موضوع فکری کرد تا مردم مجال گفتن حرفشان را داشته باشند.</p>
      <p>وی تصریح کرد: مردم هم در دی‌ماه سال ۹۶ و هم در حوادث اخیر به خوبی صف‌ خود را از اغتشاشگران جدا کردند و اجازه فرصت‌طلبی به سودجویان را ندادند.</p>
      <p>میرلوحی گفت: از مردم تشکر می‌کنیم که به صورت کاملا مسالمت آمیز حرفشان را زدند و صف خود را از آنهایی که قصد اغتشاش داشتند، جدا کردند.</p>
      <p>عضو شورای اسلامی شهر تهران خاطرنشان کرد: ما امروز در سطح شهر تهران و در کل کشور مشکل اتوبوس داریم و کمبودهایی در این حوزه داریم، آن وقت یک عده‌ای به نام مردم و با نفوذ در صف مردم می‌آیند و اتوبوس‌ها را به آتش می‌کشند.</p>
      <p>وی ادامه داد: مردم باید بدانند که امروز مدیریت شهری همه تلاش خود را برای رفع نیازهای شهری به کار بسته و نباید اجازه دهند عده‌ای به نام مطالبات مردمی خسارتی به امکانات شهر وارد کنند.</p>
    </article>
  </body>
</html>