<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SYavf/divadla-se-nemusi-omlouvat-za-kontroverzni-predstaveni-rozsudek-hodny-minuleho-rezimu-rekl-duka"/>
    <meta property="og:site_name" content="Echo24.cz"/>
    <meta property="article:published_time" content="2019-11-24T12:31:00+00:00"/>
    <meta property="og:title" content="Divadla se nemusí omlouvat za kontroverzní představení? Rozsudek hodný minulého režimu, řekl Duka"/>
    <meta property="og:description" content="Za rozsudek hodný bývalého socialistického tábora označil kardinál Dominik Duka rozhodnutí soudu, podle nějž se brněnská divadla nemusejí omlouvat za uvedení dvou kontroverzních her. Pokud by šlo o jiné náboženství, soud by nařídil omluvu, řekl kardinál v pořadu Partie na TV Prima."/>
  </head>
  <body>
    <article>
      <h6 class="kicker">DIVADLO</h6>
      <h1>Divadla se nemusí omlouvat za kontroverzní představení? Rozsudek hodný minulého režimu, řekl Duka</h1>
      <address><time datetime="2019-11-24T12:31:00+00:00">24 Nov 2019, 12:31</time> by <a rel="author">čtk, zd</a></address>
      <p>
        <b>Za rozsudek hodný bývalého socialistického tábora označil kardinál Dominik Duka rozhodnutí soudu, podle nějž se brněnská divadla nemusejí omlouvat za uvedení dvou kontroverzních her. Pokud by šlo o jiné náboženství, soud by nařídil omluvu, řekl kardinál v pořadu Partie na TV Prima.</b>
      </p>
      <p>Duka a jeho právník Ronald Němec, který se k žalobě připojil, chtěli omluvu po Centru experimentálního divadla (CED) a Národním divadle Brno za zásah do svých osobnostních práv. Zamítavý rozsudek městského soudu je pravomocný, ve středu ho potvrdil Krajský soud v Brně. „To je rozsudek, který je hodný justice bývalého socialistického tábora, nikoliv demokratického státu, kterým je Česká republika, jak říká preambule ústavy, kterou napsal můj spoluvězeň a přítel Václav Havel,“ řekl kardinál Duka.</p>
      <p>Žalobci podají dovolání k Nejvyššímu soudu, to potvrdil i Dominik Duka. Církev odmítá argument soudu, podle nějž je v ČR křesťanů menšina, a většina lidí si přeje takovou svobodu projevu, která křesťany uráží. „Pro mě takovéto projevy naší justice jsou skutečně projevy té justice, která poslala do vězení mého otce, mé předchůdce v úřadě a která také poslala do vězení i mne. Ať si páni soudci krajského soudu v Brně opravdu přeberou moje slova a ty říkám zcela vážně. To není, že bych byl emotivně dopálený.</p>
      <p>Kardinál Duka v tom vidí zaujetí proti křesťanství, souhlasí tak s dřívějším prohlášením mluvčího Hradu Jiřího Ovčáčka.. „Urážky křesťanské víry jsou systémem tolerovány, pokud by šlo o jiné náboženství, jsem si jist, že by soud nařídil omluvu,“ napsal k rozsudku mluvčí Hradu na svém Twitteru. Proti argumentům, že kardinál divadelní hry neviděl, podotkl, že při bombardování Drážďan či vyhlazování Lidic také nebyl a přitom dokáže posoudit, co to bylo.</p>
      <h3>Dvě kontroverzní představení</h3>
      <p>Žaloba se týkala uvedení her režiséra Olivera Frljiče Prokletí a Naše násilí a vaše násilí na přehlídce Divadelní svět v květnu 2018. Hry obsahují kontroverzní scény, například Ježíše znásilňujícího muslimku. Postup divadla podle kardinála silně zasáhl do jeho vyznání.</p>
      <p>„Jeden z důvodů, proč byla žaloba zamítnuta, je i ten, že žalobci nemají právo podat žalobu ve veřejném zájmu. Tak odvolací soud hodnotí ochranu dobrého jména církve a Ježíše Krista. Oprávnění hájit Ježíše Krista dle soudu nemá nikdo. To je však v rozporu se specifickým posláním kardinála – konat a chránit církev jménem papeže,“ sdělila mluvčí České biskupské konference Monika Klimentová.</p>
      <p>Dalším důvodem zamítnuti bylo, ze křesťanů je v ČR málo, tedy jejich víra má menší ochranu vůči svobodě slova. „Považujeme za neakceptovatelné, aby z důvodu, že je u nás menšina věřících křesťanů, bylo možné urážet a hanobit základ jejich víry, protože si to podle soudu demokratická většina přeje,“ uvedla mluvčí. Dostáváme se tak zpět do totalitního myšlení a do doby, kdy u nás byli křesťané a církev pronásledováni a utlačováni, doplnila.</p>
      <p>„Umělecký projev používá specifické výrazové prostředky, používá symboliku, používá nadsázku, a pokud má potenciál přispívat k diskusi o otázkách veřejného zájmu, tak je právně přípustný i za cenu jisté oběti na náboženském sentimentu části věřících osob, a víra a tolerance věřících by měly být v rámci demokratické společnosti natolik pevné, aby toto unesli,“ uvedl v odůvodnění rozhodnutí soudce Michal Ryška. Soud tak potvrdil březnové zamítnutí obou žalob Městských soudem v Brně.</p>
      <p>Němec rozsudek respektuje, ale nesouhlasí s ním, proto s kardinálem podá dovolání. „Tato otázka není ohledně toho, zda žalobci jsou, nebo nejsou úspěšní, ale je otázkou, zda chceme společnost, kde se můžeme beztrestně urážet a být k sobě neslušní, anebo společnost, kde spolu můžeme nesouhlasit, ale v rámci nějakých slušných mantinelů,“ uvedl Němec.</p>
      <p>Právníci divadel byli s rozhodnutím spokojeni. „Šlo o něco jiného než o ochranu osobnosti žalobců, šlo o to, trochu oklikou dostat do českého právního řádu delikt blasfemie (rouhání), což se díky rozhodnutí soudu nepovedlo,“ uvedl Šalomoun.</p>
      <p>Před uvedením hry Naše násilí a vaše násilí se před divadlem shromáždily stovky protestujících. Někteří, včetně dvou desítek příznivců hnutí Slušní lidé, představení přerušili. Zasáhla proti nim policie.</p>
      <h3>Trestní oznámení kvůli možnému sexuálnímu zneužívání</h3>
      <p>V pořadu se dostalo i na téma sexuálního zneužívání v katolické církvi. Česká biskupská konference (ČBK) podala trestní oznámení na jednání neznámých osob, které by se ho mohly dopouštět, jak oznámil v neděli právní zástupce ČBK Ronald Němec. ČBK chce zároveň podle něj ochránit případně neprávem obviněné. Kardinál a arcibiskup pražský Dominik Duka v pořadu Partie řekl, že pokud ti, kdo o údajném sexuálním zneužívání v církvi mluví, neřeknou jména, nebude moci církev nikdy zasáhnout. Podání trestního oznámení podle Němce biskupové schválili na říjnovém zasedání.</p>
      <p>„Tito lidé musí, pokud vědí, tak nám musí deklarovat, že znají oběti, abychom mohli těmto případům zabránit,“ řekl Duka. „A na druhé straně si musím uvědomit, že nemohu uveřejnit jméno toho případného pachatele, pokud se ta věc nevyšetří,“ dodal.</p>
      <p>Němec řekl, že média uvádějí, že v současnosti jsou v římskokatolické církvi osoby, které se můžou dopouštět jednání proti lidské důstojnosti v oblasti sexuality. „Katolická církev se jeden rok snažila tyto osoby vypátrat a bezúspěšně. Ale protože to je tvrzeno z více zdrojů, tak se všichni biskupové usnesli na tom, že požádají orgány činné v trestním řízení, aby se pokusily tyto osoby vypátrat,“ dodal.</p>
      <p>Duka v televizi řekl, že za 30 let se uskutečnilo 11 soudních řízení, deset lidí bylo odsouzeno, mnozí už nežijí. „Z toho počtu tři tisíce potenciálních duchovních ‚pachatelů‘ je jich deset, spočítejme si jaké je to číslo,“ dodal kardinál.</p>
      <p>V Česku téma sexuálního zneužívání v církvi vyvstalo například na začátku dubna, kdy Česká dominikánská provincie uvedla, že dominikáni podezírají asi šest mužů ze svých řad, kteří se v 90. letech a v prvním desetiletí 21. století mohli tohoto činu dopustit. Činy se ve většině případů týkaly osob starších 18 let, v jednom případě byla oběť mladší 15 let. V případech, kdy se proti pachatelům sešlo dost svědectví, byl s nimi zahájen církevněprávní proces, který směřoval k pozastavení jejich kněžské činnosti a k izolaci od dalších potenciálních obětí. Trestněprávní proces v žádném z těchto případů nezačal.</p>
      <related>
        <a href="https://echo24.cz/a/SMb6K/od-kateriny-velike-po-soucasnost-film-ermitaz-vypravi-pribeh-slavneho-svetoveho-muzea"/>
      </related>
    </article>
  </body>
</html>