<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623135/%D9%85%D9%87%D9%85%E2%80%8C%D8%AA%D8%B1%DB%8C%D9%86-%D8%AF%D9%84%DB%8C%D9%84-%D8%B4%DB%8C%D9%88%D8%B9-%D8%A7%D9%85%E2%80%8C%D8%A7%D8%B3-%DA%A9%D9%85%D8%A8%D9%88%D8%AF-%D9%88%DB%8C%D8%AA%D8%A7%D9%85%DB%8C%D9%86-d-%D8%A7%D8%B3%D8%AA-%D8%AA%D9%87%D8%B1%D8%A7%D9%86-%D8%A8%DB%8C%D8%B4%E2%80%8C%D8%AA%D8%B1%DB%8C%D9%86-%D8%B4%DB%8C%D9%88%D8%B9-%D8%B1%D8%A7-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:37:00+00:00"/>
    <meta property="og:title" content="مهم‌ترین دلیل شیوع ام‌اس کمبود ویتامین D است/ تهران بیش‌ترین شیوع را دارد"/>
    <meta property="og:description" content="متخصص مغز و اعصاب گفت: مهم‌ترین دلیل شیوع ام‌اس کمبود ویتامین D است و استرس و زندگی صنعتی نیز از دیگر دلایل مهم ابتلا به این بیماری به شمار می‌رود."/>
  </head>
  <body>
    <article>
      <h1>مهم‌ترین دلیل شیوع ام‌اس کمبود ویتامین D است/ تهران بیش‌ترین شیوع را دارد</h1>
      <h2>متخصص مغز و اعصاب:</h2>
      <address>
        <time datetime="2019-11-24T12:37:00+00:00">24 Nov 2019, 12:37</time>
      </address>
      <p>
        <i>متخصص مغز و اعصاب گفت: مهم‌ترین دلیل شیوع ام‌اس کمبود ویتامین D است و استرس و زندگی صنعتی نیز از دیگر دلایل مهم ابتلا به این بیماری به شمار می‌رود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عباس نوریان، بیان کرد: امروزه محققان دریافته‌اند که مصرف زعفران در بهبود فراموشی بیماران ام‌اس نقش خوبی دارد.</p>
      <p>وی خاطر نشان کرد: مهم‌ترین دلیل شیوع ام‌اس کمبود ویتامین D است و بیماری ویروسی دوران کودکی، استرس و زندگی صنعتی از دیگر دلایل مهم به‌شمار می‌رود، همچنین یکی دیگر از مسائل مهم در این رابطه، رژیم غذایی و سیگار و نمک است.</p>
      <p>این متخصص مغز و اعصاب در رابطه با این بیماری بیان کرد: بیماری ام‌اس بیماری‌ای است که غلاف پوشش محافظ سیستم مرکزی میلین را می‌گیرد و این غلاف باعث می‌شود که دستورات مغز به اندام‌های بدن برسد؛ وقتی این پوشش ازبین می‌رود سرعت انتقال پیام‌ها به اندام‌ها کند می‌شود یا ازبین می‌رود و این امر باعث می‌شود که علائم این بیماری شروع شود و نقاط مختلف مغز نخاع را بگیرد.</p>
      <p>وی ادامه داد: باتوجه به اینکه نقاط مختلف را می‌گیرد، علائم متفاوتی را هم خواهد داشت، از جمله گرفتن عصب چشم که در نتیجه باعث تاری ناگهانی می‌شود. ممکن است نیم‌کره‌های مغز را بگیرد که به صورت گز گز و مورمورکردن خودش را نشان می‌شود، ممکن است مخچه را بگیرد که بیمار عدم تعادل پیدا می‌کند، ساقه مغز را بگیرد و دوبینی و حالت تهوع و سرگیجه پیدا می‌کند و نخاع را بگیرد و باعث فلج هردو پای اندام شود و این علائم در 85 درصد رو به بهبودی دارند، در برخی علائم عود می‌کند و مجدد برگشت می‌‎کند.</p>
      <p>نوریان بیان کرد: پس از 10 سال پنجاه درصد این بیماران به فاز پیش‌رونده ثانویه بیماری می‌روند که بیمار با هر عودی بهبود کامل پیدا نمی‌کند و این نوع پیش‌رونده ثانویه‌اش است که متاسفانه بیمار را زمین‌گیر می‌کند. داروهایی که در این سه‌چهارسال اخیر معرفی شده‌اند، توانسته سرعت این بیماری را به نوع پیش‌رونده تقلیل دهد. در نتیجه امید به یک زندگی طولانی‌تر با علائمی مثبت‌تر و بهتر برای بیماران فراهم شده‌است.</p>
      <p>این متخصص مغز و اعصاب خاطرنشان کرد: تقریباً 95 درصد داروهای ام‌اس در ایران موجود است. دو داروی جدید است که به ایران آمده اما آنقدر قیمتش بالاست که بیمارانی که تحت پوشش بیماری‌های خاص نیستند قادر به تهیه نیستند و تنها بیمارانی که بیمه‌های بانک‌ها را دارند و وضعیت مالی خوبی داشته باشند، می‌توانند از آن‌ها استفاده کنند.</p>
      <p>وی ادامه داد: ام‌اس جزو بیماری‌های خاص است و 90 درصد هزینه را دولت می‌دهد، بیمه پوشش بسیار خوبی دارد و اکثر داروهای خارجی در ایران درحال تولید است و به صورت رایگان در اختیار بیماران قرار می‌گیرد. اثربخشی این داروها مانند داروهای خارجی است.</p>
      <p>نوریان با اشاره به اینکه «در بهترین مراکز دنیا، بین 15 تا 20 درصد، اشتباه در تشخیص بیماری گزارش می‌شود»، گفت: بسیاری از بیماری‌ها می‌تواند علائمی مانند ام‌اس را تظاهر کند که شاید بیماری که با ام‌اس اشتباه گرفته می‌شود، بیماری میگرن داشته باشد. با توجه به به‌وجودآمدن روش‌های جدید تصویربرداری، ام‌آرآی و دیگر روش‌ها تشخیص دقیق‌تر و زودتر این بیماری ایجاد شده است.</p>
      <p>این متخصص مغز و اعصاب تاکید کرد: شیوع ام‌اس در خراسان رضوی در حد متوسط است و بیشترین شیوع در تهران و اصفهان است. در بقیه استان‌ها تقریباً مشابه خراسان رضوی است و در استان خراسان رضوی نزدیک به 4 هزار نفر بیمار ام‌اس داریم که دوسوم این افراد خانم هستند.</p>
      <p>وی در خصوص برگزاری آخرین کنگره بین‌المللی MS ایران تصریح کرد: هرساله در کشور کنگره‌هایی در رابطه با بیماری ام‌اس برگزار می‌شود تا آخرین اطلاعات در رابطه با روش‌های جدید تشخیصی، داروهای جدید درمانی ام‌اس، عوارض داروهای جدید، نگهداری و کارهای بازتوانی در بیماران به جامعه نورولوژی ایران معرفی شود و این کنگره‌ها کمک بسیار زیادی در بالابردن دانش بیماری ام‌اس در بین نورولوژیست‌های ایران داشته است.</p>
    </article>
  </body>
</html>