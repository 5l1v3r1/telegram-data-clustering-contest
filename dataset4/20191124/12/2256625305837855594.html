<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159295_1020.html"/>
    <meta property="og:site_name" content="Novsport"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="Жеферсон: Всички трофеи са важни за ЦСКА"/>
    <meta property="og:description" content="&quot;Дербитата са много различни от всички други срещи, цялата страна ги гледа под лупа&quot;"/>
  </head>
  <body>
    <article>
      <h1>Жеферсон: Всички трофеи са важни за ЦСКА</h1>
      <address>
        <time datetime="2019-11-24T12:30:00+00:00">24 Nov 2019, 12:30</time>
      </address>
      <p><i>Бразилският защитник на ЦСКА Жеферсон даде ексклузивно интервю за предаването „Код Спорт“ по ТВ+. Хобито на бранителя на терена е атаката. Футболист, който, както ще разберете, е играл с Неймар и е бил на няколко дни от участие на Копа Америка. И е бил част от едно страхотно южноамериканско дерби, каквото е Интернасионал - Гремио в Порто Алегре.</i><br/><b><br/>- Жеферсон, вече почти две години си в ЦСКА. Адаптира ли се към живота в България?</b><br/>- Вече съм бил на толкова много места и винаги съм се адаптирал. Тук също всичко мина много добре и се приспособих към живота и работата.<br/><br/><b>- Какво ти харесва и какво не ти харесва в нашата страна?</b><br/>- Харесват ми нещата вкъщи и спокойствието. Външният свят не ме привлича толкова, колкото домашният уют. Трудно бих могъл да разкажа за нещо, което не ми харесва, защото всичко е наистина перфектно. Доволен и щастлив съм вкъщи.<br/><br/><b>- По какво България прилича на Бразилия и по какво се различава?</b><br/>- Име неща, които ми напомнят за времето, в което играх за Порто Алегре. Градът не е огромен, но в същото време има много история и хората са приветливи.<br/><br/><b>- Научи ли малко български език? Можеш ли да ни кажеш поне едно изречение на български?</b><br/>- Уча се. Неща, които ми помагат, докато играя със съотборниците ми. Но езиците не са силната ми страна.<br/><br/><b>- Да поговорим за настоящия футболен сезон. Откакто си в ЦСКА отборът за първи път за толкова дълго време е четвърти в класирането. Защо стана така?</b><br/>- Отделихме много внимание на евротурнирите и българското първенство малко остана на заден план. Настройката на отбора и на състезателите беше, че Европа ще бъде основната ни цел. Сега трябва да наваксваме в българското първенство, но за да го постигнем, трябва да поработим здраво. Правим го, но ни трябва още време, за да бъдем на ниво и тук.<br/><br/><b>- В кои компоненти на играта отборът показва слабости?</b><br/>- Трябва повече мощ в атака и повече сработване на защитата. Липсват ни повече голове. Иначе групата е отлична и много сплотена.<br/><br/><b>- Притеснява ли те, че толкова често не си титуляр?</b><br/>- Не съм притеснен, но ми липсва играта. В началото не беше така и затова сега ми е по-трудно, но давам всичко от себе си в тренировките, за да съм готов да помогна на отбора във всеки момент, когато треньорите преценят, че имат нужда от мен.<br/><br/><b>- Как се печели титулярно място в един отбор?</b><br/>- С много работа. Като човек говори по-малко и работи много повече. Това е единственият начин и това е най-важното за отбора.<br/><br/><b>- До края на календарната година остават няколко тежки мача. Вярваш ли, че ЦСКА може да ги спечели всичките?</b><br/>- Разбира се. Показваме добри игри в последните срещи. Трябва да го направим, за да подобрим класирането си и да отидем по-напред.<br/><br/><b>- Кой е приоритетът пред отбора? Титлата или купата на България?</b><br/>- За ЦСКА е задължително да се бори и за двата трофея. Както в първенството, така и за купата трябва да работим много, за да запазим шансовете си. Всички титли са важни.<br/><br/><b>- Откакто си в ЦСКА, отборът има проблеми с победи в дербитата. Каква е причината?</b><br/>- Дербитата са много различни от всички други срещи. Всички гледат тези мачове под лупа. Цялата страна. Просто трябва са работим много върху концентрацията ни и да полагаме още повече усилия в тренировките. Трябва да работим върху заучените и статичните положения и върху контраатаката. В дербитата са важни дори и най-дребните детайли.<br/><br/><b>- При загубата от Лудогорец с 2:3 през 2018 година получи червен картон и след това отборът допусна обрат. Защо се случи този момент и вярно ли е, че са те глобили за този картон? Имаше такава информация.</b><br/>- Така е, но според мен този картон беше малко пресилен. Целта ми не беше да атакувам противниковия играч. В мачовете се случват такива неща.<br/><b><br/>- На два пъти ЦСКА отстранява Лудогорец за купата, но след това не успява да я спечели. Какво не достига и какво се случваше в тези мачове?</b><br/>- Може би след успехите срещу тях настъпва успокоение, а това не трябва да е така, защото в турнирните сблъсъци всяка среща е важна и оспорвана. Трябва да си вземем поука от това и да бъдем по-добре организирани и концентрирани, за да бъдем винаги в топ форма и готови за следващите съперници.<br/><br/><b>- Срещу кой нападател от българския футбол ти е най-трудно да играеш?</b><br/>- Юруков е много бърз и е наистина играч, който трудно може да бъде опазен.<br/><br/><b>- Само през 2019 година ЦСКА имаше петима треньори. Това пречи ли на отбора по някакъв начин и въобще как се отразява?</b><br/>- Нормално е, ако нещата не вървят, да се смени треньорът. Това е най-лесното решение. Това помага също и за подобрение на играта на отбора, защото играчите, които не са на 100 %, се стараят още повече, за да покажат добра работа и резултати пред новия треньор.<br/><br/><b>- Кой треньор ти пасваше най-много лично на теб?</b><br/>- Научих много от всички треньори досега, но като че ли най-много получих от първия ми треньор, когато дойдох тук и след него може ми от Ел Маестро. Това бяха двамата, от които научих много, но сме работили отлично и с всички останали.<br/><br/><b>- Къде виждаш ЦСКА в крайното класиране през този сезон?</b><br/>- Носител на титлата, разбира се. За ЦСКА не може да има друга цел. Всички очакват от нас големи успехи и сме длъжни да се борим за шампион.<br/><br/><b>- Може ли фактът, че често си резерва да те накара да потърсиш ново предизвикателство извън ЦСКА?</b><br/>- Аз работя и давам всичко от себе си, за да отговоря на очакванията на ръководството и публиката ни. Ако наставниците обявят, че няма да разчитат на мен, едва тогава ще е нормално да се опитам да намеря друг отбор.<br/><br/><b>- С кой съотборник се разбираш най-добре?</b><br/>- Разбирам се добре с всички. Малинов, Евандро и много други. С всички момчета от полузащитата.<br/><br/><b>- На какъв език си говорите в съблекалнята на ЦСКА?</b><br/>- На всички езици! Португалски, български, английски… Даже и на някои африкански. (смее се)<br/><br/><b>- А знаеше ли нещо за България и ЦСКА преди да дойде офертата?</b><br/>- Малко, но когато дойде офертата, започнах да разпитвам и научих доста. И за историята на ЦСКА, и за историята на София. Когато разбрах колко голям отбор е, реших да дойда тук.<br/><b><br/>- Бил си част от националния отбор на Бразилия през 2015 година. Какво е да тренираш със звезда като Неймар?</b><br/>- С Неймар е прекрасно, но там бяха и Тиаго Силва, и Фелипе Луиш, и много други звезди. Прекрасен момент от живота ми. Научих толкова много от Неймар. Дано някога да мога отново да играя в „селесао“.<br/><br/><b>- Беше в групата, вместо Марсело от Реал, който тогава беше контузен. Кой го замести в крайна сметка, след като ти не игра на негово място?</b><br/>- Замести го Фелипе Луиш, който сега играе в бразилския Фламенго.<br/><br/><b>- Кой според теб е най-великият бразилски футболист?</b><br/>- На всички времена? Според мен е важно човек да е гледал тези легенди, за да може да ги сравни.<br/><br/><b>- Как гледаше мачовете от последната Копа Америка, която Бразилия спечели?</b><br/>- Гледах повечето срещи. Бразилия си е Бразилия. От отбора винаги се очаква да стане световен шампион и да спечели всички първенства, в които участва.<br/><br/><b>- Лионел Меси каза, че съдиите са корумпирани и са помагали на Бразилия. Какво би му казал, ако го видиш?</b><br/>- Просто бих му казал, че това не е вярно. Всеки, разбира се, има право на мнение. Съжалявам, че това е начинът му на мислене.<br/><br/><b>- А кой е любимият ти футболист от сегашния отбор на Бразилия?</b><br/>- Неймар.<br/><br/><b>- А може ли Неймар да надмине Меси и Роналдо?</b><br/>- Да. Има много време пред себе си. Надявам се да е здрав и да продължи да дава на Бразилия магията, с която ни радва.<br/><br/><b>- Като човек, който е тренирал с Неймар и е бил с него в един отбор, можеш ли да ни разкажеш какъв човек е той извън това, което ние знаем като странични наблюдатели?</b><br/>- Той живее за играта. Повечето хора го оценяват по поведението му на терена, но извън него той е наистина добър приятел и прекрасен човек. Мисля, че може да даде още много на Бразилия не само с играта си, но и с добрия си и разбран характер.<br/><br/><b>- Ти си само на 25 години. Мислиш ли, че ЦСКА може да бъде трамплин евентуално за завръщане в националния отбор на Бразилия, въпреки цялата конкуренция там?</b><br/>- Научих, че във футбола има само едно важно нещо и то е човек да работи отдадено. Няма разлика дали съм тук или на друго място. Важното е да се трудя и да показвам резултати.<br/><br/><b>- Евандро вкара много голове за ЦСКА този сезон и бе повикан в олимпийския отбор на Бразилия. Има ли шанс за него след това впечатляващо представяне да стигне и той до там?</b><br/>- Евандро наистина постигна много тази година с усърдната си работа. Всички го виждат и ние го подкрепяме и се надяваме да продължава да има успехи. Дано серията му да продължава за доброто на ЦСКА. Ако продължава така да атакува, да подава и да вкарва голове може наистина да успее да стигне и до националния отбор на Бразилия.<br/><br/><b>- Бил си част от юношеския отбор на Бразилия до 17 години. На какви турнири игра и спечелихте ли някоя купа?</b><br/>- Не. Играл съм на младежкия турнир на Южна Америка, но не успях да участвам на световното първенство.<br/><br/><b>- Кой е най-големият ти успех в кариерата досега?</b><br/>- Най-големия ми успех ли? Да бъда достоен представител на бразилския футбол. Да съм здрав и да продължавам да играя.<br/><br/><b>- Започнал си във Витория Баиа само на осем години. Има ли бразилско момче, което да не е закърмено с футбола?</b><br/>- Това не е възможно, независимо от всички нови технологии, социални мрежи и други развлечения. Сега е по-различно, разбира се. Аз израснах в едно време, в което първото нещо, което баща ни ни даде беше футболната топка. Нищо друго не ни интересуваше. Щастлив съм, че детството ми премина точно в тези години.<br/><br/><b>- Тренирал ли си други спортове?</b><br/>- Не. Само и единствено футбол.<br/><br/><b>- А винаги ли си бил защитник?</b><br/>- Винаги. Започнах като полузащитник, но много бързо ме сложиха в защитата.<br/><br/><b>- А защо бразилците сте толкова силни във всички спортове? Особено в колективните.</b><br/>- За да разбере това, човек трябва да е бразилец. Просто растем и живеем за спорта. Правим го със страст. Няма значение дали е баскет или волейбол. Децата растат със спорта и с мисълта в главата си, че трябва да станат най-добрите в спорта си. Мисля, че това помага много и е в основата на успехите по-късно.<br/><br/><b>- През 2011 година подписа с Интернасионал. Това е много голям клуб за цяла Южна Америка. Кое беше най-голямото ти постижение там?</b><br/>- Много успехи в първенството, купата на Бразилия, много силни мачове в клубното първенство на Южна Америка за Копа Либертадорес. Много победи, които нося в сърцето си.<br/><br/><b>- Какво е да се играе на стадион „Маракана“?</b><br/>- Това е свещеният храм на бразилския футбол. Достатъчно е да видиш хората как коленичат, когато влизат вътре. Още като дете гледах мачове по телевизията на този стадион и си мечтаех един ден да изляза на терена там.<br/><br/><b>- Участвал ли си в дербито на Порто Алегре между Интернасионал и Гремио?</b><br/>- Много пъти и като юноша, и като професионален играч. Беше наистина уникално усещане, което винаги ще помня.<br/><br/><b>- Може ли да се сравни с мачовете между ЦСКА и Левски?</b><br/>- Има много неща, които ми напомнят за това. Например Интернасионал е в червено, а Гремио в синьо. Хората в Бразилия изживяват мачовете с голяма страст. Такава страст има и тук, но е различно. Представете си как при един такъв мач не само запалянковците, но и целият град замира напълно. Сравнението е трудно, но има наистина неща, които си приличат с дербитата между Левски и ЦСКА.<br/><br/><b>- Ти все си от червената страна. Феновете в Бразилия са много по-пламенни от българските. Поне така изглежда по телевизия. Стадионите винаги са пълни, нали?</b><br/>- Клубният цвят на бразилския Интер също е червен. Страстта на бразилците към футбола не може да бъде описана. Когато отборът им губи, животът им сякаш е свършил. Хората са толкова тъжни, че отказват да отидат на работа. И обратно, когато отборът им победи, радостта е невиждана и води до огромни празненства.<br/><br/><b>- Липсват ли ти бразилският футбол и бразилските стадиони?</b><br/>- Да, мъничко. Липсва ми и семейството ми също. Доброто отношение тук обаче ми помага да го преодолея.<br/><br/><b>- Кой е най-известният футболист, с който си играл в Интернасионал?</b><br/>- Много са, но да изредим няколко: Де Алесандро, Нума, Лисандро Лопес, Арандис, Дида, Алисон… Наистина са много.<br/><br/><b>- В ЦСКА ли беше първият ти гол в професионалния футбол, вкаран срещу Титоград в Лига Европа?</b><br/>- Да, това беше първият ми гол за ЦСКА.<br/><br/><b>- Значи рядко вкарваш, можем да го кажем така?</b><br/>- Да. Повече обичам да давам голови пасове и да си върша моята работа в защита.<br/><br/><b> - Знаеш ли, че бразилците са най-обичаните чужденци от публиката в историята на ЦСКА?</b><br/>- Да. И ние обичаме публиката на ЦСКА. Тук са играли някои от наистина добрите ни футболисти. Знам за Фернандо Каранга и за много други любимци на нашата Торсида. Надявам се и моята история тук да продължи тази традиция.<br/><br/><b>- Познаваш ли някой твой сънародник, който някога е играл в ЦСКА?</b><br/>- Само съм чувал, но знам, че една от големите звезди на Витория също е бил любимец на публиката преди години.<br/><br/><b>- Познат ли ти е Тиаго Силва? Той говореше почти перфектно български и дори изигра един мач за националния отбор на България, но ФИФА го спря, защото преди това беше играл за националния отбор на Бразилия. И той беше защитник като теб..</b><br/>- Не го познавам лично.<br/><b><br/> - А ти би ли играл за друга държава? Например за България.</b><br/>- По-скоро не. Бразилец съм и обичам страната си. Обичам и България с цялото си сърце, но родината си е родина. Това би била една трудна и сложна ситуация, но не и невъзможна. Никой не знае какво го очаква в бъдеще. Ако остана тук достатъчно дълго…<br/><br/><b>- Защо вие бразилците толкова лесно се приспособявате към българския живот?</b><br/>- Бразилците имат такова вродено качество. Адаптираме се добре навсякъде. Разбира се има малко тъга, но тук се живее много добре и условията са прекрасни. Страната и хората са хубави и това е най-важното.<br/><br/><b>- Темата с расизма е много популярна не само в България напоследък. Според теб има ли расизъм в България?</b><br/>- Това се видя, за съжаление, на мача с Англия. Така се случи. Благодаря на Господ, че с мен никога не се е случвало такова нещо. Никога не е имало нещо подобно срещу мен. Според мен това е изолирано явление и не е валидно само за България, но и за други страни. Колеги са ми разказвали за подобни неща в Украйна например. Сложно е, когато подобни явления се появяват на футболни мачове. Странно е, защото играта наистина обединява и прави братя хората независимо от расата, пола, националността и убежденията им. Според мен това се отделни хора и заради тях не бива да страда цялата страна.<br/><br/><b> - Ти бил ли си жертва на расизъм?</b><br/>- Не. Благодаря на Господ, че никога не съм бил жертва на расизъм. Надявам се да продължава така, защото би било много трудно за мен да преодолея нещо подобно. Никога в живота ми досега не се е случвало и се моля да продължава да бъде така.</p>
    </article>
  </body>
</html>