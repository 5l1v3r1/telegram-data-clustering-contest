<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/24/ziadny-kontakt-medzi-marianom-k-a-ficom-neexistoval-tvrdi-rasi/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-24T12:22:28+00:00"/>
    <meta property="og:title" content="Žiadny kontakt medzi Marianom K. a Ficom neexistoval, tvrdí Raši"/>
    <meta property="og:description" content="Podpredseda vlády SR pre investície a informatizáciu a podpredseda Smeru-SD Richard Raši je presvedčený, že žiadna komunikácia a dohoda medzi obvineným Marianom K. a expremiérom Robertom Ficom, ktorú naznačuje nahrávka Mariana K. s podnikateľom Michalom Suchobom, neexistuje. Povedal to v diskusnej relácii RTVS O 5 minút 12. Vicepremiér opätovne vyzval..."/>
  </head>
  <body>
    <article>
      <h1>Žiadny kontakt medzi Marianom K. a Ficom neexistoval, tvrdí Raši</h1>
      <address><time datetime="2019-11-24T12:22:28+00:00">24 Nov 2019, 12:22</time> by <a rel="author">TASR</a></address>
      <p>
        <b>Podpredseda vlády SR pre investície a informatizáciu a podpredseda Smeru-SD Richard Raši je presvedčený, že žiadna komunikácia a dohoda medzi obvineným Marianom K. a expremiérom Robertom Ficom, ktorú naznačuje nahrávka Mariana K. s podnikateľom Michalom Suchobom, neexistuje. Povedal to v diskusnej relácii RTVS O 5 minút 12.</b>
      </p>
      <p>Vicepremiér opätovne vyzval k zverejneniu celej údajnej komunikácie obvineného Mariana K. a prevereniu jej autenticity. „Žiadny na to určený orgán nepotvrdil hodnovernosť a nevieme ani to, či tieto údajné nahrávky nie sú zverejňované účelovo selektívne po častiach,“ upozornil.</p>
      <p>Priznal, že ho „vyrušuje“ všetko, čo sa v údajných komunikáciách Mariana K. zverejnilo a verí tomu, že sa ešte objavovať bude. „Myslím si, že v telefóne Mariana K. je množstvo rozhovorov, s množstvom politikov, aj tých, ktorí sú v radoch opozície,“ zdôraznil.</p>
      <p>Líder Progresívneho Slovenska (PS) Michal Truban v súvislosti so zverejnenou nahrávkou medzi Marianom K. a Suchobom upozornil, že je dôvod zvolávať Bezpečnostnú radu štátu. Zdôvodnil to tým, že Suchoba a jeho firma dodávala informačné systémy finančnej správe. „Je tu podozrenie, že môže disponovať dôvernými informáciami, týkajúcimi sa daňových priznaní či ďalších interných správ,“ naznačil.</p>
    </article>
  </body>
</html>