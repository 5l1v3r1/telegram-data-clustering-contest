<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301764/%D8%A7%D9%81%D8%B1%D8%A7%D8%AF-%D9%85%D8%A8%D8%AA%D9%84%D8%A7-%D8%A8%D9%87-%D8%B3%D8%B1%D8%B7%D8%A7%D9%86-%D8%A8%DB%8C%D8%B4%D8%AA%D8%B1-%D8%B3%DA%A9%D8%AA%D9%87-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:53:52+00:00"/>
    <meta property="og:title" content="افراد مبتلا به سرطان بیشتر سکته می‌کنند"/>
    <meta property="og:description" content="پژوهشگران آمریکایی در بررسی جدید خود دریافتند که خطر مرگ ناشی از سکته در افراد مبتلا به سرطان، بیشتر است."/>
  </head>
  <body>
    <article>
      <h6 class="kicker">پژوهشگران آمریکایی:</h6>
      <h1>افراد مبتلا به سرطان بیشتر سکته می‌کنند</h1>
      <address><time datetime="2019-11-24T12:53:52+00:00">24 Nov 2019, 12:53</time> by <a rel="author">مسعود جعفرشعار</a></address>
      <p>پژوهشگران آمریکایی در بررسی جدید خود دریافتند که خطر مرگ ناشی از سکته در افراد مبتلا به سرطان، بیشتر است.</p>
      <p><b>به گزارش ایسنا و به نقل از مدیکال‌اکسپرس</b>، بررسی جدید پژوهشگران "دانشگاه پنسیلوانیا"(Penn State) نشان می‌دهد افراد مبتلا به سرطان، بیشتر از دیگران در معرض خطر مرگ ناشی از سکته قرار دارند و انواع خاصی از سرطان ممکن است میزان این خطر را افزایش دهند.</p>
      <p>این بررسی نشان داد افراد مبتلا به سرطان، دو برابر بیش از دیگران در معرض مرگ ناشی از سکته قرار دارند و این خطر به مرور زمان افزایش نیز پیدا می‌کند. یافته‌های این بررسی نشان می‌دهند که سرطان‌های پستان، پروستات و روده بزرگ، بیش از سرطان‌های دیگر با سکته‌های کشنده در ارتباط هستند.</p>
      <p>"نیکلاس زائورسکی"(Nicholas Zaorsky)، از پژوهشگران این پروژه گفت: شاید این پژوهش بتواند به پزشکان در شناسایی بیمارانی که در خطر سکته‌های کشنده قرار دارند، کمک کند.  </p>
      <p>وی افزود: پژوهش‌های پیشین نشان داده‌اند که بیشتر بیماران مبتلا به سرطان، در اثر دلایل دیگری به جز سرطان از دنیا می‌روند. یافته‌های ما حاکی از این هستند که شاید یک برنامه برای بررسی بیماران بتواند به پیشگیری از مرگ‌های زودرس ناشی از سکته کمک کند و همچنین روشی برای شناسایی بیمارانی باشد که در معرض این خطر قرار دارند.</p>
      <p>سرطان، یکی از مهم‌ترین دلایل مرگ و میر به شمار می‌رود و سکته نیز یکی از دلایل مهم مرگ و میر است. اگرچه سازمان‌های گوناگونی از جمله "انجمن قلب آمریکا" (AHA) تلاش کرده‌اند تا راهنمایی‌هایی برای پیشگیری از سکته در افراد سالم ارائه دهند اما راهنمایی‌های کمی برای پیشگیری از سکته در افراد مبتلا به سرطان وجود دارد.</p>
      <p>زائورسکی و همکارانش تصمیم گرفتند افرادی که بیشتر در معرض خطر سکته قرار دارند، شناسایی کنند تا از بروز سکته در آنها پیشگیری شود. آنها در این پژوهش، از داده‌هایی استفاده کردند که توسط "موسسه ملی سرطان" (NIH) آمریکا جمع‌آوری شده بود و اطلاعاتی در مورد نجات، درمان و سن بیمار هنگام تشخیص بیماری را در بر داشت.</p>
      <p>داده‌های مورد استفاده پژوهشگران، به بیش از ۷.۲ میلیون بیمار تعلق داشت که به یک شکل تهاجمی از سرطان مبتلا بودند و اطلاعاتی بین سال‌های ۱۹۹۲ تا ۲۰۱۵ را در بر می‌گرفت.</p>
      <figure>
        <img src="https://cdn.isna.ir/d/2019/11/24/3/61493409.jpg"/>
      </figure>
      <p>بررسی پژوهشگران نشان داد که از میان هفت میلیون و ۵۲۹ هزار و ۴۸۱ بیمار مبتلا به سرطان، ۸۰ هزار و ۵۱۳ نفر آنها در اثر سکته از دنیا رفته‌اند. مردان و زنان به طور یکسان در معرض این خطر بودند اما افرادی که در جوانی به سرطان مبتلا شده بودند، بیشتر در معرض خطر ابتلا به سکته کشنده قرار داشتند.</p>
      <p>یافته‌های این بررسی نشان دادند خطر سکته در افرادی که پیش از ۴۰ سالگی به سرطان مبتلا می‌شوند، بیشتر با تومور مغزی و لنفوم در ارتباط است اما ابتلا به سرطان پس از ۴۰ سالگی، به سکته‌های کشنده ناشی از سرطان پروستات، پستان و روده بزرگ دچار می‌شوند.</p>
      <p>زائورسکی باور دارد که احتمالا دلیل این موضوع، بیشتر با وجود یک لخته خون در ارتباط است.</p>
      <p>وی افزود: ممکن است لخته خون، به ریه‌ها راه پیدا کند و به آمبولی ریه منجر شود و یا با وارد شدن به مغز، به بروز سکته مغزی بیانجامد.</p>
      <p>پژوهشگران باور دارند که بررسی‌های بیشتر می‌توانند به شناسایی مکانیسم‌های مرتبط و رابطه میان سرطان و سکته کمک کنند.</p>
      <p>این پژوهش، در مجله "Nature Communications" به چاپ رسید.</p>
      <p>انتهای پیام</p>
    </article>
  </body>
</html>