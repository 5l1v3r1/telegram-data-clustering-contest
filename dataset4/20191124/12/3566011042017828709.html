<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549642.html/%DA%AF%D8%B2%D8%A7%D8%B1%D8%B4%D8%A7%D8%AA-%D9%85%D8%B1%D8%AF%D9%85%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-10-%D8%A8%D8%B1%D8%A7%D8%A8%D8%B1-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA--%D8%A7%D8%B3%D8%AA%D9%82%D8%B1%D8%A7%D8%B1-%D8%B3%D9%87-%D9%BE%D8%A7%DB%8C%DA%AF%D8%A7%D9%87-%D9%86%D8%B8%D8%A7%D8%B1%D8%AA-%D9%88-%D8%A8%D8%A7%D8%B2%D8%B1%D8%B3%DB%8C-%D8%A8%D8%B1-%D9%82%DB%8C%D9%85%D8%AA-%DA%A9%D8%A7%D9%84%D8%A7-%D9%88-%D8%AE%D8%AF%D9%85%D8%A7%D8%AA-%D8%AF%D8%B1-%D8%A8%DB%8C%D8%B1%D8%AC%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T12:18:00+00:00"/>
    <meta property="og:title" content="گزارشات مردمی در خراسان‌جنوبی 10 برابر افزایش یافت/ استقرار سه پایگاه نظارت و بازرسی بر قیمت کالا و خدمات در بیرجند"/>
    <meta property="og:description" content="تهوری گفت: گزارشات مردمی از طریق سامانه تلفنی 124 افزایش 10 برابری داشته است."/>
  </head>
  <body>
    <article>
      <h1>گزارشات مردمی در خراسان‌جنوبی 10 برابر افزایش یافت/ استقرار سه پایگاه نظارت و بازرسی بر قیمت کالا و خدمات در بیرجند</h1>
      <h2>معاون بازرسی و حمایت از مصرف کنندگان سازمان صنعت، معدن و تجارت خراسان‌جنوبی:</h2>
      <address>
        <time datetime="2019-11-24T12:18:00+00:00">24 Nov 2019, 12:18</time>
      </address>
      <p>تهوری گفت: گزارشات مردمی از طریق سامانه تلفنی 124 افزایش 10 برابری داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b> <a href="http://www.khavarestan.ir/">خاورستان</a></b>، علی تهوری معاون بازرسی و حمایت از مصرف کنندگان سازمان صنعت، معدن و تجارت خراسان‌جنوبی صبح امروز در جمع خبرنگاران از افزایش 10 برابری گزارشات مردمی از طریق سامانه تلفنی 124 این سازمان خبر داد.</p>
      <p>وی افزود: پس از اجرای طرح مدیریت مصرف سوخت در کشور، گزارشات مردمی دریافتی از طریق سامانه 124 از میانگین 45 مورد در روز تا 450 مورد افزایش یافته است.   معاون بازرسی و حمایت از مصرف کنندگان سازمان صنعت، معدن و تجارت خراسان‌جنوبی بیان کرد: در این راستا خطوط تلفنی دریافت گزارشات سامانه 124 افزایش پیدا کرده و  با پیگیری صورت گرفته دو خط دیگر به سامانه 124 افزوده شده و در حال حاضر سه اپراتور گزارشات مردمی را در این سازمان دریافت می‌کنند که پس از ثبت از سوی بازرسان مورد بررسی قرار می‌گیرد.   تهوری عنوان کرد: همچنین به منظور تسهیل گزارش دهی مردمی و تسریع در رسیدگی به گزارشات آنها، بازرسان این سازمان در سه پایگاه نظارت و بازرسی بر قیمت کالا و خدمات در سه نقطه از سطح شهر بیرجند و همچنین یک نقطه در شهرستان‌ها مستقر شدند.   وی ضمن قدردانی از همراهی، همکاری و اعتماد مردم استان در اعلام گزارش تخلفات اقتصادی، اظهار کرد: میدان امام خمینی (ره)، میدان ابوذر و تقاطع فرزان (چهار راه مصلی) سه مکان استقرار این پایگاه ها است که شهروندان گرامی می‌توانند تخلفات اقتصادی را به بازرسان مستقر در این پایگاه‌ها گزارش دهند.   انتهای پیام/</p>
    </article>
  </body>
</html>