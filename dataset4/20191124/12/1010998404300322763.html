<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/protest-vav-vrachansko-selo-zaradi-kmetskija-namestnik.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T12:58:00+00:00"/>
    <meta property="og:title" content="Протест във врачанско село заради кметския наместник"/>
    <meta property="og:description" content="Те се чувстват излъгани от кмета на общината Христо Доков, който не е назначил техния фаворит"/>
  </head>
  <body>
    <article>
      <h1>Протест във врачанско село заради кметския наместник</h1>
      <h2>Те се чувстват излъгани от кмета на общината Христо Доков, който не е назначил техния фаворит</h2>
      <address><time datetime="2019-11-24T12:58:00+00:00">24 Nov 2019, 12:58</time> by <a rel="author" href="https://btvnovinite.bg/author/?author=2002837" target="_blank">Маргарита Стефанова</a></address>
      <figure>
        <video src="https://vid.btv.bg/btvnews/2019/11/24/protest_sreshtu_kmeta_1574590310-1.mp4"/>
      </figure>
      <p>Протест се провежда в криводолското село Главаци. Причината за недоволството е несъгласието на жителите на  селото с назначението на новия кметски наместник.  Твърдят, че са излъгани. </p>
      <p>Над 70 човека са се събрали в центъра на селото. Гласоподавателите в Главаци са 190, а 123 от тях са се подписали в подписка, настоявайки за кметски наместник да бъде избрана Светлана Иванова. Те вярват, че тя ще направи много за тяхното село, което е „започнало да запада”</p>
      <p>От сутринта те не могат да влязат да гласуват на импровизирания референдум, който им е обещан от новото ръководство на община Криводол.</p>
      <p>Кметът на община Криводол Христо Доков е назначил за кметски наместник досегашната секретарка, мотивирайки се с нейния административен опит, но след това се е съгласил да се организира допитване между жителите на Главаци.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030792.jpg"/>
        <figcaption>Снимка: btvnovinite.bg</figcaption>
      </figure>
      <p>„Той ни обеща да направим нещо като референдум, допитване. Той ще донесе бюлетините. От 8 ч. го чакаме и мръзнем”, разказва местната жителка Лидия Димитрова.</p>
      <p>В разговор по телефона Христо Доков е заявил, че ще се съобрази с мнението на хората, макар че според него желаната от тях кандидатка за кметски наместник няма административен опит.</p>
    </article>
  </body>
</html>