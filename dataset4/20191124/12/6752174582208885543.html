<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-szornyu-latvany-iteletido-tombolt-eszak-olaszorszagban-fotok/"/>
    <meta property="og:site_name" content="lokál"/>
    <meta property="article:published_time" content="2019-11-24T12:24:02+00:00"/>
    <meta property="og:title" content="Szörnyű látvány! Ítéletidő tombolt Észak-Olaszországban - Fotók!"/>
    <meta property="og:description" content="Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt."/>
  </head>
  <body>
    <article>
      <h1>Szörnyű látvány! Ítéletidő tombolt Észak-Olaszországban - Fotók!</h1>
      <address><time datetime="2019-11-24T12:24:02+00:00">24 Nov 2019, 12:24</time> by <a rel="author">MTI</a></address>
      <p>
        <b>Változatlanul súlyos volt a helyzet vasárnap a heves esőzések és áradások által sújtott észak-olaszországi területeken, különösen Liguria és Piemont régiókban, az utóbbiban egy ember eltűnt, feltehetően egy megáradt folyóba fulladt.</b>
      </p>
      <p>Liguria régió Alessandria megyéjében egy gépkocsi három utassal a Bormida folyóba esett, a mentők két embert kimentettek, a harmadik, eltűnt személy után még folyik a kutatás.</p>
      <p>A Pó folyó Torinó közelében kilépett medréből. Genova, Savona és Imperia városokat továbbra is heves esőzések sújtják. Savonában egy férfi a Letimbro folyóba esett, de ki tudták menteni. A tűzoltóság tucatnyi alkalommal vonult ki elárasztott pincékhez és garázsokhoz.</p>
      <p>A Ferrero édességgyár szombaton délután kénytelen volt leállítani a termelést a piemonti Albában működő üzemében, miután a közeli Tanaro folyó veszélyesen megduzzadt, és óvintézkedéseket kellett elrendelni.</p>
      <p>Velencében sem javult az árvízhelyzet, szombat éjjelre a vízszint 1,4 méterre nőtt. A város egyes részei változatlanul víz alatt állnak. A La Fenice operaházban vasárnap este készülnek Verdi Don Carlos című operájának évadnyitó bemutatójára. Az operaház az elmúlt heti árvízben súlyos károkat szenvedett, de ezeket a premierre sikerült helyrehozni, és bíznak benne, hogy az előadást meg tudják tartani.</p>
      <slideshow>
        <figure>
          <img src="https://www.lokal.hu/wp-content/uploads/2019/11/K_EPA20191123056.jpg"/>
          <figcaption>MTI/EPA/ANSA/Luca Zennaro</figcaption>
        </figure>
        <figure>
          <img src="https://www.lokal.hu/wp-content/uploads/2019/11/K_EPA20191123052.jpg"/>
          <figcaption>MTI/EPA/ANSA/Luca Zennaro</figcaption>
        </figure>
        <figure>
          <img src="https://www.lokal.hu/wp-content/uploads/2019/11/K_EPA20191123059.jpg"/>
          <figcaption>MTI/EPA/ANSA/Luca Zennaro</figcaption>
        </figure>
        <figure>
          <img src="https://www.lokal.hu/wp-content/uploads/2019/11/K_EPA20191123060.jpg"/>
          <figcaption>MTI/EPA/ANSA/Luca Zennaro</figcaption>
        </figure>
        <figure>
          <img src="https://www.lokal.hu/wp-content/uploads/2019/11/K_EPA20191123053.jpg"/>
          <figcaption>MTI/EPA/ANSA/Luca Zennaro</figcaption>
        </figure>
      </slideshow>
    </article>
  </body>
</html>