<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/niebezpieczne-opady-marznace-znow-wystapia-na-obszarze-wojewodztwa-lubelskiego-mozliwe-utrudnienia-komunikacyjne/"/>
    <meta property="og:site_name" content="lublin112.pl"/>
    <meta property="article:published_time" content="2019-11-24T12:19:00+00:00"/>
    <meta property="og:title" content="Niebezpieczne opady marznące znów wystąpią na obszarze województwa lubelskiego. Możliwe utrudnienia komunikacyjne"/>
    <meta property="og:description" content="Prognozy na sobotę mówiące o gołoledzi sprawdziły się. Wiele jednak wskazuje, że to nie koniec problemów pogodowych na obszarze województwa lubelskiego. Ponownie pojawić mogą się opady marznące powodujące gołoledź na drogach w nocy z niedzieli na poniedziałek."/>
  </head>
  <body>
    <article>
      <h1>Niebezpieczne opady marznące znów wystąpią na obszarze województwa lubelskiego. Możliwe utrudnienia komunikacyjne</h1>
      <address>
        <time datetime="2019-11-24T12:19:00+00:00">24 Nov 2019, 12:19</time>
      </address>
      <p>
        <b>Prognozy na sobotę mówiące o gołoledzi sprawdziły się. Wiele jednak wskazuje, że to nie koniec problemów pogodowych na obszarze województwa lubelskiego. Ponownie pojawić mogą się opady marznące powodujące gołoledź na drogach w nocy z niedzieli na poniedziałek.</b>
      </p>
      <p>W niedzielę wschodnia Polska przykryta jest chmurami piętra niskiego typu Stratus, które utworzyły się pod warstwą inwersyjną słabnącego wyżu znad Rosji. Tylko w warstwie przyziemnej napływa do nas powietrze polarno-kontynentalne z południowego-wschodu i wschodu Europy.</p>
      <p>Do końca niedzieli dnia utrzyma się w regionie zachmurzenie chmurami niskimi, ale opady prognozowane są dopiero w nocy z niedzieli na poniedziałek. Nie mamy jednak co liczyć na rozpogodzenia.</p>
      <p>Modele pogodowe o wysokiej rozdzielczości prognozują powstanie chmur Cumulonimbus, które znad południowego Mazowsza nasunąć mają się nad obszar województwa lubelskiego. Wkroczenie opadów atmosferycznych w obszar chłodniejszego powietrza jest prognozowane około godziny 2 w nocy. Objąć mogą one najpierw zachodnią część województwa lubelskiego i w kolejnych godzinach przemieszczać mają się na wschód regionu. Niewykluczone, że stanie się to kilka godzin wcześniej.</p>
      <p>Modele numeryczne prognozują, że będą to opady deszczu, które w zetknięciu z wychłodzonym podłożem i panującą temperaturą ujemną prowadzić będą do występowania zjawiska gołoledzi na drogach województwa lubelskiego. Dlatego zalecamy zachować szczególną ostrożność na drogach i chodnikach naszego regionu. Prawdopodobieństwo takiego zjawiska wynosi 90%. Strefa opadów przemieszczać ma się z zachodu na wschód, południowy wschód i utrzymywać będzie się w pierwszej części poniedziałkowego dnia.</p>
      <p>Rano prognozowane są opady deszczu ze śniegiem na obszarze takich powiatów jak krasnostawski, zamojski i hrubieszowski. Wydaje się to jednak mało prawdopodobne i rozkład temperatury w dolnej troposferze sprzyjać będzie opadom deszczu, które w zetknięciu z wychłodzonym podłożem prowadzić powinny do wystąpienia zjawiska gołoledzi.</p>
      <p>Opady marznące ominąć powinny tylko północne powiaty naszego regionu, ale i tak mieszkańcy całego woj. lubelskiego powinni zachować ostrożność, ponieważ pomiędzy modelami numerycznymi są duże rozbieżności i niebezpieczna pogoda objąć może cały region. Groźnymi opadami marznącymi zagrożony jest przeważający obszar województwa lubelskiego. Wystąpić mogą one również w powiecie lubelskim, a nawet w samym Lublinie, prowadząc do utrudnień komunikacyjnych w poniedziałek rano.</p>
      <p>Poniedziałek w pierwszej części dnia przynieść może lokalne opady marznące, zwłaszcza we wschodnich powiatach naszego regionu. Po godzinie 13 opuścić powinny one terytorium Polski. Wzrastać ma również temperatura powietrza. W poniedziałek na termometrach, w regionie zobaczymy od 1°C do 3°C w najcieplejszym momencie dnia. Nie zabraknie jednak chmur.</p>
      <p>Noc z poniedziałku na wtorek minie pod znakiem zachmurzenia dużego oraz całkowitego. Na termometrach zobaczymy od 0°C do 2°C. Opady prawdopodobnie nie wystąpią. We wtorek czeka nas wzrost temperatury. Jednak w dalszym ciągu utrzymywać będą się niskie chmury Stratus, dlatego na rozpogodzenia nie mamy co liczyć. Na termometrach w regionie zobaczymy od 3°C do 5°C. Opady atmosferyczne nie są prognozowane.</p>
      <p>Kolejne dni w pogodzie to wzrost temperatury i powrót cyrkulacji strefowej. Nie zabraknie chmur i opadów atmosferycznych oraz silniejszego wiatru. W środę na termometrach zobaczymy nawet 8 stopni, ale prognozowany jest deszcz. W czwartek natomiast możliwe 10°C, lecz nie zabraknie opadów. Zbliżona aura panować ma także w piątek. W weekend prawdopodobnie znajdziemy się w znacznie chłodniejszej masie powietrza, możliwe będą opady konwekcyjne.</p>
      <p>Początek grudnia przyniesie w Polsce napływ powietrza arktycznego. Ciężko jednak na ten moment określić skalę ochłodzenia i jego długość ze względu na odległy termin. Niektóre modele prognozują nawet opady śniegu w naszym regionie oraz wartości ujemne nie tylko nocami.</p>
      <p>Więcej informacji o pogodzie na początku grudnia podamy wkrótce.</p>
      <p>
        <a href="https://fanipogody.pl/">Najnowsze informacje pogodowe</a>
        <br/>
        <a href="https://fanipogody.pl/aktualna-temperatura-nad-polska-mapa-temperatur/">Rozkład temperatury na obszarze Polski</a>
      </p>
      <p>(fot. pixabay.com)</p>
    </article>
  </body>
</html>