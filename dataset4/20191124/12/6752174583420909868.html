<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-sokan-meghaltak-egy-repulogep-balesetben/"/>
    <meta property="og:site_name" content="lokál"/>
    <meta property="article:published_time" content="2019-11-24T12:37:01+00:00"/>
    <meta property="og:title" content="Sokan meghaltak egy repülőgép balesetben"/>
    <meta property="og:description" content="Kisrepülőgép zuhant vasárnap a Kongói Demokratikus Köztársaság keleti részén fekvő Goma egyik szegénynegyedére, a balesetben legalább 17 ember meghalt - közölték a hatóságok."/>
  </head>
  <body>
    <article>
      <h1>Sokan meghaltak egy repülőgép balesetben</h1>
      <address><time datetime="2019-11-24T12:37:01+00:00">24 Nov 2019, 12:37</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/03/K_EPA20170329016-e1524380793321-1280x751.jpg"/>
      </figure>
      <p>
        <b>Kisrepülőgép zuhant vasárnap a Kongói Demokratikus Köztársaság keleti részén fekvő Goma egyik szegénynegyedére, a balesetben legalább 17 ember meghalt – közölték a hatóságok.</b>
      </p>
      <p>A Busy Bee helyi légitársaság Dornier 228 típusú, két légcsavaros gépe Észak-Kivu tartomány Goma városában szállt fel – olvasható a tartományi kormányzó közleményében.</p>
      <p>A gépen az első tájékoztatás szerint 17 utas és kétfős legénység tartózkodott, amikor röviddel a felszállás után a repülőtér közelében lévő egyik sűrűn lakott városrészre zuhant.</p>
      <p>Jean Paul Lumbulumbu, Észak-Kivu parlamentjének alelnöke később azt közölte, hogy a roncsok között 24 ember holttestét találták meg. A mentőszolgálat neve elhallgatását kérő munkatársa azt mondta, hogy 26 holttestet találtak.</p>
    </article>
  </body>
</html>