<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/dybala-esalta-higuain-ronaldo-invece-lo-cambia-con-l-atalanta-e--75254"/>
    <meta property="og:site_name" content="il BiancoNero"/>
    <meta property="article:published_time" content="2019-11-24T12:00:00+00:00"/>
    <meta property="og:title" content="Dybala esalta Higuain, Ronaldo invece lo cambia: con l'Atalanta è stato palese"/>
    <meta property="og:description" content="Con Dybala è un tango, con Ronaldo è passo a due. Mettiamola così, che tanto in ogni caso Gonzalo Higuain balla con più forza, talento e voglia di tutti. Sotto la pioggia di"/>
  </head>
  <body>
    <article>
      <h1>Dybala esalta Higuain, Ronaldo invece lo cambia: con l'Atalanta è stato palese</h1>
      <address><time datetime="2019-11-24T12:00:00+00:00">24 Nov 2019, 12:00</time> by <a rel="author">Cristiano Corbo</a></address>
      <p>Con <b>Dybala </b>è un tango, con Ronaldo è passo a due. Mettiamola così, che tanto in ogni caso Gonzalo <b>Higuain </b>balla con più forza, talento e voglia di tutti. Sotto la pioggia di Bergamo, il Pipita finalmente pareggia il numero degli assist con il numero dei gol. Non era una necessità impellente, <b>ma qualcosa su cui Sarri aveva costruito una mezza critica. Buoni e importanti, gli assist: 'Però Gonzalo ricordi di essere un nove'. E che si trova al centro dell'attacco per fare gol. </b></p>
      <p><b>ISTINTO - </b>Un lampo di memoria, quello contro la Dea. <b>Novanta minuti in cui Higuain ha costruito e sbracciato, si è fatto vedere e ha giostrato la fase offensiva</b>. Senza Ronaldo e con un Dybala inizialmente imprigionato dalla rabbia, Pipa s'è assunto un carico di responsabilità fortissimo. Ha gestito - bene - ciò che gli è arrivato, quindi ha suonato la carica sui primi scricchiolii nerazzurri, <b>caduti sotto il colpo di fortuna aizzato dal destro del 21</b>. Ha aperto e chiuso: provocando la rimonta con l'istinto più vecchio di tutti, quello di calciare in porta senza pensarci.</p>
      <p><b>LA DIFFERENZA - </b>Parlare di rinascita è obsoleto: l'anno tra Milan e Chelsea non fa più notizia, è stato qualcosa di passeggero e questo è già diventato fattuale. Si può discutere però di approcci, di mentalità. Di coppie d'attacco che non scoppiano mai, nemmeno se provate dalla presenza del giocatore più forte al mondo. <b>Perché è come se con Ronaldo di mezzo, Higuain diventasse quasi un altro attaccante</b>: a pensarla male, qualcuno direbbe che con CR7 arriva persino a snaturarsi, coi suoi 'abbassamenti', con il suo accentrarsi per lasciare spazio agli inserimenti di esterni e (talvolta) mezzali.<b> Con Dybala, no: c'è un giocatore di talento al suo servizio, coadiuvato da un trequartista che fa dell'equilibrio la prima risorsa e del filtrante un generoso omaggio</b>. Con Paulo pensa a far gol, con Cristiano pensa (anche) a creare l'occasione giusta. Differenza sostanziale, ma Sarri è stato chiaro: 'Higuain è qui per segnare'. E bentornato...</p>
    </article>
  </body>
</html>