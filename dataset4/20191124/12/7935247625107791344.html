<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/istek-de-var-hata-da-216059h.htm"/>
    <meta property="og:site_name" content="OLAY"/>
    <meta property="article:published_time" content="2019-11-24T12:10:20+00:00"/>
    <meta property="og:title" content="İstek de var hata da"/>
    <meta property="og:description" content="TOFAŞ Başantrenörü Orhun Ene, “Oyuncularımın kazanma isteğiyle ilgili olumlu şeyler söyleyebilirim ancak basketbol olarak yine çok hatalar yaptık” dedi."/>
  </head>
  <body>
    <article>
      <h1>İstek de var hata da</h1>
      <h2>TOFAŞ Başantrenörü Orhun Ene, “Oyuncularımın kazanma isteğiyle ilgili olumlu şeyler söyleyebilirim ancak basketbol olarak yine çok hatalar yaptık” dedi.</h2>
      <address>
        <time datetime="2019-11-24T12:10:20+00:00">24 Nov 2019, 12:10</time>
      </address>
      <p>ING Basketbol Süper Ligi 9. haftasında evinde Beşiktaş Sompo Sigorta'yı 86-80 mağlup ederek ligdeki 7. galibiyetine imza atan TOFAŞ'ta Başantrenör Orhun Ene, oyuncuların kazanma isteğiyle ilgili olumlu şeyler söyleyebileceğini ancak basketbol anlamında yine çok hatalar yaptıkları bir maç olduğunu belirtti. Deneyimli çalıştırıcı, “Bu kolay bir şey değil tabii ki. Biz son senelerde takım olarak başarı elde ettik. Hep yukarılarda kaldık, ligde ve Türkiye Kupası'nda final oynadık. Bunu yaparken de kısıtlı imkanlarla, kaynaklarla yaptık. Bir tane oyuncumuz sakatlandığında yerine başkasını koyma ihtimalimiz yok” dedi.</p>
      <p>
        <b>BUGÜNÜN ZORLUKLARINI YAŞIYORUZ</b>
      </p>
      <p>Üst üste oynanan zorlu maçlar sonrası fiziksel olarak bir düşüş yaşandığını ifade eden Ene, “Esasında bir bakıma rakiplerimiz güçlenirken biz basketbol olarak eğer bir organizasyon ve sistemi sahada uygulamayı başarıyorsak o zaman rakiplerimize karşı yine tecrübemizi kullanarak, basketbol seviyemizi kullanarak üstünlük sağlayabiliyoruz. Ama bunu yapamadığımız zaman yeniden kimya oluşturuyoruz, yeni oyuncular geliyor onlarla beraber sistemi oynamaya çalıştığınızda da inişleriniz-çıkışlarınız oluyor. Çünkü aynı enerjiyi tutturamıyoruz. Fakat biz bu durumu yönetmenin yolunu bulmak için çalışacağız” şeklinde konuştu.</p>
    </article>
  </body>
</html>