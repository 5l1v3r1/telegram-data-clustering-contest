<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/24/news/sondaggio_emilia_romagna_centrodestra_avanti_e_lega_primo_partito-241799463/"/>
    <meta property="og:site_name" content="Repubblica.it"/>
    <meta property="article:published_time" content="2019-11-24T12:51:00+00:00"/>
    <meta property="og:title" content="Emilia Romagna al voto, guerra di sondaggi: i risultati cambiano a seconda dei committenti"/>
    <meta property="og:description" content="Nell'ultima rilevazione di Swg commissionata dalla Lega il centrodestra sarebbe avanti di 8 punti. Ma un'altra ricerca di Winpoll promossa dal Pd vede"/>
  </head>
  <body>
    <article>
      <h1>Emilia Romagna al voto, guerra di sondaggi: i risultati cambiano a seconda dei committenti</h1>
      <h2>Nell'ultima rilevazione di Swg commissionata dalla Lega il centrodestra sarebbe avanti di 8 punti. Ma un'altra ricerca di Winpoll promossa dal Pd vede Bonaccini in testa rispetto a Borgonzoni</h2>
      <address>
        <time datetime="2019-11-24T12:51:00+00:00">24 Nov 2019, 12:51</time>
      </address>
      <p>Sul voto in Emilia Romagna si è scatenata la guerra di sondaggi. Che, ovviamente, hanno risultati diversi a seconda del committente. E così il sondaggio Swg commissionato dalla Lega e diffuso da <i>Quotidiano Nazionale </i>dà il centrodestra avanti, a prescindere da un'eventuale alleanza tra Pd e M5S. Viceversa un'altra indagine richiesta dal Pd alla società Winpoll e pubblicata dal <i>Sole 24 Ore</i> ha riportato la candidata del centrodestra Borgonzoni al 42,9% e quello del centrosinistra Bonaccini al 56,2%.<br/><br/>Ma vediamo i sondaggi nel dettaglio uno per uno. Partiamo da quello Swg. La coalizione di centrodestra che sostiene Lucia Borgonzoni, secondo il rilevamento, sarebbe avanti di oltre 8 punti (48,5% contro il 40%) se il Movimento dovesse correre da solo. Se Pd e M5S dovessero allearsi raccoglierebbero il 45% ma il centrodestra arriverebbe al 50,5%.<br/><br/>In entrambi gli scenari  la Lega sarebbe il primo partito in entrambi i casi: al 32% in caso di una corsa autonoma delle tre forse politiche, al 33,5% in caso di alleanze. I Pd oscilla dal 27% al 29%, mentre il M5s non raggiunge la doppia cifra e in caso di una corsa in solitaria si fermerebbe all’8,5%.<br/><br/>Per quanto riguarda i singoli candidati invece è un testa a testa, con Borgonzoni un passo avanti: oscilla tra il 43 e il 47%, mentre il candidato dem Bonaccini è dato tra il 41-45%.<br/><br/>Quanto al sondaggio Winpool, invece, gli scenari sono due: se il M5s corresse con un suo candidato prenderebbe il 6,2%, Bonaccini con il centrosinistra il 50,7% e Borgonzoni con il centrodestra 42,1%. Se invece il M5s facesse parte della coalizione di centrosinistra che sostiene Bonaccini il governatore uscente salirebbe al 56,2% e Borgonzoni rimarrebbe sostanzialmente stabile al 42,9%.</p>
    </article>
  </body>
</html>