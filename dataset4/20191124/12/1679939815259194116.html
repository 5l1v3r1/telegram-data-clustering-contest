<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/credinciosii-de-stil-vechi-se-pregatesc-sa-intre-in-postul-craciunului_3059934.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T12:27:17+00:00"/>
    <meta property="og:title" content="Credincioşii de stil vechi se pregătesc să intre în Postul Crăciunului"/>
    <meta property="og:description" content="Credincioşii de stil vechi intră de joi în Postul Crăciunului. Timp de șase săptămâni, enoriașii se vor abţine de la consumarea produselor din carne, lactate, ouă, precum şi de la plăcerile trupești. În schimb, în zilele de sâmbătă și duminică, credincioș"/>
  </head>
  <body>
    <article>
      <h1>Credincioşii de stil vechi se pregătesc să intre în Postul Crăciunului</h1>
      <address><time datetime="2019-11-24T12:27:17+00:00">24 Nov 2019, 12:27</time> by <a rel="author">PUBLIKA.MD</a></address>
      <p><b>Credincioşii de stil vechi intră de joi în Postul Crăciunului. Timp de șase săptămâni, enoriașii se vor abţine de la consumarea produselor din carne, lactate, ouă, precum şi de la plăcerile trupești.</b> În schimb, în zilele de sâmbătă și duminică, credincioșii au dezlegare la peşte și vin. Astfel, oamenii au profitat de acest weekend şi au mers la piaţă pentru a-şi face rezerve.<br/><br/><b>Dis-de-dimineaţă, la piaţa centrală, cumpărătorii au căutat cele mai ieftine legume şi fructe.</b> Aceştia spun că preţurile la unele produse sunt deja pipărate, chiar dacă postul încă nu a început. <br/><br/>"Ne pregătim pentru post, de aceea cumpărăm cele mai bune soiuri de fasole. - Ce vreţi să mai cumpăraţi? - Vrem să mai cumpărăm legume, morcovi, sveclă, varză, fără de care postul nu este post."<br/><br/>"Îs foarte ridicate, îs foarte. Săptămâna trecută erau mai ieftine - La ce? - La fasole, la boboase, la ciuperci şi acum deja s-au ridicat preţurile. - Cam cu cât s-au ridicat preţurile? - S-au ridicat cam cu 5-6 lei, la boboase s-a ridicat cu 10 lei."<br/><br/><b>Unii comercianţi spun că în această perioadă vânzările sunt bune şi asta pentru că oamenii îşi fac cât mai multe rezerve pentru postul Crăciunului.</b> Totodată, aceştia dau asigurări că preţul la legume va rămâne acelaşi chiar şi în perioada postului.<br/><br/>"Se simte, înainte de post, se vând mai multe legume, fructe, în special aceste produse. Preţurile sunt stabile şi cred că aşa şi vor rămâne. Cartoful este a doua pâine, dacă preţul acestuia se măreşte cu 50 de bani, nu vă imaginaţi ce se poate întâmpla."<br/><br/>"Preţurile se vor mări înainte de post? - Nu cred, asta nu depinde de post sau nu, depinde de cantitatea ciupercilor, sunt mai puţine sau mai multe."<br/><br/>"În timpul postului mai bine merge. Caise, pentru inimă foarte bune, iziumul, pentru imină, curmale, tot bune pentru sănătate - Dar când se va începe postul se vor scumpi ele? - Nu, preţurile aşa, ori vara ori iarna tot una. "<br/><br/><b>Părintele Octavian Moşin spune că Postul Crăciunului este unul relativ uşor, deoarece în zilele de sâmbătă şi duminică, dar şi de sărbători, credincioșii au dezlegare la vin, unt de lemn şi peşte.</b><br/><br/>"Postul nu este abţinerea de la anumite mâncăruri şi băuturi, dar este abţinerea de la orice lucru rău de aceea îndemnăm credincioşii să fie cu luare aminte şi să parcurgă în linişte, în pace şi cu folos duhovnicesc această perioadă."<br/><br/>Postul Crăciunului durează 40 de zile.<b> El începe în data de 28 noiembrie şi va dura până în data de 6 ianuarie.</b> Acesta este al doilea cel mai mare post și îi pregătește pe creștini pentru sărbătoarea Nașterii lui Iisus Hristos.</p>
    </article>
  </body>
</html>