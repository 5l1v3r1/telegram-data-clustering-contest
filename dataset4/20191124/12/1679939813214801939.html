<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/incidente-in-ziua-alegerilor-doi-barbati-din-romania-au-murit-asteptand-sa-voteze_3059933.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T12:07:03+00:00"/>
    <meta property="og:title" content="INCIDENTE ÎN ZIUA ALEGERILOR. Doi bărbaţi din România au murit, aşteptând să voteze"/>
    <meta property="og:description" content="Alegerile prezidenţiale din România nu trec fără incidente. În judeţul Dolj, doi oameni, în vârstă de 80 şi 81 de ani, au murit în în timp ce aşteptau să voteze. În ambele cazuri, bărbaţii şi-au pierdut cunoştinţa în incinta secţiilor unde erau înscrişi p"/>
  </head>
  <body>
    <article>
      <h1>INCIDENTE ÎN ZIUA ALEGERILOR. Doi bărbaţi din România au murit, aşteptând să voteze</h1>
      <address><time datetime="2019-11-24T12:07:03+00:00">24 Nov 2019, 12:07</time> by <a rel="author">PUBLIKA.MD</a></address>
      <p><b>Alegerile prezidenţiale din România nu trec fără incidente. În judeţul Dolj, doi oameni, în vârstă de 80 şi 81 de ani, au murit în în timp ce aşteptau să voteze. În ambele cazuri, bărbaţii şi-au pierdut cunoştinţa în incinta secţiilor unde erau înscrişi pe liste, apoi inimele lor au cedat, în ciuda eforturilor medicilor de a-i salva. Ministerul de Interne de la Bucureşti a comunicat că mai multor persoane li s-au făcut rău atunci când au mers să voteze. Un alt incident a avut loc în Brăila.</b> <br/><br/>"Preşedintele secţiei se prezentase la secţie, deşi consumase băuturi alcoolice, motiv pentru care a fost înlocuit. Poliţiştii fac verificări pentru a stabili dacă s-a consumat alcool în zona de protecţie a secţiei de votare", a spus purtătorul de cuvânt al MAI România, Monica Gajbog. <br/><br/><b>La Teleorman a fost deschis un dosar penal pentru fraudă. Asta după ce un bărbat, care a solicitat urna mobilă, s-a prezentat la secţia de vot. Alegătorul a fost lăsat să-şi exercite dreptul constituţional, iar după aceasta, a fost sesizată poliţia.</b> Acesta a negat că ar fi făcut solicitare pentru a putea vota la domiciliu. De cealaltă parte, preşedintele secţiei susţine că a primit, în total, 55 de cereri pentru urna mobilă, inclusiv de la bărbatul care a provocat incidentul.<br/><br/>În acelaşi timp, un poliţist care păzea o secţie de votare amenajată în incinta unei grădiniţe din judeţul Prahova, a fost atacat de un grup de cinci persoane aflate în stare de ebrietate. Unul dintre acestea a aruncat o sticlă cu alcool în direcţia omului legii, iar altul l-a agresat fizic. Pentru a se apăra, poliţistul a folosit arma din dotare şi l-a împuşcat în picior pe un atacator. <br/><br/><b>Unul dintre agresori şi victima au fost duşi la spital.</b> <br/><br/>"Unul dintre agresori, cel care se manifesta şi cel mai violent, a fost rănit şi transportat la spital. În sprijinul poliţistului, care a procedat conform legii, a intervenit o grupă din cadrul Serviciilor Speciale Prahova, care a rămas în dispozitiv şi pe parcursul nopţii. Toţi agresorii au fost identificaţi, iar cercetările continuă", a menționat Monica Gajbog.<br/><br/>Ministerul de Interne de la Bucureşti a raportat, de asemenea, probleme la alimentarea cu energie electrică la câteva secţii de votare, agitaţie electorală în ziua alegerilor. Cele mai multe încălcări s-au înregistrat în judeţele Dâmboviţa, Dolj şi în Bucureşti.</p>
    </article>
  </body>
</html>