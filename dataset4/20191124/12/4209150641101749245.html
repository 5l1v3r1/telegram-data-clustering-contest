<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Ministar-prosvjete-o-podvigu-profesora-u-Velikoj-Plani-Bice-nagradjen/570231?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T12:33:13+00:00"/>
    <meta property="og:title" content="Ministar prosvjete o podvigu profesora u Velikoj Plani: Biće nagrađen"/>
    <meta property="og:description" content="BEOGRAD - Svaka čast profesoru Slavoljubu Stojadinoviću na hrabrosti i požrtvovanju za svoje đake i školu, razgovarao sam s njim i ispoštovaćemo ga na razne načine, izjavio je ministar prosvjete Srbije Mladen Šarčević."/>
  </head>
  <body>
    <article>
      <h1>Ministar prosvjete o podvigu profesora u Velikoj Plani: Biće nagrađen</h1>
      <address><time datetime="2019-11-24T12:33:13+00:00">24 Nov 2019, 12:33</time> by <a rel="author">Tanjug</a></address>
      <p>BEOGRAD - Svaka čast profesoru Slavoljubu Stojadinoviću na hrabrosti i požrtvovanju za svoje đake i školu, razgovarao sam s njim i ispoštovaćemo ga na razne načine, izjavio je ministar prosvjete Srbije Mladen Šarčević.</p>
      <p>On je to rekao komentarišući herojski podvig profesora fizičkog vaspitanja koji je u petak u Ekonomsko-trgovinskoj školi "Vuk Karadžic" u Velikoj Plani goloruk savladao napadača koji je naoružan i sa torbom eksploziva upao u učionicu u toj školi.</p>
      <p>"Iznenadio sam se kad sam čuo da 20 godina radi, a da nije u stalnom radnom odnosu. Potrudićemo se da se to promeni. To će mu, zasigurno, biti najveća nagrada", kazao je ministar za Kurir.</p>
      <p>On je dodao da će zamoliti komisiju Vlade da otvori konkurs za radno mjesto kako bi profesor bio izabran za stalno.</p>
      <p>Ministar Šarčević se osvrnuo i na dramu koja se dogodila u školi, rekavši da se "takve vanredne situacije ne mogu predvideti".</p>
      <p>"Kako možete predvideti da neko s psihičkim problemima prođe, dođe, uđe? Bogu hvala što nije bilo većeg incidenta. Treba se pozabaviti pitanjem zašto je takav čovek na slobodi i otkud njemu oružje. Ako takvi ljudi šetaju s oružjem, oni će sutradan ući i u samoposlugu, ma gde požele! Ali to nije pitanje za Ministarstvo prosvete, vec za druge državne organe", rekao je Šarčević.</p>
      <p>Budući da u toku incidenta u školi nije bilo čuvara, ministar je naglasio da "za to nikoga ne možemo da krivimo".</p>
      <p>"Inače nema dovoljno policajaca. U manjim mestima jedan policajac obilazi dve škole, ali ove situacije ne možete da predvidite, pa ne mogu nikoga da krivim. Ne možemo da okrivimo ni MUP. Ne mogu oni toliko ljudi da zaposle. Postoji dogovor s policijom da se što više penzionisanih policajaca uključi u tu priču i na tome se radi", dodao je Šarcević.</p>
      <p>Incident u školi dogodio se na času filozofije.</p>
      <p>Napadač Goran Todorović je upao naoružan u ucionicu i nakon nekog vremena, izvukao pušku iz torbe. Jedna učenica pozvala je telefonom profesora Stojadinovića, koji je odmah došao. Todorović je tada ispalio dva hica iz puške, a profesor je, dok se s njim borio, povrijedio ruku.</p>
      <p>
        <b>Povezana vijest:</b>
      </p>
      <p>
        <a href="https://www.nezavisne.com/novosti/ex-yu/Horor-u-Srbiji-Muskarac-upao-u-skolu-automatskom-puskom-i-poceo-da-puca/569962">Horor u Srbiji: Upao u školu s automatskom puškom i počeo da puca</a>
      </p>
    </article>
  </body>
</html>