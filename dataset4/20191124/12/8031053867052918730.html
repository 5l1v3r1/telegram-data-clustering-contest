<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%ce%bd%ce%b1%ce%b3%ce%b5%cf%81%ce%bc%cf%8c%cf%82-%cf%83%cf%84%ce%b7-%ce%b2%cf%81%ce%b1%ce%b6%ce%b9%ce%bb%ce%af%ce%b1-%cf%83%cf%84%ce%bf-%cf%81%ce%af%ce%bf-%ce%bd%cf%84%ce%b5-%cf%84%ce%b6.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-24T12:24:33+00:00"/>
    <meta property="og:title" content="Συναγερμός στη Βραζιλία: Στο Ρίο ντε Τζανέιρο έφτασε η πετρελαιοκηλίδα που προκλήθηκε στα τέλη Αυγούστου"/>
    <meta property="og:description" content="Μεγάλη περιβαλλοντική καταστροφή στη Βραζιλία, από την πετρελαιοκηλίδα που προκλήθηκε στα τέλη Αυγούστου στις βορειοανατολικές ακτές της χώρας, κάτω από αδιευκρίνιστες συνθήκες, και έχει πλέον φτάσει και στο Ριο ντε Τζανέιρο."/>
  </head>
  <body>
    <article>
      <h1>Συναγερμός στη Βραζιλία: Στο Ρίο ντε Τζανέιρο έφτασε η πετρελαιοκηλίδα που προκλήθηκε στα τέλη Αυγούστου</h1>
      <address>
        <time datetime="2019-11-24T12:24:33+00:00">24 Nov 2019, 12:24</time>
      </address>
      <p>
        <b>Μεγάλη περιβαλλοντική καταστροφή στη Βραζιλία, από την πετρελαιοκηλίδα που προκλήθηκε στα τέλη Αυγούστου στις βορειοανατολικές ακτές της χώρας, κάτω από αδιευκρίνιστες συνθήκες, και έχει πλέον φτάσει και στο Ριο ντε Τζανέιρο.</b>
      </p>
      <p>Η πετρελαιοκηλίδα έχει ήδη μολύνει 2.000 χιλιόμετρα ακτών στη Βραζιλία από τα τέλη Αυγούστου. Αν και σε μικρές ποσότητες και μακριά από τις γνωστές παραλίες, η πετρελαιοκηλίδα έφτασε για πρώτη φορά στην πολιτεία του Ρίο ντε Τζανέιρο, με τον ακροδεξιό πρόεδρο της χώρας Ζαΐχ Μπολσονάρου να δηλώνει ότι φοβάται πως τα χειρότερα έπονται.</p>
      <p>Σύμφωνα με το Πολεμικό Ναυτικό της Βραζιλίας, 300 γραμμάρια πετρελαίου εντοπίστηκαν στην παραλία Γκρουσάι στο Σάο Ζοάο ντα Μπάρα, 300 χιλιόμετρα βόρεια του Ρίο ντε Τζανέιρο, της τουριστικής πρωτεύουσας της χώρας.</p>
      <p>«Τα δείγματα που αναλύσαμε είναι παρόμοια με το πετρέλαιο που εντοπίστηκε στις βορειοανατολικές ακτές», ανέφερε το Πολεμικό Ναυτικό σε ανακοίνωσή του.</p>
      <p>«Εξακολουθούμε να μην γνωρίζουμε την ποσότητα του πετρελαίου που παραμένει στη θάλασσα», επεσήμανε από την πλευρά του χθες ο Μπολσονάρου στο περιθώριο στρατιωτικής τελετής στην πόλη του Ρίο.</p>
      <figure>
        <img src="https://www.pentapostagma.gr/wp-content/uploads/2019/11/720_686166_085793baa0-8f95157df29b9b59.jpg"/>
      </figure>
      <p>«Στη χειρότερη περίπτωση, αν ένα πετρελαιοφόρο έριξε στη θάλασσα όλο του το φορτίο, λιγότερο από το 10% έχει φτάσει στις ακτές μας. Γι’ αυτό προετοιμαζόμαστε για το χειρότερο», πρόσθεσε.</p>
      <p>Αυτή η πετρελαιοκηλίδα, η προέλευση της οποίας παραμένει μυστήριο, άρχισε να μολύνει τις ακτές της βορειοανατολικής Βραζιλίας στα τέλη Αυγούστου, αρχικά στην πολιτεία Παραΐμπα. Στη συνέχεια επεκτάθηκε και τον Νοέμβριο μικρές ποσότητες πετρελαίου έφτασαν στην πολιτεία Εσπίριτο Σάντο, βόρεια του Ρίο.</p>
      <p>Η κρατική υπηρεσία περιβάλλοντος της Βραζιλίας Ibama έχει καταγράψει περισσότερες από 700 περιοχές οι ακτές των οποίων έχουν μολυνθεί από το πετρέλαιο, με την πετρελαιοκηλίδα να έχει φτάσει σε περισσότερο από το 70% των παράκτιων πόλεων στα βορειοανατολικά, μια φτωχή περιοχή η οικονομία της οποίας βασίζεται κυρίως στον τουρισμό.</p>
      <p>Τα αίτια της περιβαλλοντικής αυτής καταστροφής δεν έχουν ακόμη εντοπιστεί και η προέλευση της πετρελαιοκηλίδας παραμένει άγνωστή, αν και οι αναλύσεις των δειγμάτων επιβεβαίωσαν ότι πρόκειται για πετρέλαιο από τη Βενεζουέλα.</p>
    </article>
  </body>
</html>