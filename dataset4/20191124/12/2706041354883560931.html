<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220955/nevydareny-pokus-o-vtip-vsetkych-zaskocil-preslap-majstra-europy-tieto-slova-si-mohol-odpustit"/>
    <meta property="og:site_name" content="Športky.sk"/>
    <meta property="article:published_time" content="2019-11-24T12:20:00+00:00"/>
    <meta property="og:title" content="Nevydarený pokus o vtip všetkých zaskočil: Prešľap majstra Európy, tieto slová si mohol odpustiť!"/>
    <meta property="og:description" content="AMSTERDAM – Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom ..."/>
  </head>
  <body>
    <article>
      <h1>Nevydarený pokus o vtip všetkých zaskočil: Prešľap majstra Európy, tieto slová si mohol odpustiť!</h1>
      <address>
        <time datetime="2019-11-24T12:20:00+00:00">24 Nov 2019, 12:20</time>
      </address>
      <p>AMSTERDAM – Bývalý legendárny holandský futbalista Marco van Basten sa verejne ospravedlnil za nacistický pozdrav, ktorý neuvážene použil počas priameho prenosu zápasu Eredivisie medzi Ajaxom Amsterdam a Heraclesom Almelo (4:1).</p>
      <p>Majster Európy z roku 1988 okomentoval v štúdiu televízie Fox Sports jazykové schopnosti holandského moderátora Hansa Kraaya, ktorý sa s nemeckým trénerom Heraclesu Frankom Wormuthom pokúšal rozprávať v jeho rodnej reči, slovami: "Nicht so gut, Sieg Heil, Pfannkuchen". Van Basten chcel náhodným skombinovaním známych nemeckých slov, v tomto prípade nacistického pozdravu a palaciniek, podotknúť, že sa mu to príliš nevydarilo.</p>
      <p>Za svoj prešľap sa okamžite ospravedlnil s odôvodnením, že išlo o svojský vtip: <i><b>"Nemal som v úmysle šokovať ľudí. Chcel som len okomentovať Hansovu nemčinu."</b></i> Ospravedlnenie pridala aj televízna stanica: "Jeho pripomienky boli neprimerané. Žiaľ, podobná situácia sa nestala prvýkrát."</p>
      <p>Načasovanie bolo vskutku nešťastné. Tímy po celom Holandsku totiž práve v prebiehajúcom kole vyjadrujú odmietavý postoj voči rasizmu v nadväznosti na minulotýždňové pokriky z druholigového zápasu medzi FC Den Bosch a Excelsiorom.</p>
      <footer><b>Zdroj:</b> TASR<br/><b>Foto:</b> SITA</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220943/drama-na-krizovatke-zmatky-v-obrane-a-pohroma-v-michalovciach-prehra-dac-sa-rodila-uz-v-autobuse"/>
        <a href="https://sportky.zoznam.sk/c/220941/legendarny-dusan-galis-oslavuje-zivotne-jubileum-nic-by-som-nemenil-nemam-za-cim-banovat"/>
        <a href="https://sportky.zoznam.sk/c/220931/video-infarktovy-zaver-finale-copa-libertadores-gabriel-barbosa-sokoval-obhajcu-trofeje"/>
        <a href="https://sportky.zoznam.sk/c/220911/kedysi-jeden-z-najbohatsich-klubov-sveta-na-totalnom-dne-exekutori-zacali-konat-hrozi-najhorsie"/>
      </related>
    </article>
  </body>
</html>