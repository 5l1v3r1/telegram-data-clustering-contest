<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191124-tobben-meghaltak-es-sokan-megsebesultek-a-hetvegi-tunteteseken-irakban.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:05:00+00:00"/>
    <meta property="og:title" content="Többen meghaltak és sokan megsebesültek a hétvégi tüntetéseken Irakban"/>
    <meta property="og:description" content="A biztonsági erők könnygázt és éles lőszert is bevetettek."/>
  </head>
  <body>
    <article>
      <h1>Többen meghaltak és sokan megsebesültek a hétvégi tüntetéseken Irakban</h1>
      <address><time datetime="2019-11-24T12:05:00+00:00">24 Nov 2019, 12:05</time> by <a rel="author">MTI</a></address>
      <p>
        <b>Legalább öt embert megöltek, és több mint százat megsebesítettek az iraki biztonsági erők a hét végén a Bagdadban és több dél-iraki városban lezajlott kormányellenes tüntetéseken.</b>
      </p>
      <p>A fővárosban a biztonsági erők éleslőszert és könnygázt vetettek be az oszlatáshoz. Három tüntető meghalt, mintegy ötvenen megsebesültek - közölték rendőrségi és egészségügyi források.</p>
      <p>A kőolajban gazdag Bászra melletti Umm-Kaszr stratégiai fontosságú kikötője közelében</p>
      <aside>további két ember halt meg, és több mint hetvenen megsebesültek, amikor a biztonságiak éleslőszerrel oszlattak.</aside>
      <p>A tüntetők a kikötőhöz vezető utat akarták eltorlaszolni, hétfő óta immár harmadszor.</p>
      <p>A biztonsági erők pénteken tisztították meg a Bagdadtól mintegy 550 kilométerre délre fekvő kikötőhöz vezető utat a tüntetőktől, azóta ismét zavartalan a forgalom.</p>
      <figure>
        <img src="https://cdn.nwmgroups.hu/s/img/i/1911/20191124bagdad-2019-november-22kormanyellenes-tunteto.jpg?w=644&amp;h=397"/>
        <figcaption>Kormányellenes tüntető könnygázgránátot dob vissza a rendőrök felé Bagdadban 2019. november 22-én, akkor három tiltakozó vesztette életét a biztonsági erőkkel vívott összecsapásokban.<cite>Forrás: MTI/AP/Hadi Mizban</cite></figcaption>
      </figure>
      <p>Kórházi vezetők szerint a haláleseteket éleslőszer okozta, a sebesültek között néhánynak súlyos az állapota. Szemtanúk szerint nagy létszámban vonultak ki a biztonsági erők a helyszínre, és két égő katonai járművet is lehetett látni.</p>
      <p>Az ország középső részén fekvő Nászírijában, ahol vasárnap is folytatódtak a tüntetések,</p>
      <aside>egy kórházból gyermekeket kellett kimenekíteni, mert a biztonságiak könnygázt vetettek be az épület udvarán.</aside>
      <p>A síiták szent városában, Kerbelában a biztonsági erők legalább 24 embert megsebesítettek, amikor tüzet nyitottak a helyi kormányzati épületek felé tartó tüntetőkre.</p>
      <figure>
        <iframe data-src="https://twitter.com/BBCWorld/status/1198555996328792064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> A Szaddám Huszein megbuktatása óta legsúlyosabb tüntetéseken a tiltakozók a kormány lemondását, a parlament feloszlatását és az Irak elleni 2003-as amerikai invázió után hatalomra került, korruptnak tartott politikai osztály távozását követelik.</p>
      <p>Az Iraki Emberi Jogi Főbiztosság szerint a főként Bagdadot és a kőolajban gazdag déli országrészt érintő tüntetések során eddig mintegy 330 ember halt meg, többségükben tüntetők.</p>
      <p>Több emberi jogi szervezet azzal vádolta az iraki biztonsági erőket, hogy túlzott erőszakot alkalmaznak a tiltakozások elfojtása érdekében.</p>
    </article>
  </body>
</html>