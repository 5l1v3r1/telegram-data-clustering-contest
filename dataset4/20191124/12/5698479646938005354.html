<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/what-is-the-latest-state-of-internet-reconnection-in-iranian-cities"/>
    <meta property="og:site_name" content="euronews"/>
    <meta property="article:published_time" content="2019-11-24T12:38:25+00:00"/>
    <meta property="og:title" content="آخرین وضعیت اتصال مجدد اینترنت در شهرهای ایران چگونه است؟"/>
    <meta property="og:description" content="در حالیکه برخی از رسانه‌های داخل ایران اعلام کرده بودند که احتمالا اینترنت موبایل‌ها امروز وصل می‌شود اما طبق آمار آنلاین نت‌بلاکس دسترسی‌ به اینترنت از طریق گوشی موبایل در حال حاضر یا امکان‌پذیر نیست و یا بسیار اندک است."/>
  </head>
  <body>
    <article>
      <h1>آخرین وضعیت اتصال مجدد اینترنت در شهرهای ایران چگونه است؟</h1>
      <address><time datetime="2019-11-24T12:38:25+00:00">24 Nov 2019, 12:38</time> by <a rel="author">یورونیوز فارسی </a></address>
      <p>در حالی که برخی از رسانه‌های داخل ایران اعلام کرده بودند که احتمالا اینترنت موبایل‌ها امروز یکشنبه سوم آذر وصل می‌شود، اما طبق آمار آنلاین نت‌بلاکس دسترسی‌ به اینترنت از طریق گوشی موبایل در حال حاضر یا امکان‌پذیر نیست و یا بسیار اندک است.</p>
      <p>نت‌بلاکس که یک نهاد ناظر بر دسترسی کشورها به اینترنت است در گزارش آنلاین خود تا ساعت ۱۴:۳۰ به وقت ایران سطح دسترسی به اینترنت در اپراتور ایرانسل را ۲۸ درصد اعلام کرد. با این حال این سطح دسترسی در اپراتور رایتل و همراه اول به ترتیب یک و صفر درصد است.</p>
      <p>همزمان طبق گزارش باشگاه خبرنگاران به نقل از روابط عمومی اپراتورهای ایرانسل، همراه اول و رایتل، این اپراتورها اتصال خطوط تلفن همراه به اینترنت تا پایان امشب را تایید کردند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/20/iran-mastering-internet-blocking-better-than-many-developed-countries">لوموند: قطع اینترنت در ایران نخستین نمونه از نظر پیچیدگی در جهان است</a>
        </li>
        <li>
          <a href="https://farsi.euronews.com/2019/11/20/economic-impact-internet-disruption-iran">هزینه قطع اینترنت در ایران چقدر است؟</a>
        </li>
        <li>
          <a href="https://farsi.euronews.com/2019/11/19/new-technology-called-toosheh-capable-users-in-iran-to-use-satellite-internet-when-interne">چگونه در زمان قطعی اینترنت می‌توان به محتوای اینترنت دسترسی داشت؟</a>
        </li>
        <li>
          <a href="https://farsi.euronews.com/2019/11/18/iran-national-information-network-and-internet-shut-down-during-protests">قطع اینترنت در ایران؛ طرح ۱۹ هزار میلیارد تومانی «اینترنت ملی» چیست؟</a>
        </li>
      </ul>
      <figure>
        <img src="https://static.euronews.com/articles/stories/04/31/88/26/606x340_cmsv2_b6682ab5-bf38-5e62-9ef5-0aae74cbb190-4318826.jpg"/>
      </figure>
      <p>از سوی دیگر گرچه روز گذشته سطح دسترسی به اینترنت خانگی در ایران به بالای ۷۰ درصد رسید اما اتصال اینترنت در برخی از شهرها که اعتراض‌ها در آن‌ها شدت بیشتری داشت، وصل نشد. با این حال خبرگزاری جمهوری اسلامی اعلام کرد که اینترنت خانگی شیراز، مازندران و کرمانشاه نیز ظهر امروز یکشنبه، سه آذر با تصمیم شورای امنیت کشور وصل شده است.</p>
      <p>مدیرکل ارتباطات و فناوری اطلاعات فارس در این باره به ایرنا گفت: «قطع ارتباط اینترنت ثابت در استان فقط شامل شیراز بود که این قطعی نیز برطرف شد اما ارتباط اینترنت تلفن همراه همچنان در سراسر استان قطع است.»</p>
      <p>افزایش بهای بنزین که از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اعتراض‌های خیابانی را در پی داشت.</p>
      <p>طبق آخرین گزارش عفو بین‌الملل که جمعه شب منتشر شد، در اعتراض‌های اخیر در ایران دست‌کم ۱۱۵ نفر کشته شده‌اند. با این حال این سازمان تاکید کرده که شمار واقعی جان‌باختگان بسیار بیشتر است.</p>
    </article>
  </body>
</html>