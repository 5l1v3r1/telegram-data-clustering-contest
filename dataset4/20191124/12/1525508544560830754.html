<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779735/%D8%A8%D8%A7%D8%AE%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%DA%86%DB%8C%D9%86-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D8%AA%D8%B3%D9%84%DB%8C%D8%AD%D8%A7%D8%AA%DB%8C-%D9%87%D9%88%D8%B4-%D9%85%D8%B5%D9%86%D9%88%D8%B9%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:08:29+00:00"/>
    <meta property="og:title" content="باخت آمریکا از چین در مسابقات تسلیحاتی هوش مصنوعی"/>
    <meta property="og:description" content="یک نامزد انتخابات ریاست جمهوری در آمریکا گفت: ما در مسابقه تسلیحاتی هوش مصنوعی هم اکنون به طور بالقوه در حال باختن از چین هستیم."/>
  </head>
  <body>
    <article>
      <h1>باخت آمریکا از چین در مسابقات تسلیحاتی هوش مصنوعی</h1>
      <address>
        <time datetime="2019-11-24T12:08:29+00:00">24 Nov 2019, 12:08</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از ونچربیت، پیت باتیگیگ و اندرو یانگ دو تن از نامزدهای احتمالی دموکرات ها در انتخابات ریاست جمهوری سال ۲۰۲۰، پدیده هوش مصنوعی را بسیار مهم توصیف کرده و توجه به آن را برای حفظ امنیت ملی آمریکا ضروری دانستند.</p>
      <p>باتیگیگ در این مورد گفت: آمریکا توجه اندکی به این موضوع دارد و این در حالی است که چین به طور جدی در مورد هوش مصنوعی تحقیق و پژوهش می کند. وی افزود: اگر ما در زمینه هوش مصنوعی از دیگران عقب بیفتیم، گران قیمت ترین کشتی هایی که می سازیم تنها به اهدافی بزرگتر مبدل خواهند شد.</p>
      <p>اندرو یانگ نیز ضمن اظهار نظر در مورد مسائلی همچون گرمایش زمین، پهپادهای نظامی و بازیگران غیر دولتی، هوش مصنوعی را یکی از پنج تهدید مهم پیش روی آمریکا در قرن ۲۱ دانست. وی و چند نامزد دموکرات دیگر چین را در این زمینه و برخی زمینه های دیگر بزرگترین تهدید خارجی برای ایالات متحده دانستند.</p>
      <p>یانگ همچنین هشدار داد: ما در مسابقه تسلیحاتی هوش مصنوعی هم اکنون به طور بالقوه در حال باختن از چین هستیم. زیرا آنها در این زمینه در مقایسه با آمریکا به داده های بیشتری دسترسی دارند و دولت چین هم میلیاردها دلار پول صرف پرداخت رایانه به منظور تحقیق و توسعه هوش مصنوعی می کند. ولی آمریکا چنین کاری نمی کند.</p>
      <p>این نامزد دموکرات ها تصریح کرد: آمریکا در زمینه فناوری ۲۴ سال از رقبای خود عقب افتاده و ایجاد یک سازمان جهانی و نیز ابداع طرحی ملی در آمریکا برای شکل دادن به یک اجماع بر علیه روسیه و چین ضروری است. این سازمان باید عملکردی مشابه با سازمان تجارت جهانی در ارتباط با داده ها داشته باشد، زیرا متاسفانه هم اکنون در جهانی زندگی می کنیم که داده همان نفت جدید است و ما برای حفاظت از آن کاری نکرده ایم.</p>
    </article>
  </body>
</html>