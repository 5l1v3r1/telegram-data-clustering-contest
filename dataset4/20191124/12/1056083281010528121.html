<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301767/%D9%85%D8%AA%D9%82%DB%8C-%D8%A2%D9%85%D8%B1%DB%8C%DA%A9%D8%A7-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AA%D9%87%D8%AF%DB%8C%D8%AF-%D9%85%D8%B1%DA%A9%D8%A8-%D9%85%D9%86%D8%B7%D9%82%D9%87-%D8%A7%DB%8C-%D8%B9%D9%84%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:58:18+00:00"/>
    <meta property="og:title" content="متقی: آمریکا، عربستان و رژیم صهیونیستی تهدید مرکب منطقه‌ای علیه ایران و مقاومت ایجاد کرده‌اند"/>
    <meta property="og:description" content="یک کارشناس مسائل بین‌الملل، با بیان این که آمریکا، عربستان و رژیم صهیونیستی یک تهدید مرکب منطقه‌ای علیه ایران و جریان مقاومت ایجاد کرده‌اند، تصریح کرد: آنها در راستای پیشبرد تهدید خود به دنبال ایجاد آشوب‌های اجتماعی در کشورهایی مثل ایران هستند و در این ارتباط از نیروهایی که در داخل از آن برخوردارند برای پیشبرد این هدف استفاده می‌کنند."/>
  </head>
  <body>
    <article>
      <h6 class="kicker">نشست " فراگیرسازی آشوب‌ها از عراق، لبنان تا ایران؛ انگیزه‌ها و اهداف "</h6>
      <h1>متقی: آمریکا، عربستان و رژیم صهیونیستی تهدید مرکب منطقه‌ای علیه ایران و مقاومت ایجاد کرده‌اند</h1>
      <address><time datetime="2019-11-24T12:58:18+00:00">24 Nov 2019, 12:58</time> by <a rel="author">اکرم احقاقی</a></address>
      <p>یک کارشناس مسائل بین‌الملل، با بیان این که آمریکا، عربستان و رژیم صهیونیستی یک تهدید مرکب منطقه‌ای علیه ایران و جریان مقاومت ایجاد کرده‌اند، تصریح کرد: آنها در راستای پیشبرد تهدید خود به دنبال ایجاد آشوب‌های اجتماعی در کشورهایی مثل ایران هستند و در این ارتباط از نیروهایی که در داخل از آن برخوردارند برای پیشبرد این هدف استفاده می‌کنند.</p>
      <p>به گزارش ایسنا، ابراهیم متقی بعد از ظهر امروز در نشست تخصصی «فراگیر سازی آشوب ها از عراق، لبنان تا ایران انگیزه‌ها و اهداف» که از سوی جمعیت دفاع از ملت فلسطین برگزار شده بود، اظهار کرد: ممکن است در  کشوری دولت ضعیف و جامعه قوی باشد که  در این کشور با انسجام شکنده‌ای روبه رو هستیم ولی وقتی جامعه و دولت هر دو قوی باشند این انسجام ضعیف است ولی هنگامی که جامعه و دولت هر دو ضعیف باشند این موضوع باعث ایجاد آسیب‌های جدی برای آن جامعه می‌شود و اکنون ایران در شرایطی قرار دارد که هم جامعه و هم دولت هر دو ضعیف است.</p>
      <p>وی معتقد است: در همین چارچوب می‌بینیم دولت تصمیماتی را بعضا اتخاذ  می‌کند که خودش نیز از تبعات آن غافلگیر می‌شود و نتایج آن باعث ضرر و زیان به جامعه و خود دولت می‌شود. دولت باید مرکز عقلانیت سیاسی باشد و تصمیماتش بر این اساس اتخاذ شود.</p>
      <p>متقی خاطرنشان کرد: زمانی که یک جامعه نتواند تصمیم‌گیری در مورد مسائل داشته باشد و نتواند برای خود مازادی را از سازوکارهای مسالمت آمیز حاصل کند و در همین راستا به انجام اقداماتی مبادرت کند که باعث افزایش هزینه برای خود ونظام سیاسی شود این نشان دهنده این است که آن جامعه ضعیف است در این نوع جوامع گفتمان و لیدرهای سازمان یافته با ساختار به عنوان نیروهای واسط بین جامعه و حکومت وجود ندارد و در چنین شرایطی هزینه جامعه افزایش پیدا می‌کند.</p>
      <p>وی با مقایسه جامعه لبنان و جامعه ایران و با بیان این‌که در لبنان سازمان ، قبیله، گروه مرجع  وجود دارد و افراد می‌دانند که چه باید بکنند اظهار کرد: در کشوری که جامعه و دولت ضعیف باشد هر روز تورم، بی ثباتی، کاهش اشتغال و کاهش انسجام را شاهد هستیم.</p>
      <p>وی در بخش دیگری از صحبت‌های خود با بیان این که آمریکایی‌ها به همراه همپیمانان  منطقه‌ای خود به دنبال این هستند که دولتی محافظه کار در عراق و لبنان روی کار بیاید محافظه کارانی که بتوانند جامعه را کنترل کنند ،ادامه داد: در حال حاضر ایالات متحده آمریکا، عربستان و اسرائیل یک تهدید مرکب منطقه‌ای علیه ایران و جریان مقاومت ایجاد کرده‌اند. یکی از گزینه‌های تهدید آنها انجام اقدام نظامی  است چنان که دیدیم در سال 2006 تحرکاتی را علیه حزب الله انجام دادند ولی این اقداماتشان پرهزینه و کم سود بود.</p>
      <p>این استاد دانشگاه تهران خاطر نشان کرد: در شش ماه گذشته آمریکایی‌ها نیروهای نظامی خود در منطقه را افزایش دادند و تلاش کردند که تهدیدات نظامی علیه ایران را گسترش دهند ولی زدن پهپاد آمریکایی از سوی ایران باعث شد آنها راهبرد خود را تغییر دهند و ایران با این اقدام نشان داد که در وضعیت امنیتی و نظامی منطقه به بازدارندگی رسیده است.</p>
      <p>وی با بیان این که آمریکایی‌ها به دنبال این هستند که ایران را در وضعیت مهار قرار دهند، خاطر نشان کرد: در همین چارچوب شاهد این هستیم که تحریم‌های اقتصادی که در تاریخ روابط بین الملل بی سابقه است علیه ایران وضع کرده‌اند.</p>
      <p>این کارشناس مسائل بین الملل در ادامه صبحت‌های خود در این نشست با بیان این‌که آمریکا ، عربستان و رژیم صهیونیستی به دنبال ایجادا آشوب‌های اجتماعی در کشورهای حوزه مقاومت از جمله ایران هستند ابراز عقیده کرد: آنها در این چارچوب در بین مقامات مسئول هم نیرو دارند. چند وقت پیش شاهد بودیم که اسرائیل اسناد هسته‌ای ایران را از منطقه شورآباد خارج کرد فکرمی‌کنید خارج کردن این اسناد که در مورد یک موضوع راهبردی بدون اطلاع با مجموعه‌های رسمی امکان پذیر است؟ من چنین چیزی را بعید می‌دانم.</p>
      <p>متقی گفت: آن‌ها با استفاده نیروهایشان در چارچوب حمایت  و حفاظت از نظام سیاسی سعی می‌کنند که در ساخت اجتماعی و حکومتی یک کشور گسست ایجاد کنند و سرمایه نظام سیاسی را که مبتنی بر اعتماد ، رضایت مردم و کارآمدی دولت هست را کاهش دهند. در فضای موجود بازی که این مثلث اطلاعاتی به انجام می‌رساند گزینه آشوب و ایجاد اختلال در فضای اجتماعی است.</p>
      <p>متقی با بیان این‌که در صورتی که دولت قوی داشته باشیم در آن حالت می‌توانیم در فضای امنیتی موثر باشیم اظهار کرد: در این حالت به جای مقابله با اعتراضات باید سیاست کنترل اجتماعی را در پیش بگیریم و به جای مقابله با بحران آن را مدیریت کنیم.</p>
      <p>این استاد دانشگاه با بیان این‌که موازنه قدرت در عرصه بین‌المللی در حال تغییر است، خاطر نشان کرد: از سوی کشورهایی چون آمریکا، عربستان سعودی و رژیم صهیونیستی سیاست‌ براندازی نرم که مبانی آن نیروهای اجتماعی است به شدت پیگیری می‌شود، چرا که براندازی نرم کم‌هزینه‌تر از هر چیزی است.</p>
      <p>متقی با تاکید بر این‌که آشوب مثل یک دومینو است و دارای یک فضای انتقال‌ دهنده است، ادامه داد: در حال حاضر یک کمربند شکننده اجتماعی در منطقه وجود دارد که از فضای لبنان آغاز شده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301730/%D8%B1%D9%88%DB%8C%D9%88%D8%B1%D8%A7%D9%86-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%A7%D8%B2-%D8%A8%DB%8C%D9%86-%D8%A8%D8%B1%D8%AF%D9%86-%D9%85%D8%B4%D8%B1%D9%88%D8%B9%DB%8C%D8%AA-%D8%AF%D8%A7%D8%AE%D9%84%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87"/>
      </related>
    </article>
  </body>
</html>