<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641779/%DB%B1%DB%B4%D8%B9%D8%B6%D9%88-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D9%87%D9%85-%D8%A8%D8%B1%DA%A9%D9%86%D8%A7%D8%B1%DB%8C-%D9%85%D9%88%D8%B1%D8%A7%D9%84%D8%B3-%D8%B1%D8%A7-%DA%A9%D9%88%D8%AF%D8%AA%D8%A7%DB%8C-%D9%86%D8%B8%D8%A7%D9%85%DB%8C-%D8%AE%D9%88%D8%A7%D9%86%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:15:00+00:00"/>
    <meta property="og:title" content="۱۴عضو کنگره آمریکا هم برکناری مورالس را کودتای نظامی خواندند"/>
    <meta property="og:description" content="چهارده عضو مجلس نمایندگان آمریکا در نامه‌ای به وزیر خارجه این کشور، تحولات منجر به برکناری اوو مورالس از ریاست جمهوری بولیوی را کودتای نظامی خواندند."/>
  </head>
  <body>
    <article>
      <h1>
        <a href="https://www.bultannews.com/fa/news/641779/%DB%B1%DB%B4%D8%B9%D8%B6%D9%88-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D9%87%D9%85-%D8%A8%D8%B1%DA%A9%D9%86%D8%A7%D8%B1%DB%8C-%D9%85%D9%88%D8%B1%D8%A7%D9%84%D8%B3-%D8%B1%D8%A7-%DA%A9%D9%88%D8%AF%D8%AA%D8%A7%DB%8C-%D9%86%D8%B8%D8%A7%D9%85%DB%8C-%D8%AE%D9%88%D8%A7%D9%86%D8%AF%D9%86%D8%AF">۱۴عضو کنگره آمریکا هم برکناری مورالس را کودتای نظامی خواندند</a>
      </h1>
      <h2>چهارده عضو مجلس نمایندگان آمریکا در نامه‌ای به وزیر خارجه این کشور، تحولات منجر به برکناری اوو مورالس از ریاست جمهوری بولیوی را کودتای نظامی خواندند.</h2>
      <address><time datetime="2019-11-24T12:15:00+00:00">24 Nov 2019, 12:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در ادامه اظهارنظرهای بین‌المللی درباره بحران بولیوی، تعدادی از اعضای کنگره آمریکا اعلام کردند که برکناری اوو مورالس از ریاست جمهوری بولیوی، اقدامی «<b>غیرقابل قبول</b>» و «<b>کودتای نظامی</b>» بوده است.   «هانک جانسون» نماینده دموکرات مردم جورجیا در مجلس نمایندگان آمریکا به همراه ۱۳ تن دیگر از اعضای این مجلس نامه‌ای به «مایک پامپئو» از مواضع دولت دونالد ترامپ در قبال تحولات بولیوی و به رسمیت شناختن «جنینه آنز» به عنوان رئیس‌جمهور این کشور توسط واشنگتن انتقاد کردند و برکناری اوو مورالس را کودتای نظامی خواندند.   به گزارش «آناتولی»، این ۱۴ نماینده مجلس نمایندگان آمریکا در این نامه با انتقاد نوشتند: «دولت ما به جای حمایت از یک کودتای نظامی، باید این موضوع را شفاف اعلام کند که برچیدن غیرقانونی یک رئیس‌جمهور منتخب، اقدامی غیرقابل قبول است».   این اعضای کنگره آمریکا با تاکید بر اینکه دولت ترامپ یک بار دیگر در حال نشان دادن «اهانت به دموکراسی و حقوق بشر» است، خواستار حمایت از دموکراسی و حقوق بشر در بولیوی شدند.   قانونگذاران آمریکایی همچنین از دولت ترامپ خواستند ضمن تغییر مواضع خود در قبال بولیوی، برای احیای حاکمیت قانون اساسی بولیوی و برگزاری یک انتخابات جدید و منصفانه در این کشور تلاش کند.   علاوه بر هانک جانسون، چهره‌های شناخته‌شده دموکرات‌ها از قبیل «ایلهان عمر» و «الکساندرا اوکاسیو کورتز» از جمله نویسندگان این نامه به پامپئو هستند.     «ایلهان عمر» و «الکساندرا اوکازیو کورتز»       بحران‌ بولیوی به دنبال انتخابات ریاست‌جمهوری ۲۰ اکتبر (۲۸ مهر) آغاز شد. با تشدید اعتراضات خیابانی، اوو مورالس ابتدا با برگزاری مجدد انتخابات موافقت کرد، اما در ادامه تحت فشار شماری از سران ارتش، مجبور به استعفا و پس از آن به مکزیک پناهنده شد.   مورالس بعد از حضور در مکزیک، بارها اعلام کرده که تحولات منجر به کناره‌گیری او از ریاست جمهوری، «کودتا» بوده است.   نامه قانونگذاران آمریکایی به وزیر خارجه این کشور در شرایطی نگارش شده که سنای بولیوی روز شنبه (دیروز) قانونی را تصویب کرد که بر اساس آن پیروزی اوو مورالس در انتخابات اخیر ریاست جمهوری باطل اعلام شد. سنای بولیوی همچنین قانونی را برای برگزاری انتخابات جدید در این کشور تصویب کرد.   بعد از خروج مورالس از ریاست جمهوری و بولیوی، «جنینه آنز» که از سناتورهای مخالف مورالس و نائب رئیس سنای این کشور بود، با حمایت ارتش را رئیس‌جمهور خواند و آمریکا هم او را به رسمیت شناخت</p>
    </article>
  </body>
</html>