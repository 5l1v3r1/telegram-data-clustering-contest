<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/vac-nem-ker-az-otmilliardos-sportcsarnokbol-matkovich-ilona/42bz70v"/>
    <meta property="og:site_name" content="Blikk.hu"/>
    <meta property="article:published_time" content="2019-11-24T12:19:01+00:00"/>
    <meta property="og:title" content="Vácon kimondták: nem kell az ötmilliárdos sportcsarnok, helyette inkább ezt kérik"/>
    <meta property="og:description" content="Matkovich Ilona, Vác új polgármestere újfent megerősítette: nem kell Vácnak a kormány által ígért 5 milliárdos stadion. Most azt is kifejtette, miért."/>
  </head>
  <body>
    <article>
      <h1>Vácon kimondták: nem kell az ötmilliárdos sportcsarnok, helyette inkább ezt kérik</h1>
      <address><time datetime="2019-11-24T12:19:01+00:00">24 Nov 2019, 12:19</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Matkovich Ilona, Vác új polgármestere újfent megerősítette: nem kell Vácnak a kormány által ígért 5 milliárdos stadion. Most azt is kifejtette, miért.</b>
        </i>
      </p>
      <p>A stadionépítések ellenzése egyik jelképe lett az ellenzéki politiziálásnak, Budapesten is komoly téma, hogy Karácsony Gergely főpolgármester csak akkor egyezik bele újabb hasonló beruházásokba, ha a számára fontos tervek is megvalósulhatnak, ilyenek például az egészségügyi ellátás problémáinak megszüntetésére irányuló tevékenységek.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A <a href="https://24.hu/kozelet/2019/11/24/vac-sportcsarnok-uj-vezetes-matkovich-ilona-orban-viktor/">24.hu</a> cikke szerint 2017 végén döntött a kormány arról, hogy ad 5 milliárd forintot Vácnak egy 3300 fős, multifunkcionális sport- és rendezvénycsarnok felépítésére. Most, hogy a városnak ellenzéki vezetése lett, a városfejlesztési bizottság hétfői, első ülésén eldöntötték, hogy a kormánnyal a csarnokra kötött szerződés felmondását fogják javasolni. Erről először a <a href="https://vaci-naplo.hu/2019/11/elallna-az-onkormanyzat-az-uj-sportcsarnok-epitesetol/">Váci Napló</a> számolt be.</p>
      <p><b>Matkovich Ilona</b> polgármester most a hétvégén részletesen írt közösségi oldalán a várható fejlesztésekről, és részletesen leírta azt is, miért mondanának le a csarnok építéséről:</p>
      <p>"A beruházások előmozdításán ezen a héten is sokat dolgoztunk. Ugyanakkor több helyen megjelent a hír, hogy az önkormányzat elállna a 3300 fő befogadására alkalmas multifunkcionális sportcsarnok megépítésétől. Szeretném újra leírni, mi a döntés oka: egy ekkora sportcsarnokot egyszerűen nem tudnánk fenntartani. Keresem az alkalmat azonban, hogy felsőbb szinten elmondjam, melyek azok az évtizedes igények, amelyek valóban fontos a váciaknak. Ezekből néhány: az iskolaváros tereinek rendezése, a Madách giminek új tornaterem létesítése, a városi sportcsarnok felújítása, energetikai korszerűsítése, SZTK felújítása, kórház mellett parkolók építése, a városi strandfürdő és a Madách Imre Művelődési Központ felújítása, a férfi kézilabdacsarnok befejezése."</p>
    </article>
  </body>
</html>