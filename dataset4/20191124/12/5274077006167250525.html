<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419060"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T12:52:00+00:00"/>
    <meta property="og:title" content="נתניהו וכץ ידונו האם ומתי לקיים פריימריז"/>
    <meta property="og:description" content="ראש הממשלה ייפגש הערב עם יו&quot;ר מרכז הליכוד על רקע ההצעות השונות לקיים בחירות מקדימות לראשות תנועת הליכוד."/>
  </head>
  <body>
    <article>
      <h1>נתניהו וכץ ידונו האם ומתי לקיים פריימריז</h1>
      <address><time datetime="2019-11-24T12:52:00+00:00">24 Nov 2019, 12:52</time> by <a rel="author">ערוץ 7</a></address>
      <p>ראש הממשלה בנימין נתניהו צפוי להיפגש הערב (ראשון) עם יו"ר מרכז הליכוד, ח"כ חיים כץ, על רקע המשבר הפוליטי והאפשרות של הליכה למערכת בחירות שלישית.</p>
      <p>נתניהו וכץ ידונו ככל הנראה בשאלת קיום פריימריז לראשות תנועת הליכוד, וזאת בין היתר בעקבות דרישתו של ח"כ גדעון סער.</p>
      <p>הבוקר פנה סער ליו"ר מרכז הליכוד ח"כ חיים כץ וביקש ממנו לכנס את מרכז הליכוד על מנת לקבוע מועד לפריימריז בזק לראשות הליכוד עוד לפני שתסתיים תקופת "21 הימים".</p>
      <p>ח"כ סער הדגיש בפנייתו כי בכוחו של מהלך זה למנוע התדרדרות המדינה לבחירות שלישיות מיותרות אותן הגדיר ראש הממשלה נתניהו רק לפני ימים ספורים כ"טירוף מערכות".</p>
      <p>בפנייתו הוסיף סער כי מאחר שניתן להקים ממשלה עוד בכנסת הנוכחית יש לפעול לסיום המשבר הפוליטי במדינה הנמשך כבר כשנה. ח"כ סער אף טען כי ניתן לקיים פריימריז כאלה תוך כשבועיים, והזכיר כי בשנת 2002 התקיימו פריימריז (בין רה״מ דאז שרון לשר דאז נתניהו) תוך כשלושה שבועות כשמספר החברים בעלי זכות הבחירה היה אז כמעט פי שלושה מאשר היום.</p>
      <p>בהמשך ביקש סער מכץ לבוא בדברים עם מנהלת הליכוד לקידום הרעיון באופן מעשי "למען טובת התנועה והמדינה״.</p>
    </article>
  </body>
</html>