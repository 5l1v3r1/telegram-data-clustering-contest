<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623138/%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D9%85%D8%B1%DA%AF%D8%A8%D8%A7%D8%B1-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D8%B3%D8%AA%D8%A7%D8%B1%D8%AE%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-24T12:59:00+00:00"/>
    <meta property="og:title" content="آتش‌سوزی مرگبار در خیابان ستارخان"/>
    <meta property="og:description" content="سخنگوی سازمان آتش‌نشانی و خدمات ایمنی شهرداری تهران از مرگ مردی جوان درپی آتش گرفتن یک مغازه لاستیک فروشی در خیابان ستارخان خبر داد."/>
  </head>
  <body>
    <article>
      <h1>آتش‌سوزی مرگبار در خیابان ستارخان</h1>
      <address>
        <time datetime="2019-11-24T12:59:00+00:00">24 Nov 2019, 12:59</time>
      </address>
      <p>
        <i>سخنگوی سازمان آتش‌نشانی و خدمات ایمنی شهرداری تهران از مرگ مردی جوان درپی آتش گرفتن یک مغازه لاستیک فروشی در خیابان ستارخان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید جلال ملکی در این‌باره گفت: در ساعت 3:27 بامداد امروز حادثه حریق در یک واحد صنفی به سامانه 125 اطلاع داده شد که درپی آن ستاد فرماندهی، آتش‌نشانان دو ایستگاه را به محل حادثه واقع در ستارخان، خیابان افسر اعزام کرد.</p>
      <p>وی با اشاره به حضور عوامل آتش‌نشانی در محل افزود: با حضور آتش‌نشانان در محل که یک مغازه لاستیک فروشی به مساحت حدود 25 متر مربع بود، مشاهده شد که حریق تمام فضای داخلی این مغازه شامل همکف و نیم طبقه بالای آن به مساحت حدود 9 مترمربع را در برگرفته و تعداد زیادی لاستیک هم که در این مغازه قرار داشت کاملا در آتش سوخته است. همچنین اهالی محل که تا قبل از رسیدن آتش‌نشانان اقدام به بازکردن کرکره مغازه کرده بودند، اعلام کردند که یک نفر داخل مغازه حضور دارد.</p>
      <p>ملکی ادامه داد:‌ در همین راستا آتش‌نشانان با تقسیم شدن به دو گروه همزمان با اطفای حریق، اقدامات خود برای یافتن فرد محبوس را نیز آغاز کردند که دقایقی بعد با جسم بی‌جان مردی حدودا 19 ساله در نیم‌طبقه مغازه روبه‌روشدند که با تحویل وی به عوامل اورژانس مرگ این فرد تأیید شد.</p>
      <p>سخنگوی سازمان آتش‌نشانی و خدمات ایمنی شهرداری تهران با بیان اینکه علت اصلی مرگ باید از سوی پزشکی قانونی اعلام شود، گفت: شواهد حاکی از آن بود که این جوان به دلیل صدمات ناشی از سوختگی و خفگی جان خود را از دست داده است.</p>
      <p>وی با اشاره به اقدام آتش نشانان در اطفای حریق نیز اظهارکرد: عوامل آتش‌نشانی دقایقی بعد اقدام به اطفای حریق کرده و پس از ایمن‌سازی، در ساعت 5:29 محل را به عوامل انتظامی تحویل دادند. همچنین گروهی از کارشناسان آتش نشانی نیز تحقیقات خود برای یافتن چرایی وقوع حریق را آغاز کردند.</p>
    </article>
  </body>
</html>