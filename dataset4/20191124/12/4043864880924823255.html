<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/24/7232872/"/>
    <meta property="og:site_name" content="Українська правда"/>
    <meta property="article:published_time" content="2019-11-24T12:12:36+00:00"/>
    <meta property="og:title" content="Український моряк загинув під час шторму в Кельтському морі"/>
    <meta property="og:description" content="У Кельтському морі під час шторму загинув 57-річний український моряк."/>
  </head>
  <body>
    <article>
      <h1>Український моряк загинув під час шторму в Кельтському морі</h1>
      <address>
        <time datetime="2019-11-24T12:12:36+00:00">24 Nov 2019, 12:12</time>
      </address>
      <p>У Кельтському морі під час шторму загинув 57-річний український моряк.</p>
      <p><b>Джерело:</b> Благодійна організація "Фонд допомоги морякам <a href="https://www.facebook.com/assol.fund/photos/a.310796908943087/2699742263381861/?type=3&amp;theater">"Ассоль"",</a> заступник директора департаменту консульської служби МЗС України Василь Кирилич у коментарі УП</p>
      <p><b>Дослівно:</b> "Суховантаж ALMA під прапором Мальти зв'язався з MRCC Corsen, Франція, і запросив медичну допомогу для 57-річного українського моряка, що перебував у критичному стані.</p>
      <p>Травма була отримана в результаті шторму о 21:10 UTC 22 листопада в Кельтському морі, приблизно в 150 нм на захід від Бреста".</p>
      <p><b>Деталі:</b> Відзначається, що команду медпрацівників доставили на борт суховантажу вертольотом, о 01:40 23 листопада лікарі констатували смерть моряка.</p>
      <p>Судно перервало рейс з Великобританії на Кубу і попрямувало в Брест (Франція).</p>
      <p>Точна причина смертельного нещасного випадку невідома. Відзначається, що це може бути що завгодно, від удару хвилі до падіння або удару будь-яким важким предметом.</p>
      <p>Пізніше цю інформацію <b>підтвердили УП у консульській службі МЗС.</b></p>
      <p>Заступник директора департаменту консульської служби МЗС України Василь Кирилич повідомив, що у зв’язку з цим трагічним випадком консул невідкладно встановив контакт із судновласником, агентом судна, крюїнговою агенцією, а також поліцією.</p>
      <p>Наразі консул забезпечує необхідні у такій ситуації заходи.</p>
      <p>
        <b> </b>
      </p>
      <footer>Українська правда</footer>
    </article>
  </body>
</html>