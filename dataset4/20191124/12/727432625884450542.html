<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/enkle-grep-oker-boligprisen/71792067"/>
    <meta property="og:site_name" content="Dinside"/>
    <meta property="article:published_time" content="2019-11-24T12:00:00+00:00"/>
    <meta property="og:title" content="Enkle grep øker boligprisen"/>
    <meta property="og:description" content="Selge bolig? Så lett får du en høyere pris for den."/>
  </head>
  <body>
    <article>
      <h6 class="kicker">Øke verdien på bolig</h6>
      <h1>Enkle grep øker boligprisen</h1>
      <h2>Selge bolig? Så lett får du en høyere pris for den.</h2>
      <address><time datetime="2019-11-24T12:00:00+00:00">24 Nov 2019, 12:00</time> by <a rel="author">Linn Merete Rognø</a></address>
      <p>- Det handler om å skape en bolig ikke folk bare skal like, men en bolig folk skal forelske seg i. Da øker også lysten for å gi gode bud.</p>
      <p>Det sier Karianne Amlie, partner i Aktiv Eiendom, og programleder for Boligjakten på TV3.</p>
      <p>
        <b>Og for å få solgt boligen din til en høyest mulig pris, er det mye du selv kan fikse i forveien. Og best av alt: det er ganske enkelt.</b>
      </p>
      <h3>- Helheten som gjelder</h3>
      <p>Det er mange måter å friske opp boligen på for å gjøre den mer attraktiv på markedet, og derme øke dens verdi.</p>
      <p>Men hvor skal du egentlig begynne?</p>
      <p>Dan-Christian Jensen, daglig leder og eiendomsmegler hos Krogsveen på Hasle, forteller at det er selve helheten som gjelder. Du bør først sjekke hvordan boligen fremstår, og da kan du begynne utendørs:</p>
      <related>
        <a href="https://www.dinside.no/bolig/dette-badet-ble-nytt-pa-n-uke/71527492"/>
      </related>
      <p>- Er det en enebolig, tomannsbolig eller rekkehus, har førsteinntrykket av hvordan huset og tomten fremstår, mye å si. Derfor bør du sørge for en striglet hage og uteområde, råder Jensen.</p>
      <p>Så er det lønnsomt å sjekke hvordan selve fasaden fremstår, ifølge megleren.</p>
      <p>Videre vil det, i de aller fleste tilfeller, være lønnsomt å sjekke hvordan fasaden ser ut.</p>
      <p>- Er fasaden skitten, bør den vaskes. Hvis malingen har flasset av flere steder, bør du vurdere om trebordene skal skrapes og pusses, og deretter gis et malingsstrøk. Bruker du samme maling som da huset ble malt sist, må du nødvendigvis ikke male hele fasaden, sier Jensen.</p>
      <h3>Sjekk alle overflater</h3>
      <p>Mange som skal selge boligen sin, har begrensede midler og tid til å oppgradere boligen på en omfattende måte før de legger den ut for salg. Derfor gjelder det å gjøre det enklest mulig.</p>
      <related>
        <a href="https://www.dinside.no/bolig/oppussingen-som-ikke-lonner-seg/71544245"/>
      </related>
      <p>Da kan du begynne med å sjekke alle overflater i boligen, tipser Amlie og Jensen.</p>
      <p>- Flater og gulv er viktig for å skape en helhet, sier Amlie.</p>
      <p>Og glatte, fine overflater selger bra og koster ikke så mye å få til, mener Jensen.</p>
      <p>- Du bør sparkle over hull og sår i vegger og tak, og deretter male i en tidsriktig farge. Hvis utgangspunktet ikke er en glatt vegg, for eksempel en strietapet, bør du helsparkle, eventuelt bruke gipsplater, råder han.</p>
      <p>Amlie har også god erfaring med å male parketten hvis den ikke er moderne, forteller hun.</p>
      <figure>
        <img src="https://dbstatic.no/71793156.jpg?imageId=71793156&amp;width=1024&amp;height=615"/>
        <figcaption><b>FØR OPPGRADERING:</b> Stuen var koselig, men trengte en liten oppfriskning. Foto: Trond Walsøe. Vis mer</figcaption>
      </figure>
      <figure>
        <img src="https://dbstatic.no/71793161.jpg?imageId=71793161&amp;width=1024&amp;height=615"/>
        <figcaption><b>ETTER OPPGRADERING:</b> Slik så stuen ut etter oppgraderingen. Veggene og parketten er malt, spisebord og stoler er byttet ut, i tillegg er noen møbler og bilder fjernet og erstattet med andre for et ryddigere og mer stilrent uttrykk. Legg også merke til teppet, planter og puter i andre farger. Foto: Trond Walsøe. Vis mer</figcaption>
      </figure>
      <h3>Enkel oppgradering av kjøkken</h3>
      <p>Tenk selv på hva du ser etter når du er på visning. Ifølge Amlie er folk veldig opptatt av kjøkken og bad. Og når det gjelder kjøkken, er det flere kostnadseffektive grep du kan gjøre:</p>
      <related>
        <a href="https://www.dinside.no/bolig/alt-du-ma-vite-nar-du-skal-pusse-opp/71045304"/>
      </related>
      <p>- Hvis kjøkkenet har pene fronter men er for eksempel i feil farge og fremstår umoderne, kan skapene kan males om. Knotter eller eller beslag kan også byttes ut. Det alene kan gi inntrykk av et helt nytt kjøkken. Skapene kan du male selv eller levere til spraymaling for et perfekt resultat, tipser Amlie.</p>
      <p>Du kan også vurdere om benkeplaten trenger en oppfriskning, for den har mye å si for inntrykket av kjøkkenet, ifølge megleren.</p>
      <p>- Bytt den ut med en ny, eller beis den i en annen farge om det er en gammel benkeplate av tre, råder Amlie.</p>
      <p>Er flisene umoderne eller i en farge som ikke er moderne, kan disse også fint males med flismaling, tipser hun videre.</p>
      <figure>
        <img src="https://dbstatic.no/71793111.jpg?imageId=71793111&amp;x=0.15128593040847&amp;y=0&amp;cropw=97.276853252647&amp;croph=100&amp;width=643&amp;height=441"/>
        <figcaption><b>FØR OPPGARDERING:</b> Dette kjøkkenet ble frisket opp før boligen ble lagt ut for salg. Foto: Trond Walsøe. Vis mer</figcaption>
      </figure>
      <figure>
        <img src="https://dbstatic.no/71793132.jpg?imageId=71793132&amp;width=1024&amp;height=615"/>
        <figcaption><b>ETTER OPPGRADERING:</b> Her er skapfronter og fliser malt i hvitt. Så enkelt kan det gjøres. Foto: Trond Walsøe. Vis mer</figcaption>
      </figure>
      <h3>Friske opp badet</h3>
      <p>Som på kjøkkenet, kan du også fikse overflatene på skapene. Dette er det eneste du trenger å gjøre hvis badet ellers er kurant, mener Jensen.</p>
      <p>- Sliping av gulv med etterbehandling vil også være fornuftig i en del tilfeller, legger han til.</p>
      <p>En annen ting du kan gjøre, dersom badet er fullt funksjonelt men bare trenger en liten oppdatering uten at det koster så mye, tipser Amlie om mikrosement.</p>
      <p>- Dette kan fås i alle slags fargetoner. Og det er veldig trendy med betonglooken nå. Mikrosemtent tåler vann og kan legges oppå eksisterende fliser, forteller hun.</p>
      <figure>
        <img src="https://dbstatic.no/71793218.jpg?imageId=71793218&amp;width=1024&amp;height=615"/>
        <figcaption><b>MIKROSEMENT PÅ BADET:</b> Mikrosement gir et tøft og moderne preg på badet. Du kan legge mikrosement rett på de gamle flisene. Foto: Trond Walsøe. Vis mer</figcaption>
      </figure>
      <p>Har du råd til å bruke litt mer penger på en oppfriskning, kan du bytte ut baderomsinnredning dersom den er slitt, og få opp litt kul belysning, tipser Amlie.</p>
      <p>- På et lite bad er kanskje kostnaden 60.000 kroner, fremfor et helt nytt bad som koster 250.000 kroner, sier hun.</p>
      <h3>Lekre møbler på budsjett</h3>
      <p>En lekker innredning i boligen, skaper også et godt førsteinntrykk. Da hjelper det å bytte ut noen av møblene før visning, og det trenger ikke å koste all verden.</p>
      <p>De nye møblene tar du med deg videre til ditt neste hjem, så det er en investering for egen del uansett.</p>
      <p>- Du kan finne fine ting til en rimelig penge på billigkjeder som Ellos, Zara home eller HM Home. Dette er møbler og pynteting som er moderne i utseende og som ikke koster så mye. Her får du alt fra sengetøy, pyntegjenstander, blomsterpotter, lamper, stoler og bord, tipser Amlie.</p>
      <figure>
        <img src="https://dbstatic.no/71793174.jpg?imageId=71793174&amp;width=1024&amp;height=615"/>
        <figcaption><b>FØR OPPGRADERING:</b> Soverommet hadde i utgangspunktet en behagelig farge på veggene, men med noen enkle grep, ble rommet som nytt. Foto: Trond Walsøe. Vis mer</figcaption>
      </figure>
      <figure>
        <img src="https://dbstatic.no/71793186.jpg?imageId=71793186&amp;width=1024&amp;height=615"/>
        <figcaption><b>ETTER OPPGRADERING:</b> Ny farge på vegger og gulv, ny sengeramme, bort med skap, gardiner og den store stolen. Inn med minimalistiske og moderne møbler. Så ser soverommet hakket mer innbydende ut. Foto: Trond Walsøe. Vis mer</figcaption>
      </figure>
      <h3>Klar til visning</h3>
      <aside>Gi et godt førsteinntrykk<br/>Et godt førsteinntrykk av boligen, er gull på visning. Dan-Christian Jensen tipser: <br/>   •  Eiendommen må være ryddet og vasket. <br/>   •  Bor du i en boligblokk, ta en runde i trappeoppgangen og utenfor inngangen til blokken. <br/>   •  Hår i sluk eller hybelkaniner, gir et dårlig førsteinntrykk. <br/>   •  Har du peis, fyr i den på kalde dager, det skaper behagelig temperatur og lun stemning.</aside>
      <p>Når uteområde og selve boligen er oppgradert, skal det tas bilder til boligannonsen. Bildene av boligen ser hakket vassere ut på Finn.no hvis det for eksempel er lagt farge på veggene, så det lønner seg som regel alltid med et malingsstrøk i forkant, mener Amlie.</p>
      <p>På visningsdagen, må boligen leve opp til forventningene som er skapt på bildene. Amlie har derfor følgende tips:</p>
      <ul>
        <li>Boligen skal skinne til visning</li>
        <li>Ha det ryddig og rent</li>
        <li>Vinduer skal være vasket</li>
        <li>Det må være godt og varmt, fyr gjerne i peisen på kalde dager</li>
        <li>Friske blomster og planter er viktig</li>
        <li>Ikke glem at utearealer også må være ryddig</li>
      </ul>
      <related>
        <a href="https://www.dinside.no/bolig/slik-finner-du-skikkelige-fagfolk-til-oppussingen/70935148"/>
      </related>
    </article>
  </body>
</html>