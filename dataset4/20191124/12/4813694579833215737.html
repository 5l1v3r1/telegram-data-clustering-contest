<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348108.html"/>
    <meta property="og:site_name" content="&quot;אולי יש לישראל יתרון על סקוטלנד בגלל זהבי&quot;"/>
    <meta property="article:published_time" content="2019-11-24T12:42:00+00:00"/>
    <meta property="og:title" content="&quot;אולי יש לישראל יתרון על סקוטלנד בגלל זהבי&quot;"/>
    <meta property="og:description" content="ההגרלה הכי קשה? רן בן שמעון, שפגש את הסקוטים פעמיים עם קפריסין במוקדמות, מפתיע: &quot;הנבחרות בעלות סיכוי שווה&quot;. וגם: הדעה שלו על סערת נאתכו-בנין"/>
  </head>
  <body>
    <article>
      <h1>"אולי יש לישראל יתרון על סקוטלנד בגלל זהבי"</h1>
      <h2>ההגרלה הכי קשה? רן בן שמעון, שפגש את הסקוטים פעמיים עם קפריסין במוקדמות, מפתיע: "הנבחרות בעלות סיכוי שווה". וגם: הדעה שלו על סערת נאתכו-בנין </h2>
      <address><time datetime="2019-11-24T12:42:00+00:00">24 Nov 2019, 12:42</time> by <a rel="author">מאת גידי ליפקין</a></address>
      <figure>
        <img src="https://images.one.co.il/images/d/dmain/ms/gg1443475.jpg"/>
        <figcaption>רן בן שמעון. מכיר מקרוב (רויטרס)</figcaption>
      </figure>
      <p><b>רן בן שמעון</b> סגר ביום שלישי קמפיין נוסף עם נבחרת קפריסין, הפעם במקום הרביעי במוקדמות יורו 2020. כצפוי, נבחרות איכותיות יותר כמו בלגיה, רוסיה וסקוטלנד הקדימו את הנבחרת מהאי השכן.</p>
      <p>סקוטלנד סיימה במקום השלישי והוגרלה בפלייאוף על ההעפלה מול נבחרת ישראל ולמאמן יש תובנות על היריבה שעומדת בין הנבחרת לבין המשחק המכריע על העלייה מול נורבגיה או סרביה.</p>
      <figure>
        <img src="https://images.one.co.il/images/one/450_250/gg1443492.jpg"/>
        <figcaption>רן בן שמעון (סקיס, ההתאחדות הקפריסאית)</figcaption>
      </figure>
      <p>בשבת שעברה קפריסין ובן שמעון אירחו באצטדיון GSP בניקוסיה את סקוטלנד והפסידו לה 2:1. “זו נבחרת ביתית, מוטיבציונית, עם מספר שחקנים טובים בעמדות מסוימות, חלק קדמי מהיר בעל יכולות אישיות, שיטה שהיא 4:3:3 טהור עם שחקני קו מהירים והצטרפות מקו שני והגנה שלא לוקחת סיכונים. עדיין לא מומש כל הפוטנציאל שלהם”, ניתח בן שמעון.</p>
      <p><b>מה המפתח לעבור אותם?</b><br/>“האצטדיון הביתי שלהם הוא מקום שהאווירה בו מאוד ביתית. ומנגד היא לא נבחרת שמייצרת דומיננטיות או אינטנסיביות שקשה לעמוד מולן”.</p>
      <p><b>איך אתה חושב שנבחרת ישראל צריכה לשחק מולם? באיזו שיטה ומה הדגשים שצריכים להיות?</b><br/>”לא יכול לתת עצות לצוות הישראלי מאחר ולכל צוות גישה והבנה משלו, בטח לא בענייני שיטה וטקטיקה. רק להגיד שהרמה של שתי הנבחרות מאוד קרובה. זה משחק ששתי הנבחרות בעלות סיכוי שווה. לטעמי אולי אפילו יתרון קל לישראל בזכות ערן זהבי”.</p>
      <figure>
        <img src="https://images.one.co.il/images/one/450_250/gg1443478.jpg"/>
        <figcaption>ערן זהבי במשחק מול סקוטלנד (רויטרס)</figcaption>
      </figure>
      <p>בן שמעון התייחס גם ל<a href="https://www.one.co.il/Article/347900.html">עימות בין הקפטן ביברס נאתכו לקפטן לשעבר טל בנין</a>: “מאחר שאני לא נוכח ברשתות החברתיות רק מילה על ביברס נאתכו, ספורטאי ששבר כל מחסום שאי פעם עמד מולו, אדם שמייצג את כל סט הערכים והמוסר שאנחנו מצפים מהספורטאים שלנו. אני אישית מאוד מעריך ואוהב אותו, איש אמיץ ומדהים”. לסיום אמר: “בהצלחה לנבחרת ישראל בפלייאוף”.</p>
      <figure>
        <img src="https://images.one.co.il/images/one/450_250/gg1435583.jpg"/>
        <figcaption>נאתכו. "איש אמיץ ומדהים" (שחר גרוס)</figcaption>
      </figure>
    </article>
  </body>
</html>