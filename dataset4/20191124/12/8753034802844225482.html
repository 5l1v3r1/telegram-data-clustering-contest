<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/jdnake/tande-vant-sesongens-foerste-verdenscuprenn-for-en-revansje"/>
    <meta property="og:site_name" content="Aftenbladet"/>
    <meta property="article:published_time" content="2019-11-24T12:30:53+00:00"/>
    <meta property="og:title" content="Tande vant sesongens første verdenscuprenn: – For en revansje"/>
    <meta property="og:description" content="For sjette gang står Daniel André Tande på toppen av pallen i verdenscupen."/>
  </head>
  <body>
    <article>
      <h1>Tande vant sesongens første verdenscuprenn: – For en revansje</h1>
      <h2>For sjette gang står Daniel André Tande på toppen av pallen i verdenscupen.</h2>
      <address><time datetime="2019-11-24T12:30:53+00:00">24 Nov 2019, 12:30</time> by <a rel="author">Marius Dahl</a></address>
      <p>Med et andrehopp på 129 meter vant han rennet i Wisla.</p>
      <p>– For et svar, for en revansje for Tande, som har slitt så mye de siste sesongene, sa NRK-kommentator Ingrid Sørli Glomnes.</p>
      <p>– Han trykker til på kanten, får med seg hastigheten nedover. Jeg tror ingen kan slå dette. Dette var veldig imponerende, sa NRK-ekspert Johan Remen Evensen etter hoppet som sikret Tande seieren.</p>
      <h3>– Rått</h3>
      <p>Skader og sykdom har preget den 25 år gamle narvikingens karriere de siste sesongene.</p>
      <p>Da er det ikke rart at Johann André Forfang smilte over det lagkompisen presterte.</p>
      <ul>
        <li>
          <b>Leste du denne? <a href="https://www.aftenbladet.no/article/sa-Ad5zdA.html">Hopp-Norge jubler over historisk utvikling – gir «Lundby-effekten» æren</a></b>
        </li>
      </ul>
      <p>– Vi så han hadde tunge forhold ut, så han måtte gjøre jobben. Enn at han vant dette? Det er så rått og deilig, sier Forfang.</p>
      <p>Tromsø-væringen har ikke tvilt på at kompisen skulle komme tilbake fra en tung periode.</p>
      <h3>Første på to år</h3>
      <p>– Jeg tror han har vært trygg på at han skal tilbake. Han har selvtillit og gjort en real jobb med å komme tilbake, sier han.</p>
      <p>Forfang imponerte også i Polen og slo til med et godt andrehopp på 136 meter.</p>
      <p>– Det var vanvittig deilig. Det er bare å ta med seg til neste helg, sier Forfang.</p>
      <p>Tande har ikke vunnet et verdenscuprenn siden mars 2018, da han vant på hjemmebane i Holmenkollen.</p>
      <h3>– Godt å se</h3>
      <p>– Vi vet at han har det inne, så det er godt å se at han tar det ut når det gjelder som mest, sier Evensen.</p>
      <p>209.3 poeng holdt til seier foran japanske Yukiya Sato med 207,5 poeng. Daniel Huber fra Østerrike ble nummer tre.</p>
    </article>
  </body>
</html>