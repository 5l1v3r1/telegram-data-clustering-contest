<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-in-uttar-pradesh-allahabad-srn-hospital-doctor-pulled-patient-out-of-the-operation-theater-2865861.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T12:30:29+00:00"/>
    <meta property="og:title" content="शर्मनाक : खून नहीं मिला तो डॉक्टर ने मरीज को ऑपरेशन थिएटर से बाहर निकाला"/>
    <meta property="og:description" content="प्रयागराज के एसआरएन अस्पताल में ऑपेशन के लिए पहुंचे एक मरीज को उस वक्त बाहर कर दिया गया जब उसके परिजन एक यूनिट खून का इंतजाम नहीं कर सके। डॉक्टर के ऑपरेशन न करने पर मरीज की मां बिलख पड़ी। रोते हुए वह..."/>
  </head>
  <body>
    <article>
      <h1>शर्मनाक : खून नहीं मिला तो डॉक्टर ने मरीज को ऑपरेशन थिएटर से बाहर निकाला</h1>
      <address><time datetime="2019-11-24T12:30:29+00:00">24 Nov 2019, 12:30</time> by <a rel="author">हिन्दुस्तान संवाददाता।,प्रयागराज।</a></address>
      <p>प्रयागराज के एसआरएन अस्पताल में ऑपेशन के लिए पहुंचे एक मरीज को उस वक्त बाहर कर दिया गया जब उसके परिजन एक यूनिट खून का इंतजाम नहीं कर सके। डॉक्टर के ऑपरेशन न करने पर मरीज की मां बिलख पड़ी। रोते हुए वह भागकर डिप्टी अधीक्षक के कार्यालय में पहुंची। वह बेटे के ऑपरेशन की फरियाद करने लगी। इस पर उन्होंने किसी तरह एक यूनिट रक्त उपलब्ध कराया। </p>
      <p>प्रतापगढ़ के सांगीपुर इलाके के पूरब देउम निवासी उमाकांत का बेटा सत्यम शुक्ला (17) करीब हफ्तेभर पहले एक दुर्घटना में घायल हो गया था। उसके पैर में गंभीर चोटें आई थीं। रविवार से वह एसआरएन अस्पताल में भर्ती है। शनिवार को उसका ऑपरेशन होना था। उसे खून की कमी थी। परिजनों ने एक यूनिट खून का किसी तरह इंतजाम कराया, लेकिन इससे बात नहीं बनी। डॉक्टर ने एक और यूनिट खून लाने को कहा। </p>
      <h3>Read Also: <a href="https://www.livehindustan.com/uttar-pradesh/varanasi/story-wii-and-ngs-team-reach-kashi-to-test-micro-plastic-in-ganga-water-2865850.html">गंगाजल में माइक्रो प्लास्टिक की जांच करने काशी पहुंची WII और NGS की टीम, VIDEO</a></h3>
      <p>सत्यम की मां संगीता एसआरएन के ब्लड बैंक में पहुंची। लेकिन उसे खून नहीं मिला तो वह ओटी में पहुंची और डॉक्टर को इसकी जानकारी दी। खून का इंतजाम न होने पर डॉक्टर ने ऑपरेशन करने से इनकार कर उसे ऑपरेशन थिएटर से बाहर कर दिया। इस पर मां संगीता बिलख पड़ी। रोते हुए भागकर डिप्टी अधीक्षक गौतम त्रिपाठी के पास पहुंची और बेटे के ऑपरेशन के लिए फरियार करने लगी। बाद में डिप्टी एसआईसी गौतम त्रिपाठी ने ब्लड बैंक में बात कर किसी तरह खून दिलवाया, तब इलाज हुआ।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>   </p>
    </article>
  </body>
</html>