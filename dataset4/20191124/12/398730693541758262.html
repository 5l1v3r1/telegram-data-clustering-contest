<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/platt-fall-for-halfvarsson-i-sprinten-storkrasch-i-damloppet/"/>
    <meta property="og:site_name" content="DN.SE"/>
    <meta property="article:published_time" content="2019-11-24T12:15:41+00:00"/>
    <meta property="og:title" content="Platt fall för Halfvarsson i sprinten – storkrasch i damloppet"/>
    <meta property="og:description" content="Calle Halfvarsson trasslade till det för sig själv och föll i semifinalen i premiären i Gällivare. Olof Jonsson vann herrsprinten."/>
  </head>
  <body>
    <article>
      <h1>Platt fall för Halfvarsson i sprinten – storkrasch i damloppet</h1>
      <address><time datetime="2019-11-24T12:15:41+00:00">24 Nov 2019, 12:15</time> by <a rel="author" href="https://www.dn.se/av/lars-grimlund/" target="_blank">Lars Grimlund</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/24/6d3e647a-a464-4795-abb7-cf744b8380c2/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Calle Halfvarsson begrundar sitt öde, det blev platt fall i premiären i Gällivare.<cite>Foto: Fredrik Sandberg/TT</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/24/90d91097-776b-4567-89cd-b4e5a020453d/bigOriginal.jpg?interpolation=lanczos-none&amp;fit=inside%7C1010:568&amp;output-quality=80&amp;output-format=auto"/>
          <figcaption><b>Bild 2 av 2</b> Olof Jonsson firade segern med kullerbyttor: ”Det kom ganska spontant.”<cite>Foto: Fredrik Sandberg/TT</cite></figcaption>
        </figure>
      </slideshow>
      <p>
        <b>Calle Halfvarsson trasslade till det för sig själv och föll i semifinalen i premiären i Gällivare. Olof Jonsson vann herrsprinten före Martin Bergström.<br/>Damfinalen blev också en tilltrasslad historia som schweiziskan Nadine Fändrich vann.</b>
      </p>
      <p>Det blev ingen lyckad premiärhelg för Calle Halfvarsson.</p>
      <p>På söndagen var det meningen att han skulle revanschera sig för trettondeplatsen i fredagens tiokilometerslopp.</p>
      <p>Men det blev platt fall.</p>
      <p>Halfvarsson låg sist i sin semifinal i sprinten när han började ta sig uppåt i fältet. Men det dröjde inte länge förrän han låg på alla fyra i en uppförsbacke.</p>
      <p>– Jag ska försöka hålla mig borta från strul när världscupen börjar. Det var en klantig grej, säger Halfvarsson när han intervjuas i SVT. </p>
      <p>Teodor Peterson var favorit i finalen men Olof Jonsson från Trillevallen, som åkte utan fästvalla, visade klass och vann före Martin Bergström. Peterson slutade fyra.</p>
      <p><b>Jonssons glädje över segern</b> slutade med ett antal snygga kullerbyttor inför en jublande publik.</p>
      <p>– Det är det man längtat efter att få bjuda på, det kom ganska spontant, säger Jonsson till SVT.</p>
      <p><a href="https://www.dn.se/sport/oskar-svensson-skadad-missar-sprinten/">Oskar Svensson kom inte till start</a> på grund av skada.</p>
      <figure>
        <img src="https://cached-images.bonnier.news/cms30/UploadedImages/2019/11/24/fc1bedc4-af25-4e6a-9582-bf725af5de4a/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Fem svenskor kraschade i finalen i en kurva Johanna Hagström säger är ”feldoserad”.<cite>Foto: Fredrik Sandberg/TT</cite></figcaption>
      </figure>
      <p>I damernas final blev lite av plockepinn när samtliga fem svenska åkare fälldes av Moa Lundgren. Det var bara Nadine Fändrich, som låg sist, som gick fri. Schweiziskan föll också lite senare men kunde ändå åka i mål som segrare.</p>
      <p>Linn Svahn, 20-åring med snabba ben, var den stora överraskningen med sin andraplats.</p>
      <p>– Jag tror aldrig jag tidigare varit med om att alla i en final ramlat, det var min första seniortävling på riktigt, säger Svahn till SVT.</p>
      <p>Jonna Sundling, som vann världscupssprinten i Lillehammer och tog ytterligare två pallplatser förra säsongen, slutade trea.</p>
      <p>– Jag trodde att jag brutit skidorna men det gick bra, säger Sundling.</p>
      <p><b>Maja Dahlqvist, </b>som tillsammans med Stina Nilsson tog hem sprintstafetten i VM i Seefeld i februari, åkte ut i semifinalen då hon hamnade fyra bakom Jonna Sundling, Linn Svahn och Moa Lundgren.</p>
      <p>– Jag åkte så jävla dåligt, ingenting har stämt. Stressigt och dåligt, jag åker bedrövligt då går det inte fort, säger Dahlqvist som inte döljer sin besvikelse när hon intervjuas av SVT.</p>
      <p>Man kan inte annat än tycka synd om Johanna Hagström som var snabbast i kvalet och hade ett bra läge att ta sig till final då hon föll och så var den dagen förstörd.</p>
      <p>– Jag tänkte att jag inte skulle ramla, då ramlade jag. Jag är så jäkla besviken, den där kurvan är inte kul, den är feldoserad, säger Hagström.</p>
      <p>Det fattades ett par riktiga stjärnor i Gällivare. Stina Nilsson valde att avstå loppet då hon har problem med en axel, Nilsson satsar på världscupspremiären i finska Ruka på fredag. Hanna Falk, som opererat ryggen, kommer att vara borta under en längre tid.</p>
      <p><a href="https://www.dn.se/sport/fluorvalla-forbjuds-farliga-for-halsan/">Läs också: Fis förbjuder flourvalla</a> </p>
    </article>
  </body>
</html>