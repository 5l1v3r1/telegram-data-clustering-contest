<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301765/%D8%A8%D8%AD%D8%AB-%D8%A7%D8%B9%D8%AA%D8%B1%D8%A7%D8%B6-%D8%A8%D8%A7-%D8%A2%D8%B4%D9%88%D8%A8-%D9%85%D8%AA%D9%81%D8%A7%D9%88%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T12:54:23+00:00"/>
    <meta property="og:title" content="بحث اعتراض با آشوب متفاوت است"/>
    <meta property="og:description" content="ایسنا/آذربایجان شرقی استاندار آذربایجان شرقی با اشاره به اعتراض‌ها و آشوب‌های اخیر به بهانه گرانی بنزین گفت: بحث اعتراض با آشوب متفاوت است و آذربایجان بازهم ثابت کرد که سر ایران است و به نامحرمان اجازه آشوب نمی دهد."/>
  </head>
  <body>
    <article>
      <h6 class="kicker">استاندار آذربایجان شرقی:</h6>
      <h1>بحث اعتراض با آشوب متفاوت است</h1>
      <address>
        <time datetime="2019-11-24T12:54:23+00:00">24 Nov 2019, 12:54</time>
      </address>
      <p>ایسنا/آذربایجان شرقی استاندار آذربایجان شرقی با اشاره به اعتراض‌ها و آشوب‌های اخیر به بهانه گرانی بنزین گفت: بحث اعتراض با آشوب متفاوت است و آذربایجان بازهم ثابت کرد که سر ایران است و به نامحرمان اجازه آشوب نمی دهد.</p>
      <p>به گزارش ایسنا، محمدرضا پورمحمدی در همایش تبیین الگوی ایرانی اسلامی پیشرفت در دانشگاه تبریز، از انسان‌های بزرگی همچون شهدای هشت سال دفاع مقدس و شهدای مدافع وطن یاد کرد که با نثار خونشان عزت و اقتدار جمهوری اسلامی را به ما ارزانی داشتند.<br/><br/>وی گفت: امام راحل(ره) با بینش عمیق خود زمانی که منافقان و مارقین دستور انحلال ارتش را می دادند ایشان دستور تشکیل ارتش ۲۰ میلیونی را صادر کردند.<br/><br/>استاندار آذربایجان شرقی بسیج را منشاء خدمات بسیار ارزنده در کشور دانست و گفت: بامداد ۱۷ آبان وقتی زلزله ۵.۹ ریشتری آرامش مردم را به هم زد، بسیج در کمتر از نیم ساعت آنجا در محل حادثه بود و به داد آسیب دیدگان رسید.<br/><br/>وی با بیان اینکه اگر بسیجیان و نیروهای امدادی نبودند تلفات زیاد می شد، اظهار کرد: در هفته اول اسکان اضطراری و در هفته دوم اسکان موقت تمام شد و تا ۶ ماه آینده بازسازی کامل می شود.<br/>  <br/>پورمحمدی با بیان اینکه در ۴۰ سال گذشته دشمنان تلاش های مذبوحانه ای کردند تا سدی برای پیشرفت کشور باشند، افزود: کسانی که آب به آسیاب دشمن بریزند با پاسخ مردم مواجه خواهند شد.<br/> <br/>وی با بیان اینکه درایت رهبری و هوشیاری مردم توطئه‌ها را خنثی کرد، گفت: دشمن پس از امتحان همه راه ها تحریم را در پیش گرفت در صورتی که اگر به واقع دوستدار مردم ایران بودند تحریم نمی کردند.<br/> <br/>استاندار آذربایجان شرقی با بیان اینکه با محدود کردن اینترنت، دشمنان بیشتر ناراحت شدند، چون نمی توانند به اهداف شان برسند، خاطرنشان کرد: به بهانه گرانی درصدد ایجاد شکاف بین مردم هستند در حالی که این تلاش های مذبوحانه ملت را بیدارتر می کند.<br/> <br/>وی اظهار کرد: بودجه سال ۱۳۹۹ بر اساس اقتصاد بدون نفت بسته می شود و بودجه بندی بر اساس اقتصاد بدون نفت باید خیلی پیشتر از این‌ها عمل می شد.<br/> <br/>پورمحمدی با بیان اینکه گرانی و مشکلات در همه جای دنیا است و ما باید با همت عالی بر مشکلات غلبه کنیم، گفت: این که کار مردم در ادارات خوب راه نمی افتد، گله ای است باید با گوش جان شنید.<br/> <br/>به گزارش روابط عمومی استانداری آذربایجان شرقی، استاندار آذربایجان شرقی با بیان اینکه آسیب زمانی بیشتر خواهد شد که مردم را از دست بدهیم، افزود: مردم ولی نعمت ما هستند و این انقلاب را مردم با پای برهنه به دست آورده‌اند و باید در ادارات تکریم بشوند.<br/> <br/>پورمحمدی خاطرنشان کرد: ما در جنگ تمام عیار اقتصادی هستیم و همه باید دست در دست هم دهیم تا به سلامت از این چالش عبور کنیم.</p>
      <p>انتهای پیام</p>
    </article>
  </body>
</html>