<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/eskisehirde-satirli-saldiriya-ugrayan-ayse-tugba-arslan-oldu-1393327"/>
    <meta property="og:site_name" content="Karar.com"/>
    <meta property="article:published_time" content="2019-11-24T12:31:00+00:00"/>
    <meta property="og:title" content="Eskişehir'de satırlı saldırıya uğrayan Ayşe Tuğba Arslan öldü"/>
    <meta property="og:description" content="Eskişehir'de 1,5 ay önce boşandığı eşi tarafından satırla ağır yaralanan Ayşe Tuğba Arslan tedavi gördüğü hastanede hayatını kaybetti. Arslan'ın cenazesi yarın Eskişehir'de toprağa verilecek. Kızının ölümüne isyan eden baba Serdar Arslan"/>
  </head>
  <body>
    <article>
      <h1>Eskişehir'de satırlı saldırıya uğrayan Ayşe Tuğba Arslan öldü</h1>
      <address>
        <time datetime="2019-11-24T12:31:00+00:00">24 Nov 2019, 12:31</time>
      </address>
      <p>
        <b>Eskişehir'de 1,5 ay önce boşandığı eşi tarafından satırla ağır yaralanan Ayşe Tuğba Arslan tedavi gördüğü hastanede hayatını kaybetti. Arslan'ın cenazesi yarın Eskişehir'de toprağa verilecek. Kızının ölümüne isyan eden baba Serdar Arslan "Kızım planlı bir cinayete kurban gitti" dedi.</b>
      </p>
      <p>Eskişehir'de 1,5 ay önce boşandığı eşi tarafından satırla ağır yaralanan kadın tedavi gördüğü hastanede yaşamını yitirdi.</p>
      <p>Eskişehir Osmangazi Üniversitesi (ESOGÜ) Tıp Fakültesi Hastanesi Beyin Cerrahi Yoğun Bakım Ünitesinde 44 gündür tedavisi süren Ayşe Tuğba Arslan (45) müdahalelere rağmen kurtarılamadı.</p>
      <p>Arslan'ın cenazesinin yarın Eskişehir'de toprağa verilecek.</p>
      <p>
        <b>"KIZIM PLANLI BİR CİNAYETE KURBAN GİTTİ"</b>
      </p>
      <p>Öldürülen Ayşe Tuğba Arslan'ın babası Serdar Arslan, hastane morgu önünde gazetecilere yaptığı açıklamada, kızının planlı bir cinayete kurban gittiğini söyledi.</p>
      <p>Saldırı öncesi yaşananlara değinen Arslan "Kızım arkadaşıyla gezerken, olaydan bir gün önce otomobille önünü kesip laf atmışlar. 'Sizi öldüreceğiz' diye bağırmışlar. Farklı arabalarla kızımı takip etmiş" dedi.</p>
      <p>Arslan, Yalçın Ö'nün, kızını satır darbesiyle yere düşürdükten sonra vurmaya devam ettiğini öne sürdü.</p>
      <p>Eski damadı tarafından tehdit edildiğini savunan Arslan, şöyle konuştu: "Benim canım yandı. Canımızın, canını yakanların Allah belasını versin. Genç yaşta kızım gitti benim. Bu kadar kin olur mu? Bir insana bu kadar kıyılır mı? Düşene vurulur mu? Savaşta bile olsan, düşmanın bile olsa düşene vurulur mu?' Bir ayda bir sürü kadın ölüyor, bunlar ana ya. Analar olmazsa biz olmayız. Buna kim 'dur' diyecek. Bugün benim kızım, yarın öbürünün kızı. Bu millete ne oldu, kimin canı yanacak, buna kim dur diyecek?"</p>
      <p>
        <b>NE OLMUŞTU?</b>
      </p>
      <p>Vişnelik Mahallesi'ndeki bir anaokulunda yardımcı personel çalışan iki çocuk annesi Ayşe Tuğba Arslan, 11 Ekim'de mesai bitiminde evine dönerken 6 ay önce boşandığı Yalçın Ö.'nün (52) saldırısına uğramıştı. Eski eşini satırla yaralayan Yalçın Ö, kaçmaya çalışırken çevredekiler tarafından darbedilmişti. Ağır yaralanan kadın hastaneye kaldırılmış, iki gün süren tedavisinin ardından gözaltına alınan Yalçın Ö. ise tutuklanmıştı.</p>
      <p>
        <b>ESKİŞEHİR/AA</b>
      </p>
      <related>
        <a href="https://www.karar.com/guncel-haberler/yasadigin-sehirde-neler-oluyor-tikla-ogren-386780"/>
      </related>
    </article>
  </body>
</html>