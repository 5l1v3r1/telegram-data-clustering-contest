<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/exercitii-simple-pentru-a-ti-creste-atentia-si-concentrarea-148860.html"/>
    <meta property="og:site_name" content="Timpul.md"/>
    <meta property="article:published_time" content="2019-11-24T12:15:00+00:00"/>
    <meta property="og:title" content="Exerciţii simple pentru a-ţi creşte atenţia şi concentrarea"/>
    <meta property="og:description" content="Multitudinea de informaţii la care suntem expuşi zilnic, la care se adaugă folosirea intensivă a diferitelor dispozitive tehnologice, precum smartphone-urile, au ca efect advers şi scăderea..."/>
  </head>
  <body>
    <article>
      <h1>Exerciţii simple pentru a-ţi creşte atenţia şi concentrarea</h1>
      <address>
        <time datetime="2019-11-24T12:15:00+00:00">24 Nov 2019, 12:15</time>
      </address>
      <p>Multitudinea de informaţii la care suntem expuşi zilnic, la care se adaugă folosirea intensivă a diferitelor dispozitive tehnologice, precum smartphone-urile, au ca efect advers şi scăderea atenţiei şi a capacităţii de concentrare a oamenilor. Foarte mulţi indivizi se confruntă cu această situaţie, iar o serie de studii ştiinţifice au demonstrat că adulţii sănătoşi nu sunt capabili să se concentreze pe o sarcină mai mult de 20 de minute.</p>
      <p>Atenţia şi capacitatea de concentrare nu sunt importante doar pentru îndeplinirea sarcinilor de la serviciu, de ele depinde şi păstrarea capacităţii noastre cognitive pentru timp îndelungat.</p>
      <p>Din fericire, cercetăriile ştiinţifice au identificat câteva modalităţi eficiente de a ne creşte capacitatea naturală de concentrare pentru perioade mai îndelungate de timp şi pentru a preveni, în acest fel, îmbătrânirea prematură a creierului.</p>
      <p>Mai jos găsiţi câteva modalităţi şi exerciţii care te ajută să fii mai atent şi mai concentrat pe lucrurile pe care le faci la muncă sau în viaţa de zi cu zi.</p>
      <p><b>Structurează-ţi munca pentru a-ţi creşte concentrarea<br/></b><br/>În primul rând, ceea ce trebuie să ştii este că atenţia este văzută de psihologi şi de alţi specialişti precum un muşchi (cu cât o foloseşti mai mult, cu atât ea se dezvoltă, cu cât o foloseşti mai puţin, ea scade). Studiile au arătat că pentru refacerea „muşchiului” atenţiei este nevoie să stabileşti sesiuni de lucru cu pauze regulate între ele.</p>
      <p>Analizarea a 5,5 milioane de înregistrări zilnice despre angajaţii care lucrau la birou în diverse companii din SUA şi care foloseau computerele a scos la iveală că primii 10% cei mai productivi angajaţi lucrau în medie 52 de minute înainte de a face o pauză de 17 minute.</p>
      <p>Dacă 52 de minute înseamnă prea mult pentru tine, poţi să începi cu sesiuni de 20 de minute de muncă, urmate de cinci minute de pauză.</p>
      <p><b>Creează o listă cu lucruri interzise<br/></b><br/>Metode de distragere a atenţiei sunt peste tot, iar cercetătorii au descoperit că unui individ îi ia, în medie, circa 25 de minute pentru a-şi recăpăta atenţia după ce a fost distrat. Pentru a evita aceste situaţii, o soluţie uşoară este de a crea o listă. De fiecare dată când simţi nevoia să îţi verifici telefonul, reţelele sociale, precum Facebook, sau de a urma vreun gând aleatoriu care îţi vine în minte în acel moment, notează-le pe hârtie. Potrivit oameniilor de ştiinţă, simplul act de a transfera pe hârtie ceea ce îţi trece prin minte îşi va permite să rămâi concentrat pe sarcina pe care o ai de realizat.</p>
      <p><b>Citeşte încet cărţile lungi<br/></b><br/>Unii oameni se concentrează pe citirea unor cărţi scurte sau a conţinuturilor online, care în marea lor majoritate sunt scurte. O serie de studii au evidenţiat faptul că citirea unui conţinut scurt a afectat considerabil capacitatea de concentrare şi a antrenat mintea umană să caute doar răspunsuri rapide în loc să exploreze concepte mai complexe. Astfel, nu te limita doar la articole şi cărţi cu pagini puţine. Citeşte lucrări de mari dimensiuni şi fă-o încet, pentru a asimila informaţia şi a-ţi creşte puterea de concentrare, graba te va face neatent.</p>
      <p><b>Încearcă aceste exerciţii de concentrare vechi de un secol<br/></b><br/>Scăderea capacităţii de atenţie a oamenilor nu este doar o problemă a zilelor de astăzi, pe fondul avansului tehnologic masiv. În cartea „Puterea de concentrarea” („The Power of Concentration”), publicată în 1918 de celebrul avocat şi publicist american William Walker Atkinson (unul dintre pionierii mişcării „Gândirea Nouă”), se făceau o serie de recomandări pentru creşterea duratei de atenţie a unei persoane. Mai jos găsiţi trei astfel de exerciţii care, deşi pot părea pe alocuri ciudate, s-au dovedit a avea efecte benefice asupra capacităţii de atenţie şi concentrare:</p>
      <p><i>stai liniştit pe un scaun timp de 15 minute;<br/>concentrează-te să îţi deschizi şi închizi încet pumnii pentru cinci minute;<br/>urmăreşte secundarul de la ceas pentru cinci minute.<br/></i><br/><b>Meditează în fiecare zi<br/></b><br/>Potrivit unei cercetări din 2012, realizate de cercetători de la Universitatea Washington, între 10 şi 20 de minute de meditaţie zilnică pot îmbunătăţi semnificativ concentrarea şi mărirea timpilor de atenţie, iar acest lucru se vede doar după câteva zile.</p>
      <p><b>Exerciţiile fizice cresc atenţia<br/></b><br/>Efectuarea de exerciţii fizice în mod frecvent ajută creierul să ignore factorii perturbatori. Un studiu realizat în trecut de Universitatea din Illinois (SUA) a scos la iveală faptul că studenţii care au efectuat exerciţii fizice moderate înaintea unui test, prin care le-au fost măsuraţi timpii de atenţie, au înregistrat rezultate mult mai bune decât cei care nu au făcut aceste exerciţii.</p>
      <p><b>Fii un bun ascultător<br/></b><br/>În unele cazuri, într-o conversaţie, indivizii nu au răbdare ca interlocutorii lor să îşi termine ideile şi intervin peste ei, iar acest lucru, dincolo de faptul că este nepoliticos, are un efect advers şi asupra capacităţii de concentrare. Astfel, în timp ce vorbeşte cineva, ascultă-l cu atenţie până termină, aprobă-l dând din cap sau folosind cel mult cuvinte scurte precum „da” sau „am înţeles”. Acest lucru va arăta că eşti un bun ascultător, dar îţi va antrena şi mintea pentru a te putea concentra pe persoana din faţa ta.</p>
    </article>
  </body>
</html>