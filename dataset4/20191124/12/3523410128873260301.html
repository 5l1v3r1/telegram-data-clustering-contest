<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641782/%D8%B3%D8%A7%D8%B1%D9%82%D8%A7%D9%86-%D8%B3%D8%AA%D8%A7%D8%B1%D9%87%E2%80%8C%D8%AF%D8%A7%D8%B1-%D9%85%DB%8C%E2%80%8C%D8%B4%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-24T12:22:00+00:00"/>
    <meta property="og:title" content="«سارقان» ستاره‌دار می‌شوند"/>
    <meta property="og:description" content="معاون مبارزه با سرقت پلیس آگاهی ناجا از ستاره‌دار شدن سارقان خبر داد و گفت: در مجموعه پلیس تخصصی سارقان کیف‌قاپ و موبایل قاپ و سارقان به عنف مشخص..."/>
  </head>
  <body>
    <article>
      <h1>
        <a href="https://www.bultannews.com/fa/news/641782/%D8%B3%D8%A7%D8%B1%D9%82%D8%A7%D9%86-%D8%B3%D8%AA%D8%A7%D8%B1%D9%87%E2%80%8C%D8%AF%D8%A7%D8%B1-%D9%85%DB%8C%E2%80%8C%D8%B4%D9%88%D9%86%D8%AF">«سارقان» ستاره‌دار می‌شوند</a>
      </h1>
      <h2>معاون مبارزه با سرقت پلیس آگاهی ناجا از ستاره‌دار شدن سارقان خبر داد و گفت: در مجموعه پلیس تخصصی سارقان کیف‌قاپ و موبایل قاپ و سارقان به عنف مشخص...</h2>
      <address><time datetime="2019-11-24T12:22:00+00:00">24 Nov 2019, 12:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «سرهنگ رضا موذن» معاون مبارزه با سرقت پلیس آگاهی ناجا درباره وقوع جرائمی مانند سرقت گفت: از ابتدای سال تاکنون تقریبا با کاهش ۱۷ درصدی در کل سرقت‌ها اعم از سرقت‌های خرد و بزرگ مواجه بوده‌ایم.</p>
      <p>وی ادامه داد: با توجه به ایجاد قرارگاه سرقت که کماکان نیز تا پایان سال پیگیر آن هستیم جلوی سرعت رشد سرقت را گرفته‌ایم. در مجموع هم با کاهش وقوع سرقت مواجه بودیم و هم ۲۲ درصد افزایش کشفیات را داشتیم؛ یعنی ما در کشفیات نیز تلاش‌هایمان را بیشتر کرده‌ایم تا بتوانیم احساس امنیت بیشتری به مردم بدهیم.</p>
      <p>معاون مبارزه با سرقت پلیس آگاهی ناجا درباره جرائمی مانند کیف‌قاپی و موبایل قاپی خاطرنشان کرد: یکی از موضوعاتی که در وقوع سرقت بسیار اهمیت دارد، این است که مالباختگان کاملا به هشدارها بی‌توجه هستند و همیشه در این اتفاقات سهل‌انگاری و بی‌توجهی مال باخته به وضوح مشخص است. در حالی که ما به طور مداوم هشدار می‌دهیم که در مسیرهای امن از تلفن همراه استفاده کنند و گوشی مشخص نباشد، اما باز هم متاسفانه بی‌دقتی‌هایی دیده می‌شود.</p>
      <p>سرهنگ موذن تصریح کرد: در مجموعه پلیس تخصصی سارقان کیف‌قاپ و موبایل قاپ و سارقان به عنف مشخص شده‌اند و ما این سارقان را ستاره‌دار کردیم و سارقان مورد هدف ما هستند و ما چه در حوزه انتظامی و چه در حوزه تشکیل پرونده و ارجاع به مرجع قضایی با شدت بیشتری با این افراد برخورد خواهیم کرد.</p>
      <p>وی در بخش دیگری از صحبت‌هایش درباره نگهداری طلا و ارز در منزل گفت: متاسفانه تا این روند ادامه داشته باشد ما با موضوعات مانند سرقت از منازل مواجه خواهیم بود البته همانطور که گفتم در حوزه پیشگیری و اعلام هشدار آگاه‌سازی‌هایی انجام داده‌ایم، اما تا زمانی که این فضا و فرصت برای سارقان در منازل با نگهداری طلا و پول ایجاد شود ما شاهد سرقت‌ منازل خواهیم بود.</p>
      <p>معاون مبارزه با سرقت پلیس آگاهی ناجا تاکید کرد: ما از مردم می‌خواهیم طلا و پول‌های خود را در منازل نگهداری نکنند و یا هنگام خروج از منزل طلا و پول را از منزل خارج کرده و به صندوق امانت بسپارند.</p>
    </article>
  </body>
</html>