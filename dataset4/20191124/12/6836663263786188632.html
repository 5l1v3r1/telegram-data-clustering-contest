<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/obchod-a-sluzby/alza-cz-letos-ocekava-rekordni-obrat-atakovat-bude-hranici-30-miliard-korun-1364486"/>
    <meta property="og:site_name" content="E15.cz"/>
    <meta property="article:published_time" content="2019-11-24T12:38:00+00:00"/>
    <meta property="og:title" content="Alza.cz letos očekává rekordní obrat. Atakovat bude hranici 30 miliard korun"/>
    <meta property="og:description" content="Největší český e-shop Alza.cz plánuje do konce roku rozšířit po celé republice síť schránek pro vyzvednutí zboží a testuje doručování přímo do vozů zákazníků. Obrat Alzy by mohl letos dosáhnout 30 miliard Kč, o 20 procent více než loni. Uvedl to místopředseda představenstva firmy Tomáš Havryluk."/>
  </head>
  <body>
    <article>
      <h1>Alza.cz letos očekává rekordní obrat. Atakovat bude hranici 30 miliard korun</h1>
      <address><time datetime="2019-11-24T12:38:00+00:00">24 Nov 2019, 12:38</time> by <a rel="author">ČTK</a></address>
      <p>
        <b>Největší český e-shop Alza.cz plánuje do konce roku rozšířit po celé republice síť schránek pro vyzvednutí zboží a testuje doručování přímo do vozů zákazníků. Obrat Alzy by mohl letos dosáhnout 30 miliard Kč, o 20 procent více než loni. Uvedl to místopředseda představenstva firmy Tomáš Havryluk.</b>
      </p>
      <p>„Obrat roste i v Maďarsku, kde loni činil rekordní miliardu korun, a letos útočí na 1,7 miliardy korun,“ uvedl. Podle něho je cílem českého internetového obchodu na maďarském trhu vystoupat ze čtyřky na první místo. Uvažuje ale i o expanzi do Rumunska, Polska a Bulharska. Příští sobotu oslaví firma 25 let od založení.</p>
      <p>E-shop má podle Havryluka několik zdrojů růstu. Prvním je poskytnout co nejlepší produkty zákazníkovi, druhým expanze do Evropy a třetím jsou služby jako přidaná hodnota. „Byznys model nelze postavit jen na tom, že levně nakoupím, se slevou prodám a nic navíc nepřidám. Snažíme se proto na Alzu víc koukat jako na kuchyni v dobré restauraci, kam se kupují kvalitní suroviny, ze kterých se pak vaří skvělé služby,“ řekl.</p>
      <related>
        <a href="https://www.e15.cz/byznys/obchod-a-sluzby/dvojka-na-trhu-on-line-prodeje-elektroniky-firma-czc-vykazala-rekordni-obrat-1362910"/>
      </related>
      <p>Alza plánuje podle Havryluka aktuálně rozšířit po celé republice síť výdejních míst o 100 nových AlzaBoxů, schránek pro vyzvednutí zboží, aby jich bylo do Vánoc v provozu minimálně 200. Rozšířit chce ale i „Prodejny budoucnosti“, zatím má tři. V Německu a Rakousku, kam nedávno vstoupila, by ráda konkurovala americkému e-shopu Amazon. Alza také v Česku testuje doručování přímo do vozů zákazníků.</p>
      <p>V posledních letech firma roste o 20 procent téměř každoročně a Havryluk věří, že se trend podaří nadále udržet. Firmu s 2500 zaměstnanci založil podnikatel a miliardář Aleš Zavoral. Vlastní ji skupina investorů, kteří ji ovládají přes holdingovou společnost L.S. Investments Limited sídlící na Kypru. Daně ale odvádí v ČR. Akcionáři jsou však stále neznámí.</p>
      <table bordered="">
        <tr>
          <td colspan="2">Roční obraty Alza.cz za posledních pět let </td>
        </tr>
        <tr>
          <td>
            <b>Rok</b>
          </td>
          <td>
            <b>Obrat v miliardách korun bez DPH</b>
          </td>
        </tr>
        <tr>
          <td>2014</td>
          <td>11,5</td>
        </tr>
        <tr>
          <td>2015</td>
          <td>14,3</td>
        </tr>
        <tr>
          <td>2016</td>
          <td>17,4</td>
        </tr>
        <tr>
          <td>2017</td>
          <td>20,9</td>
        </tr>
        <tr>
          <td>2018</td>
          <td>25,0</td>
        </tr>
        <tr>
          <td>odhad 2019</td>
          <td>30,0</td>
        </tr>
      </table>
      <p>Zdroj: Výroční zprávy firmy</p>
      <related>
        <a href="https://www.e15.cz/byznys/obchod-a-sluzby/konflikt-mezi-e-shopem-alza-a-srovnavacem-heureka-rozcisl-soud-1361336"/>
      </related>
      <related>
        <a href="https://www.e15.cz/kryptomeny/kicom-bitcoinem-se-da-platit-na-vice-mistech-nez-si-jeho-kritici-mysli-1363893"/>
      </related>
      <related>
        <h4>Související články</h4>
        <a href="https://www.e15.cz/byznys/obchod-a-sluzby/zoot-prestal-splacet-jeho-dluhy-skupuje-natland-1355471"/>
        <a href="https://www.e15.cz/video/15-otazek-pro/nejlepsi-investice-jsou-do-zdravi-a-vzdelani-rika-tomas-havryluk-z-predstavenstva-alzy-1359570"/>
        <a href="https://www.e15.cz/byznys/obchod-a-sluzby/ceske-e-shopy-loni-opet-trhaly-rekordy-pomohlo-jim-hlavne-silne-predvanocni-obdobi-1355131"/>
        <a href="https://www.e15.cz/byznys/prumysl-a-energetika/ceska-zbrojovka-si-na-pomoc-s-expanzi-v-usa-zalozila-firmu-1355716"/>
        <a href="https://www.e15.cz/byznys/obchod-a-sluzby/rozchod-heureky-a-alzy-skoncil-u-soudu-1355635"/>
      </related>
    </article>
  </body>
</html>