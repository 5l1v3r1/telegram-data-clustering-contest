<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013080/%D8%A8%D8%B1%D8%A2%D9%88%D8%B1%D8%AF%D9%87-%DA%A9%D8%B1%D8%AF%D9%86-%D8%A7%D9%86%D8%AA%D8%B8%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84%DB%8C-%D9%87%D8%A7-%D8%A2%D8%B3%D8%A7%D9%86-%D9%86%DB%8C%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T12:51:04+00:00"/>
    <meta property="og:title" content="برآورده کردن انتظار استقلالی‌ها آسان نیست"/>
    <meta property="og:description" content="مدافع کروات استقلال گفت: همان روزهای ابتدایی که با پیشنهاد آمدن به استقلال روبه‌رو شدم، فهمیدم باشگاه کوچکی نیست و یکی از معروف‌ترین تیم‌های قاره آسیا و ایران قرار است تیم آینده من باشد."/>
  </head>
  <body>
    <article>
      <h1>برآورده کردن انتظار استقلالی‌ها آسان نیست</h1>
      <h2>میلیچ:</h2>
      <address>
        <time datetime="2019-11-24T12:51:04+00:00">24 Nov 2019, 12:51</time>
      </address>
      <p>
        <i>مدافع کروات استقلال گفت: همان روزهای ابتدایی که با پیشنهاد آمدن به استقلال روبه‌رو شدم، فهمیدم باشگاه کوچکی نیست و یکی از معروف‌ترین تیم‌های قاره آسیا و ایران قرار است تیم آینده من باشد.</i>
      </p>
      <p>به گزارش مشرق، یکی از دو خرید خارجی <b>استقلال </b>در تابستان <b>هروویه میلیچ </b>مدافع کروات بود. بازیکنی چپ‌پا که به امید برطرف کردن ضعف‌های این تیم در پست کلیدی مد نظر استراماچونی با سر و صدای زیاد به تهران آمد و پیراهن یکی از دو تیم پرطرفدار پایتخت را بر تن کرد. میلیچ در روز‌های ابتدایی عملکرد خوبی از خود نشان نداد، اما رفته رفته همچون استقلال جا افتاد و با بازی‌های خوب خود حالا به انتخاب اول سرمربی ایتالیایی در پست بال چپ تبدیل شده است. در شرایطی که نتایج خوب استقلال در هفته‌های گذشته نگاه‌ها به این تیم را تغییر داده است مدافع چپ کروات این تیم از جاه‌طلبی و رؤیا‌های بزرگی صحبت کرد که استقلالی‌ها در پی آن هستند. <br/><b>از ورود پرسر و صدا به تهران تا جا افتادن در ترکیب اصلی، به نظر راه طولانی‌ای بود؟</b><br/>خیلی طولانی و طاقت‌فرسا بود. اصلاً دوست ندارم به آن روز‌ها فکر کنم چه رسد که بخواهم دوباره تجربه اش کنم (با خنده) به هر حال تغییر تیم آن هم از کشوری به کشور دیگر تبعاتی دارد که باید خودت را برای رویارویی با آن‌ها آماده کنی، اما اعتراف می‌کنم در بین تمام جابه‌جایی‌هایی که در فوتبال حرفه‌ای داشتم آمدن به استقلال خیلی متفاوت و غیر منتظره بود. <br/><b>از چه نظر؟</b><br/>همان روز‌های ابتدایی که با پیشنهاد آمدن به استقلال روبه‌رو شدم، فهمیدم باشگاه کوچکی نیست و یکی از معروف‌ترین تیم‌های قاره آسیا و ایران قرار است تیم آینده من باشد. جدا از اتفاقی که در بدو ورود به تهران رخ داد و باعث شد به دبی بروم بعد از اضافه شدن به تیم خیلی زود باید برای استقلال بازی می‌کردم که همین امر شرایط را کمی سخت کرد، چون نه شناختی از فوتبال ایران داشتم و نه می‌دانستم چگونه باید خودم را با تیم و شرایط زندگی در تهران وفق بدهم. تازه از این بدتر باید انتظاراتی که طرفداران از بازیکن خارجی داشتند را برآورده می‌کردم که این سخت‌ترین قسمت ماجرا بود.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013016/%DA%86%D8%B1%D8%A7-%D8%AF%D8%A7%D9%86%D8%B4%DA%AF%D8%B1-%D8%A7%D8%B2-%D9%84%DB%8C%D8%B3%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%AE%D8%B7-%D8%AE%D9%88%D8%B1%D8%AF">چرا دانشگر از لیست <i>استقلال</i> خط خورد؟</a>
      </blockquote>
      <p><b>الان، اما اوضاع بهتر شده است؟</b><br/>بله، خیلی بهتر شده و شک ندارم از این هم بهتر می‌شود. البته باید بگویم برخورد و استقبالی که مجموعه تیم از من داشتند خیلی به کمکم آمد به خصوص از جانب بزرگان تیم که با آغوش باز از من استقبال کردند. <br/><b>حضور استراماچونی و دستیارانش چطور، به هر ترتیب تو سال‌ها در فوتبال ایتالیا سابقه بازی داشتی و آن‌ها تو را می‌شناختند؟</b><br/>مهم‌ترین دلیل قبول پیشنهاد استقلال خود استراماچونی بود. خوب می‌دانستم او چه افکاری دارد و به همین خاطر ترسی از این بابت نداشتم، اما وفق یافتن با ایران و زندگی متفاوتی که به نسبت سال‌های طولانی حضور در اروپا داشتم کار را کمی سخت کرد. <br/><b>برخورد طرفداران چطور بود؟</b><br/>یکی از سخت‌ترین قسمت‌های چالش بازی در استقلال برآورده کردن انتظاراتی است که طرفداران از من داشتند. شنیده بودم خرید‌های خارجی این تیم در یکی، دو سال گذشته عملکرد قابل قبولی نداشتند از همین‌رو ترس این را داشتم که نگاهی همچون آن خرید‌ها به من هم داشته باشند. شاید به این دلیل روز‌های ابتدایی استرس و اضطراب داشتم، اما رفته رفته اوضاع بهتر شد و من هم سعی کردم با رسیدن به فرم مطلوب این انتظارات که برآورده کردن آن چندان هم آسان نبود را برآورده کنم. <br/><b>بعد از شروع تلخ حالا استقلال روی نوار برد گام برمی‌دارد، این روند ادامه خواهد داشت؟</b><br/>هدف ما این است از تیم فعلی بهتر شویم. نمی‌گویم مشکلات نیست، اما ما تیمی هستیم جاه‌طلب با رؤیا‌های بزرگ که با حمایت طرفداران و باشگاه قطعاً می‌توانیم به اهداف خود در رقابت‌های داخلی و آسیایی برسیم. <br/><b>در آسیا مسیر دشواری پیش روی استقلال قرار دارد؛ از پلی آف و رویارویی با نماینده قطر تا رسیدن به مرحله گروهی!</b><br/>هر تورنمنتی چالش متفاوتی است. استقلال هم با خیل عظیم طرفدارانی که دارد این آمادگی را دارد که از هر چالشی با موفقیت خارج شود. امیدوارم روزی را تجربه کنم که مقابل ۱۰۰ هزار تماشاگر آبی‌پوش در آسیا به مصاف رقبا رفته و برای قهرمانی تلاش می‌کنیم. <br/>منبع: روزنامه خبر ورزشی</p>
    </article>
  </body>
</html>