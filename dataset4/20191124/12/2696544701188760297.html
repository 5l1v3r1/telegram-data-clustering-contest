<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191124_meheszek_nagyobb_allami_tamogaras_2020"/>
    <meta property="og:site_name" content="HVG.hu"/>
    <meta property="article:published_time" content="2019-11-24T12:42:00+00:00"/>
    <meta property="og:title" content="Megtámogatja az állam a vergődő méhészetet"/>
    <meta property="og:description" content="A nemzeti méhészeti program részeként 2020-tól méhcsaládonként 500 helyett 1000 forint támogatás jár a méhészeknek – jelentette be az agrárminiszter."/>
  </head>
  <body>
    <article>
      <h1>Megtámogatja az állam a vergődő méhészetet</h1>
      <address><time datetime="2019-11-24T12:42:00+00:00">24 Nov 2019, 12:42</time> by <a rel="author">MTI</a></address>
      <p>
        <b>A nemzeti méhészeti program részeként 2020-tól méhcsaládonként 500 helyett 1000 forint támogatás jár a méhészeknek – jelentette be az agrárminiszter.</b>
      </p>
      <p>Nagy István vasárnap a magyar méhészek XI., Gödöllőn megtartott világtalálkozóján azt mondta: a magyar méhészet kicsi, de stratégiai fontosságú ágazat, amely nélkül nagy ágazatok kerülnének bajba. Hangsúlyozta, hogy a méhek által végzett beporzás nélkül a biológiai sokszínűség kerülne veszélybe. Erre tekintettel a kormány ebben az évben bevezette a beporzási támogatást, amelynek összege méhcsaládonként 500 forint volt. Jövőre ezt a támogatást 1000 forintra emelik.</p>
      <p>Az emelés azt jelenti – mondta –, hogy a méhészek számára elérhető forrás 998,5 millió forintra bővül.</p>
      <p>Nagy István beszélt arról, hogy az Európai Unión kívüli országokból, főként Kínából érkező méz gyakran gyengébb minőségű. A magasabb technológiai színvonalon és magasabb élelmiszer-biztonsági feltételek mellett termelő tagállami méhészek nehezen állják az árversenyt, aminek hosszabb távon az lehet a következménye, hogy piaci alapon egyre kevésbé lesz fenntartható a méhészeti tevékenység.</p>
      <p>Az agrárminiszter kiemelte: a méhészet gazdaságosságának csökkenése miatt egyre kevésbé választják a fiatalok a méhészkedést. Ezzel nem az a legnagyobb probléma, hogy 30 000 tonna méz helyett csak 15 000 tonna termelődik, hanem a méhcsaládok csökkenésével elmaradhat a beporzás, aminek már nemzetgazdasági következménye lehet.</p>
      <related>
        <a href="https://hvg.hu/gazdasag/20191008_Valsag_johet_a_magyar_mezszektorban"/>
        <a href="https://hvg.hu/gazdasag/20191105_A_vilag_mezenek_egyharmadat_eszik_meg_az_europaiak"/>
      </related>
    </article>
  </body>
</html>