<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/11/24/842931"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T12:18:00+00:00"/>
    <meta property="og:title" content="'পুরোপুরি ছাইপাঁশ', ইমপিচমেন্ট শুনানিকে ট্রাম্পের বিদ্রুপ"/>
    <meta property="og:description" content="মার্কিন প্রেসিডেন্ট ডোনাল্ড ট্রাম্পের ইমপিচমেন্ট নিয়ে হাউস অব রিপ্রেজেন্টেটিভসে শুনানি চলছে। গত পাঁচ দিন ধরে চলা এই শুনানিকে 'পুরোপুরি ছাইপাঁশ' বলে অভিহিত করেছেন ট্রাম্প।  একটি টিভি চ্যানেলকে দেওয়া ৫৭ মিনিটের সাক্ষাৎকারে মার্কিন প্রেসিডেন্ট এ কথা বলেছেন।  ওই শুনানির বিষয়ে ডোনাল্ড ট্রাম্প বলেছেন, ধাপ্পায় ভরা একটা দুর্দান্ত সপ্তাহ কাটল। মার্কিন প্রেসিডেন্ট বলেছেন, ইউক্রেনের ওপরে তাঁর চাপ সৃষ্টির অভিযোগ নিয়ে বিভিন্ন মার্কিন কূটনীতিকের সাক্ষ্য শোনার সময়ে হাউসের ডেমোক্র্যাটদের 'নির্বোধের মতো' দেখাচ্ছিল।  সাক্ষাৎকারে ট্রাম্প জানান, তিনি আশা করেন না, 'ইমপিচড' হবেন। অভূতপূর্ব সমর্থন পাচ্ছে রিপাবলিকান পার্টি। কিন্তু ডেমোক্র্যাট-অধ্যুষিত হাউসে যদি ইমপিচমেন্টের প্রস্তাব পাশ হয়, তাহলে উচ্চকক্ষ সেনেটে শুনানির মুখে পড়তেও তাঁর কোনও অসুবিধে নেই।  ট্রাম্পের এই আপাত স্বস্তির একটা কারণ অবশ্যই সিনেটে রিপাবলিকানদের সংখ্যাগরিষ্ঠতা। প্রেসিডেন্টের অপসারণেও দুই-তৃতীয়াংশ সিনেটরের সম্মতি দরকার। সে সবের আগে ট্রাম্প চাইছেন ডেমোক্র্যাটদের ঘরে চ্যালেঞ্জটা পৌঁছে দিতে।  হাউসের তদন্ত বিষয়ক স্থায়ী কমিটির চেয়ারম্যান তথা ডেমোক্র্যাট সদস্য অ্যাডাম…"/>
  </head>
  <body>
    <article>
      <h1>'পুরোপুরি ছাইপাঁশ', ইমপিচমেন্ট শুনানিকে ট্রাম্পের বিদ্রুপ</h1>
      <address><time datetime="2019-11-24T12:18:00+00:00">24 Nov 2019, 12:18</time> by <a rel="author">কালের কণ্ঠ অনলাইন</a></address>
      <p>মার্কিন প্রেসিডেন্ট ডোনাল্ড ট্রাম্পের ইমপিচমেন্ট নিয়ে হাউস অব রিপ্রেজেন্টেটিভসে শুনানি চলছে। গত পাঁচ দিন ধরে চলা এই শুনানিকে 'পুরোপুরি ছাইপাঁশ' বলে অভিহিত করেছেন ট্রাম্প। </p>
      <p>একটি টিভি চ্যানেলকে দেওয়া ৫৭ মিনিটের সাক্ষাৎকারে মার্কিন প্রেসিডেন্ট এ কথা বলেছেন। </p>
      <p>ওই শুনানির বিষয়ে ডোনাল্ড ট্রাম্প বলেছেন, ধাপ্পায় ভরা একটা দুর্দান্ত সপ্তাহ কাটল।</p>
      <p>মার্কিন প্রেসিডেন্ট বলেছেন, ইউক্রেনের ওপরে তাঁর চাপ সৃষ্টির অভিযোগ নিয়ে বিভিন্ন মার্কিন কূটনীতিকের সাক্ষ্য শোনার সময়ে হাউসের ডেমোক্র্যাটদের 'নির্বোধের মতো' দেখাচ্ছিল। </p>
      <p>সাক্ষাৎকারে ট্রাম্প জানান, তিনি আশা করেন না, 'ইমপিচড' হবেন। অভূতপূর্ব সমর্থন পাচ্ছে রিপাবলিকান পার্টি। কিন্তু ডেমোক্র্যাট-অধ্যুষিত হাউসে যদি ইমপিচমেন্টের প্রস্তাব পাশ হয়, তাহলে উচ্চকক্ষ সেনেটে শুনানির মুখে পড়তেও তাঁর কোনও অসুবিধে নেই। </p>
      <p>ট্রাম্পের এই আপাত স্বস্তির একটা কারণ অবশ্যই সিনেটে রিপাবলিকানদের সংখ্যাগরিষ্ঠতা। প্রেসিডেন্টের অপসারণেও দুই-তৃতীয়াংশ সিনেটরের সম্মতি দরকার। সে সবের আগে ট্রাম্প চাইছেন ডেমোক্র্যাটদের ঘরে চ্যালেঞ্জটা পৌঁছে দিতে। </p>
      <p>হাউসের তদন্ত বিষয়ক স্থায়ী কমিটির চেয়ারম্যান তথা ডেমোক্র্যাট সদস্য অ্যাডাম শিফের নাম করে ট্রাম্প বলেছেন,আমি তো চাই, এবার রিপাবলিকানরা তাঁকে একটু প্রশ্ন করুন। ভুয়া হুইসলব্লোয়ার সম্পর্কে বলুন অ্যাডাম শিফ।</p>
      <p>হুইসলব্লোয়ারের অভিযোগের ভিত্তিতেই ইমপিচমেন্ট তদন্ত শুরু। শিফ ওই ব্যক্তির আসল পরিচয় জানেন বলে দাবি করেন ট্রাম্প। তবে রিপাবলিকান সিনেটরেরা শিফের মতো গুরুত্বপূর্ণ পদাধিকারীকে সাক্ষীর কাঠগড়ায় তুলে জেরা করতে চাইবেন কিনা, প্রশ্ন থাকছে তা নিয়ে। </p>
      <p>হুইসলব্লোয়ারের দাবি, আসন্ন মার্কিন প্রেসিডেন্ট নির্বাচনের অন্যতম পদপ্রার্থী জো বাইডেন এবং তাঁর পুত্রের বিরুদ্ধে দুর্নীতির তদন্ত শুরুর জন্য ইউক্রেনের প্রেসিডেন্ট ভ্লাদিমির জ়েলেনস্কিকে চাপ দিয়েছিলেন ট্রাম্প।</p>
    </article>
  </body>
</html>