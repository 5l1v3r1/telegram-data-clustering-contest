<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/federer-zverev-arenata-1618689.html"/>
    <meta property="og:site_name" content="Cross"/>
    <meta property="article:published_time" content="2019-11-24T12:16:00+00:00"/>
    <meta property="og:title" content="Федерер и Зверев написаха история пред 42 хиляди фенове"/>
    <meta property="og:description" content="/КРОСС/ Роджър Федерер и Александър Зверев изнесоха поредното си шоу от турнето с демонстративни мачове в Южна и Централна Америка. И написаха история в играта."/>
  </head>
  <body>
    <article>
      <h1>Федерер и Зверев написаха история пред 42 хиляди фенове</h1>
      <address>
        <time datetime="2019-11-24T12:16:00+00:00">24 Nov 2019, 12:16</time>
      </address>
      <p>/КРОСС/ Роджър Федерер и Александър Зверев изнесоха поредното си шоу от турнето с демонстративни мачове в Южна и Централна Америка. И написаха история в играта.</p>
      <p>Двамата асове на тениса играха в арената за борба с бикове Plaza de Toros в Мексико Сити. Резултатът е последното, което е важно, но все пак - 3:6, 6:4, 6:2 за Маестрото срещу по-младия, но вече доста сериозен фактор в мъжката игра от Германия.</p>
      <p>Далеч по-значимо бе, че огромната овална арена бе пълна с 42 517 зрители, които около два часа по-рано започнаха да се стичат на трибуните. Този път те не гледаха корида, а двама от най-силните "тореадори" с ракети за тенис в ръце.</p>
      <p>Турнето се оказва огромен успех като маркетинг, след като залите и стадионите се пълнят, а всякакви артикули с ликовете на двамата се продават край тях.</p>
      <p>Преди да излязат на арената за кориди в Мексико, Федерер и Зверев играха в Сантяго (Чили) и Буенос Айрес (Аржентина).</p>
      <p>Планираната среща в Богота (Колумбия) пропадна от съображения за сигурност на местната полиция. Протести в града отмениха мача, който бе разпродаден като публика с над 20 000 билета.<br/>И все пак, най-доброто предстои и през февруари Федерер ще счупи отново световния рекорд за публика на мач по тенис за мъже.</p>
      <p>И то - с нови над 10 хиляди, добавени към постижението от тази нощ.</p>
      <p>Тогава ще играе срещу Рафаел Надал в Кейптаун, Южна Африка, а всички 55 000 билета за местния футболен стадион са отдавна разграбени.</p>
    </article>
  </body>
</html>