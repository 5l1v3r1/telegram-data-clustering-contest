<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/24/egyelore_megsem_hal_ki_a_v12-es_motor/"/>
    <meta property="og:site_name" content="totalcar"/>
    <meta property="article:published_time" content="2019-11-24T12:19:00+00:00"/>
    <meta property="og:title" content="Egyelőre mégsem hal ki a V12-es motor"/>
    <meta property="og:description" content="A Mercedes és az Aston Martin sem hajlandó lemondani a manapság csak presztízs miatt tartott óriási motorokról."/>
  </head>
  <body>
    <article>
      <h1>Egyelőre mégsem hal ki a V12-es motor</h1>
      <address><time datetime="2019-11-24T12:19:00+00:00">24 Nov 2019, 12:19</time> by <a rel="author">Macsuga János</a></address>
      <p>A Mercedes és az Aston Martin sem hajlandó lemondani a manapság csak presztízs miatt tartott óriási motorokról.</p>
      <figure>
        <img src="https://kep.cdn.indexvas.hu/1/0/3048/30486/304868/30486861_1bff2be909f5973fd2214e0a0ae8b842_wm.jpg"/>
      </figure>
      <p>Kevés pazarlóbb jármű létezik a világon, mint a nemrégiben bemutatott <a href="https://totalcar.hu/magazin/hirek/2019/11/21/nezzek_ilyen_lett_a_maybach_terepjaro/">Mercedes-Maybach GLS 600</a>, ennek ellenére viszonylag meglepő adatot pillanthattunk meg a menetteljesítményeket böngészve. A böszme terepjáró nem a cégcsoport V12-es motorját kapta, ahogy a S osztály, hanem egy kisebb, de nem kevésbé erős V8-ast. Rögtön arra a következtetésre jutottunk, hogy a németek hamarosan nyugdíjba küldik a V12-est, de erre maga a Daimler vezérigazgatója, Ola Kallenius cáfolt rá a <a href="https://gtspirit.com/2019/11/22/exclusive-v12-will-return-next-generation-mercedes-benz-s-class-2021/">GT  Spritinek</a> adott nyilatkozatában. Kallenius elárulta, hogy a 2021-ben érkező új S osztályt továbbra is lehet majd V12-es motorral rendelni.</p>
      <p>Úgy hírlik, az Aston Martinnál sem tesznek le a különleges motorformuláról. A vállalat első embere, Andy Palmer sem zárta ki, hogy első SUV-jukba, a <a href="https://totalcar.hu/magazin/hirek/2019/11/20/itt_az_elso_aston_martin_luxusterepjaro/">DBX</a>-be V12-es motor kerüljön. A <a href="https://www.roadandtrack.com/new-cars/future-cars/a29858789/aston-martin-dbx-v-12-andy-palmer/">Road &amp; Tracknek</a> adott interjújában Palmer egyértelműsítette, hogy a DBX nem csak V8-as motorral fog készülni, azt azonban nem árulta el, hogy mi kerül majd a többi változat orrába. Annyit azért elmondott, hogy a V12-es befér a motortérbe, ami elég egyértelmű utalásnak tűnik.</p>
      <p>A nagy német prémiumtrió közül az Audi már évekkel ezelőtt kiszállt a 12 hengeres motorral hajtott autók piacáról. A szigorú károsanyag-kibocsátási normák miatt a Mercedesen, az Astonon és a BMW-n kívül ma már csak a Bentley, a Ferrari, a Lamborghini, a Pagani és a Rolls-Royce kínál ilyen autókat.</p>
      <related>
        <a href="https://totalcar.hu/magazin/hirek/2019/11/20/itt_az_elso_aston_martin_luxusterepjaro/"/>
      </related>
    </article>
  </body>
</html>