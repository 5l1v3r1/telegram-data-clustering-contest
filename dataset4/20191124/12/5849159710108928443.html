<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/technology/oneplus-customers-data-has-been-hacked-says-oneplus-1-1-10610507.html"/>
    <meta property="og:site_name" content="ntnews.com"/>
    <meta property="article:published_time" content="2019-11-24T12:46:00+00:00"/>
    <meta property="og:title" content="హ్యాకింగ్‌కు గురైన వన్‌ప్లస్ కస్టమర్ల డేటా.. ధ్రువీకరించిన వన్‌ప్లస్.."/>
    <meta property="og:description" content="వన్‌ప్లస్ కస్టమర్లకు షాకింగ్ వార్త. వన్‌ప్లస్ కంపెనీకి చెందిన ఫోన్లను ఉపయోగిస్తున్న యూజర్ల డేటా హ్యాకింగ్‌కు గురైంది. ఈ మేరకు హ్యాకింగ్‌ను వన్‌ప్లస్ కంపెనీ ధ్రువీకరించిం"/>
  </head>
  <body>
    <article>
      <h1>హ్యాకింగ్‌కు గురైన వన్‌ప్లస్ కస్టమర్ల డేటా.. ధ్రువీకరించిన వన్‌ప్లస్..</h1>
      <address>
        <time datetime="2019-11-24T12:46:00+00:00">24 Nov 2019, 12:46</time>
      </address>
      <p>వన్‌ప్లస్ కస్టమర్లకు షాకింగ్ వార్త. వన్‌ప్లస్ కంపెనీకి చెందిన ఫోన్లను ఉపయోగిస్తున్న యూజర్ల డేటా హ్యాకింగ్‌కు గురైంది. ఈ మేరకు హ్యాకింగ్‌ను వన్‌ప్లస్ కంపెనీ ధ్రువీకరించింది. తమ ఫోన్లను వాడుతున్న పలువురు కస్టమర్ల డేటాను కొందరు హ్యాకర్లు హ్యాక్ చేసి వారి సమాచారాన్ని చోరీ చేశారని వన్‌ప్లస్ తెలిపింది. ఈ క్రమంలో వినియోగదారులకు చెందిన పేర్లు, ఈ-మెయిల్ ఐడీలు, డెలివరీ అడ్రస్‌ల వివరాలు, కాంటాక్ట్ నంబర్లు తదితర సమాచారాన్ని కొందరు దుండగులు చోరీ చేశారని వన్‌ప్లస్ తెలిపింది. అయితే డేటా హ్యాకింగ్‌కు గురైన విషయాన్ని వెంటనే పసిగట్టి ఇంకా నష్టం జరగకుండా అడ్డుకున్నామని వన్‌ప్లస్ తెలిపింది. కానీ వినియోగదారులకు చెందిన పేమెంట్ ఇన్ఫర్మేషన్, పాస్‌వర్డ్‌లు, ఇతర అకౌంట్ వివరాలు సేఫ్‌గానే ఉన్నాయని ఆ కంపెనీ తెలిపింది. ప్రస్తుతం వినియోగదారులకు చెందిన మెయిల్ ఐడీలు తదితర సమాచారాన్ని మాత్రమే చోరీ చేసినందున హ్యాకర్ల నుంచి కేవలం స్పామ్ మెయిల్స్ మాత్రమే వస్తాయని, వారితో తమ కస్టమర్లకు ఎలాంటి నష్టం లేదని వన్‌ప్లస్ తెలిపింది. భవిష్యత్తులో ఇలాంటి హ్యాకింగ్‌లు జరగకుండా పటిష్టమైన చర్యలు తీసుకుంటామని వన్‌ప్లస్ ప్రతినిధి ఒకరు తెలిపారు.</p>
    </article>
  </body>
</html>