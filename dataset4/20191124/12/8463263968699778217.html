<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/skoki-narciarskie/855999/skoki-narciarskie-puchar-swiata-wisla-2019-piotr-zyla-z-zakrwawiona-twarza-pecho"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-24T12:47:04+00:00"/>
    <meta property="og:title" content="Skoki narciarskie. Puchar Świata Wisła 2019. Piotr Żyła z zakrwawioną twarzą. Pechowy upadek Polaka"/>
    <meta property="og:description" content="Piotr Żyła konkursu indywidualnego Pucharu Świata w Wiśle nie będzie mógł zaliczyć do udanych. Polak nie ustał skoku i upadł. Najbardziej ucierpiała jego twarz. Zeskok opuszczał zalany krwią."/>
  </head>
  <body>
    <article>
      <h1>Skoki narciarskie. Puchar Świata Wisła 2019. Piotr Żyła z zakrwawioną twarzą. Pechowy upadek Polaka</h1>
      <address><time datetime="2019-11-24T12:47:04+00:00">24 Nov 2019, 12:47</time> by <a rel="author" href="https://sportowefakty.wp.pl/autor/lukasz-witczyk" target="_blank">Łukasz Witczyk</a></address>
      <h4>Piotr Żyła konkursu indywidualnego Pucharu Świata w Wiśle nie będzie mógł zaliczyć do udanych. Polak nie ustał skoku i upadł. Najbardziej ucierpiała jego twarz. Zeskok opuszczał zalany krwią.</h4>
      <related>
        <a href="https://sportowefakty.wp.pl/skoki-narciarskie/855987/skoki-narciarskie-puchar-swiata-wisla-2019-ogromna-loteria-w-pierwszej-serii-sla"/>
      </related>
      <p>Do pechowej sytuacji doszło przy skoku Piotra Żyły. Wiatr mocno wiał podczas konkursu i polski skoczek schodził z belki przed startem. Wreszcie ruszył w dół, ale nie ustał swojego skoku. Lekko zachwiał się po lądowaniu i upadł na zeskok. Informacje o jego stanie zdrowia przekazał Adam Małysz.</p>
      <p>- Piotrek źle wylądował, podbiło mu nartę i uderzył głową. Prawdopodobnie łuk brwiowy ma rozcięty i może wargę. Stracił przytomność. Jego upór nie pozwolił mu na to, by lekarz do niego podszedł. Jest teraz opatrywany - powiedział <a href="https://sportowefakty.wp.pl/moto/adam-malysz">Adam Małysz</a> w studiu TVP Sport. Z nieoficjalnych informacji przekazanych przez naszego korespondenta wynika, że Żyle nic poważnego się nie stało, co potwierdził też Małysz.</p>
      <figure>
        <iframe data-src="https://twitter.com/sport_tvppl/status/1198567068867715072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sytuacja wyglądała groźnie. Żyła walczył do końca o odległość. Zmierzono mu 119 metrów. Niestety Polak nie ustał swojego skoku. Jedna narta wpadła pod drugą i Żyła z całym impetem uderzył głową o zeskok. Przed urazem polskiego skoczka nie uchronił kask. Twarz Żyły zalała się krwią.</p>
      <p>Żyła przez chwilę leżał na zeskoku i nie podnosił się ze śniegu. Kibice na skoczni zamilkli, gdyż nie wiadomo było, jak mocno się poobijał i czy stało mu się coś poważnego. Na szczęście Żyła po chwili wstał i o własnych siłach zszedł z zeskoku. Początkowo nie chciał przejść badania, lekko odepchnął nawet lekarza. </p>
      <figure>
        <iframe data-src="https://twitter.com/sport_tvppl/status/1198570115962413057?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Zobacz także:</h4>
        <a href="https://sportowefakty.wp.pl/skoki-narciarskie/855974/skoki-narciarskie-puchar-swiata-wisla-2019-tajna-bron-norwegow-jest-lepszy-niz-m"/>
        <a href="https://sportowefakty.wp.pl/skoki-narciarskie/855962/skoki-narciarskie-puchar-swiata-wisla-2019-wysokie-koszty-organizacji-wszystko-p"/>
      </related>
      <p>WP SportoweFakty</p>
    </article>
  </body>
</html>