<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/kaoset-i-gilgamesh-berattar-om-var-tids-mansklighet/"/>
    <meta property="og:site_name" content="DN.SE"/>
    <meta property="article:published_time" content="2019-11-24T12:30:51+00:00"/>
    <meta property="og:title" content="Kaoset i ”Gilgamesh” berättar om vår tid"/>
    <meta property="og:description" content="DN:s Ingegärd Waaranperä ser historien upprepa sig i Moment:teaters ”Gilgamesh”"/>
  </head>
  <body>
    <article>
      <h1>Kaoset i ”Gilgamesh” berättar om vår tid</h1>
      <address><time datetime="2019-11-24T12:30:51+00:00">24 Nov 2019, 12:30</time> by <a rel="author" href="https://www.dn.se/av/ingegard-waaranpera/" target="_blank">Ingegärd Waaranperä</a></address>
      <p>
        <b>Det blir kaotiskt när Moment:teater tar sig an forntidens Mesopotamien i eposet ”Gilgamesh”. Men något lyser bland soporna och bråtet. DN:s kritiker Ingegärd Waaranperä ser historien upprepa sig.</b>
      </p>
      <details>
        <summary>Teater</summary>
        <p>”Gilgamesh” </p>
        <p>Idé och bearbetning: Eva Rexed </p>
        <p>Regi: Ensemblen</p>
        <p>Musik: Simon Steensland och Ludde Hagberg Scenografi: Åsa Berglund Cowburn </p>
        <p>Ljus och teknik: Joel Dannerup</p>
        <p>Medverkande: Louise Peterhoff, Ludde Hagberg, Joel Dannerup </p>
        <p>Scen: Moment:teater, Gubbängen </p>
        <p>Speltid: 1 tim och 40 min</p>
      </details>
      <p>Var ställer man sig om man vill förklara världen som den ser ut i dag, när de politiska kontinentalsocklarna är i rörelse och till och med himmel och hav verkar vända sig emot oss?</p>
      <p>Kanske här, där allting började.</p>
      <p>När människan börjar berätta om sig själv, när allting är för första gången. ”Ingen har någonsin och kommer någonsin i framtiden att bygga en trappa som denna!” Övermodet känns så välbekant, liksom förvirringen.</p>
      <p><b>Sumererna i tvåflodslandet</b> mellan Eufrat och Tigris var världens första skrivande folk. Gilgamesh-eposet har hittats på brända lertavlor, i storlek som en ordinär mobiltelefon. 12 stycken finns i biblioteket i Nineve.</p>
      <p>Rätt som det är tar manuset slut, allt som finns är ju fragment. Skådespelarna fyller i: ”nånting, nånting... jag”, eller ”här saknas 28 rader”. Ur gliporna i berättelsen andas historien om det försvunna, men också om det gemensamma obegripliga, kalla det tillvaron. Vi skrattar.</p>
      <p>Hjälten Gilgamesh är ”han som såg djupet, såg allt och förstod allt”. Här heter han Ludde Hagberg, hälften gud, hälften människa. Hans vän Enkidu som har växt upp i det vilda, blir nu mänsklig. </p>
      <p><b>Louise Peterhoff klättrar </b>fram ur det ramlande, skramlande kaos av bråte som fyller scenen till brädden: konservburkar, toarullar, lampor, säckar, en jättelik vindmaskin, vattendunkar, ljus- och ljudbord, kilometervis med sladdar. Ingen har någonsin byggt en sophög som denna!</p>
      <p>Där kunde recensionen sluta. Mer händer egentligen inte, och på sätt och vis har ingenting hänt i världen sedan dess. Joel Berglund som teknikmästare rör sig in i och ut ur spelet. Technomusiken får salongen att vibrera. De två vännerna slåss och blir sams, tappar mobiler och blir av med hörselpluppar. De drömmer, beger sig till cederskogen, hugger ner ett träd. De tror att de rör sig framåt, som vi, men de går mot döden bara. Allt det andra – till exempel mobilerna som plötsligt sitter ihopväxta med deras händer och armar, vilka har förlamats och blivit kraftlösa i greppet, är för att slippa undan just detta.</p>
      <p>När Enkidu sen dör slår Gilgamesh i sorg och skräck världen sönder och samman – och hur det ska kunna bli fler föreställningar här anar man inte. På scenen råder oöverträffat kaos. I städer som Staffanstorp och Sölvesborg skulle kommunfullmäktige förbjuda.</p>
      <p><b>Allt spelas med öppna kort</b>, ofta fumlande på moment-vis så att publiken hålls underrättad om hur skådespelarna sliter på jobbet. Det och de populärkulturella referenserna (Peterhoff som zombie är slående, och så får vi oss en stunds meditation) låter oss tro att detta är på skoj.</p>
      <p>Ibland blir det långdraget med all bråte som måste flyttas runt så bullrigt som möjligt, ofta är det svårbegripligt, men samtidigt: det är något som lyser bland soporna. Spelet snurrar som ett borrstål ner i historien, kanske vid Nineve. </p>
      <p>Upp kommer en kärna där skikten må variera i färg men annars bara upprepar sig, lager efter lager, och om igen. Gilgamesh, hjälten som såg allt och såg djupet, visste detta redan från början.</p>
      <p><a href="https://www.dn.se/av/ingegard-waaranpera/">Läs fler scenrecensioner av Ingegärd Waaranperä</a> </p>
    </article>
  </body>
</html>