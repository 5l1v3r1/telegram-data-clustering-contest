<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191121-a-masodik-vilaghaboru-ota-nem-tortent-ilyen-budapesten.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:02:00+00:00"/>
    <meta property="og:title" content="A második világháború óta nem történt ilyen Budapesten"/>
    <meta property="og:description" content="A budapesti belvárosban hetven év után új fordulat következett be az ingatlanpiacon."/>
  </head>
  <body>
    <article>
      <h1>A második világháború óta nem történt ilyen Budapesten</h1>
      <address><time datetime="2019-11-24T12:02:00+00:00">24 Nov 2019, 12:02</time> by <a rel="author">Origo</a></address>
      <p><b>Visszaszerezte történelmi presztízsét a budapesti belváros, hetven év után ismét itt a legdrágább egy négyzetméter, ezért a lakáspiacon felértékelődtek a tetőszinten lévő beépíthető „telkek", a panorámás tetőterek - közölte az Otthon Centrum ingatlanközvetítő hálózat.<br/></b>Márciustól egyszerűbbé vált a tetőtér-beépítés, ami érezhető lendületet adott a belvárosi lakáspiacnak.</p>
      <aside>A feloldott korlátozások után lehetőség nyílt a szinte teljesen beépített városrész lakásállományának bővítésére.</aside>
      <p>A beépítetlen tetőtér értékesítése a társasházak lakóközösségeinek is előnyös lehet, hiszen a váratlan bevétel mellett még egy fejlesztő partnert is nyerhetnek vele.</p>
      <p>„A társasházak a leggyakrabban nem pusztán értékesítik a tetőszinten lévő „telket", hanem a fejlesztő a tetőtéri lakásépítési lehetőségért felújítja az épület gépészeti rendszerét, lépcsőházát, homlokzatát. Ezzel a megoldással sok felújításra szoruló épület újul meg úgy, hogy ez a lakóknak nem kerül pénzébe, egyúttal a már meglévő ingatlanok értéke is nő" – mondta Soóki-Tóth Gábor, az Otthon Centrum elemzési vezetője.</p>
      <p>Az üres tetőterek beépítésének fellendülését elősegíti, hogy a belváros visszaszerezte történelmi presztízsét. <br/><mark>A II. világháború óta nem fordult elő, hogy a legmagasabb áron a pesti belváros lakásai keljenek el.<br/></mark>„Ezen a területen alig van szabad foghíj-telek, nagyon kevés a bontható épület vagy üres telekingatlan, ezért a lakásárak az egekbe szöktek: konkrétan egymillió forint felett van a használt belvárosi lakások négyzetméterára" – mondta Soóki-Tóth Gábor, aki megjegyezte: az új építésű tetőtéri lakások nem csupán a belvárosi élet kínálta előnyök miatt, de páratlan panorámájuk miatt is kelendőek.</p>
      <figure>
        <img src="https://cdn.nwmgroups.hu/s/img/i/1908/20190813a-legkreativabb-tetoteri-ablakok-fotok1.jpg?w=644&amp;h=242"/>
        <figcaption>A pesti belváros lakásai a legmagasabb árszinten vannak most, ami kedvez a tetőtérbeépítéseknek<cite>Forrás: heycheese.com</cite></figcaption>
      </figure>
      <p>Az Otthon Centrum tapasztalatai szerint az ilyen penthouse lakások fajlagos ára akár 5 százalékkal is meghaladhatja az újépítésű lakásokét. Még úgy is, hogy ezek a tetőterek az átlagos lakásméretnél kétszer, háromszor nagyobbak. A belső kerületekben az átlagos újépítésű lakások 45-60 négyzetméteresek, a penthouse-ok alapterülete azonban elérheti a 140-160 négyzetmétert is, és ez méretkülönbség igaz a teraszokra is. Az V. kerületben az idei értékesítések négyzetméterenként 2-3 millió forint környékén mozogtak, míg a környező városrészekben, a VII., VIII. és IX. kerületekben 910 ezer forinttól indult az új építésű lakások ára. De a tetőtéri lakások átlagára itt is 4-5 százalékkal magasabb volt.</p>
      <p>Az elemző arra is kitért, hogy a használt lakáspiacon nem feltétlenül számít előnynek, ha az ingatlan a negyedik, ötödik szinten, vagy magasabban van.</p>
      <aside>A legfelső lakásoknál gyakori, hogy meghibásodás, anyagfáradás vagy egy vihar miatt elmozdult tetőcserép beázást okoz, de egy eltömődött ereszcsatorna is komoly kellemetlenséget jelenthet.</aside>
      <p>Ez hatványozottan igaz akkor, ha az épület nincs megfelelően karbantartva.</p>
      <p>Az idei eladások azt mutatják, hogy még a legdrágább belvárosi területek között is van néhány százaléknyi árkülönbség: az V. kerületben 1,6 százalék, a XIII. kerületben 5 százalék, a VIII. kerületben akár 8 százalék a különbség a zárószinti lakások javára az átlagos négyzetméterár tekintetében. A különbséget a tetőtéri lakások panorámája, és persze az épület állapota is árnyalja, de ahol nincs lift, illetve megoldatlan a parkolás, az értékcsökkentő tényező lehet.</p>
    </article>
  </body>
</html>