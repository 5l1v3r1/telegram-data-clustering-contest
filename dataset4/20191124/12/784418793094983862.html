<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%99%d7%90%d7%a0%d7%92-%d7%94%d7%94%d7%91%d7%98%d7%97%d7%94-%d7%94%d7%9b%d7%9c%d7%9b%d7%9c%d7%99%d7%aa-%d7%97%d7%91%d7%a8%d7%aa%d7%99%d7%aa-%d7%94%d7%97%d7%93%d7%a9%d7%94-%d7%a9%d7%9c-%d7%94%d7%90/"/>
    <meta property="og:site_name" content="ביזנעס"/>
    <meta property="article:published_time" content="2019-11-24T12:12:43+00:00"/>
    <meta property="og:title" content="יאנג: ההבטחה הכלכלית-חברתית החדשה של האמריקנים"/>
    <meta property="og:description" content="1,000 דולר לחודש לכל משפחה, ועוד שלל רעיונות כלכליים-חברתיים • הכירו את אנדרו יאנג, המועמד האסיתי הצבעוני שמנפקת לנו מערכת הבחירות של ארה&quot;ב • לא ברור אם הוא ישרוד את מערכת הבחירות המקדימות של המפלגה הדמוקרטית, וגם אם כן, סיכוייו מול המערכת המשומנת של טראמפ המכהן, קלושים • אך האמריקנים אוהבים להקשיב לבשורות החדשניות שהוא נושא"/>
  </head>
  <body>
    <article>
      <h1>יאנג: ההבטחה הכלכלית-חברתית החדשה של האמריקנים</h1>
      <address><time datetime="2019-11-24T12:12:43+00:00">24 Nov 2019, 12:12</time> by <a rel="author">דוד שלומוביץ</a></address>
      <p>
        <b>1,000 דולר לחודש לכל משפחה, ועוד שלל רעיונות כלכליים-חברתיים • הכירו את אנדרו יאנג, המועמד האסיתי הצבעוני שמנפקת לנו מערכת הבחירות של ארה"ב • לא ברור אם הוא ישרוד את מערכת הבחירות המקדימות של המפלגה הדמוקרטית, וגם אם כן, סיכוייו מול המערכת המשומנת של טראמפ המכהן, קלושים • אך האמריקנים אוהבים להקשיב לבשורות החדשניות שהוא נושא</b>
      </p>
      <p>הביטו בפניו של האיש בתמונה המצורפת לכתבה זו. המצולם נראה לכם כמו המטפל הפיליפיני של סבא שלכם או הרצף הסיני שעבד אצלכם בשקט וביעילות סינית? למעשה זהו אחד המועמדים הכי צבעוניים של המפלגה הדמוקרטית לנשיאות ארצות הברית.</p>
      <p>הבחירות שיתקיימו בעוד שנה פחות כמה ימים, ב-3 בנובמבר 2020, יהיו ה-59 במספר. כדי לזכות בבחירות הללו יידרש הנשיא הבא לגייס בעדו 270 קולות אלקטורלים, מתוך 538 קולות אלקטורלים הקיימים בחבר האלקטורים.</p>
      <p>אנדרו יאנג, האיש שבתמונה, חושב שיש בידו את המפתח ללבבותיהם של מיליוני אמריקנים. למעשה, מבין שורה ארוכה של מתמודדים מטעם המפלגה הדמוקרטית ממוקם יאנג בסוף יחסית רק כשלושה אחוזי תמיכה, כך על פי הממוצע של אתר "Real Clear Politics".</p>
      <h3>טראמפ – מודח או נשאר?</h3>
      <figure>
        <img src="https://bizzness.net/wp-content/uploads/2019/11/WhatsApp-Image-2019-11-24-at-13.28.24.jpeg"/>
        <figcaption>אנדרו יאנג. מועמד כלכלי חברתי | צילום: שאטרסטוק</figcaption>
      </figure>
      <p>קודם שנספר על המפתח הכלכלי-חברתי ששולף יאנג בכינוסי הבחירות שלו, כדאי להציץ על מפת הבחירות לנשיאות ארה"ב. פרשנים רבים נוטים לומר שהבחירות יהיו משאל עם בסגנון 'דונלד טראמפ, כן או לא'. אין ספק שבתחום הכלכלה פרמטרים רבים נמצאים במגמת עלייה, והאזרח האמריקני, כידוע, מצביע קודם כל דרך הכיס. טראמפ עמד בהתחייבויותיו ובמקביל אף מלחמה מיותרת לא התחילה בשנות כהונתו.</p>
      <p>מאידך, סדרות השערוריות שהנפיק ממשל טראמפ, יכולות היו לפרנס ארבעה-חמישה ממשלים אחרים ועוד יישאר עודף. בשורה התחתונה טראמפ לא אכזב את הבוחר המצוי ואם נביט בסטטיסטיקה נראה כי מרבית הנשיאים השלימו כהונה נוספת.</p>
      <p>זאת הסיבה שבצד הרפובליקני ישנם רק מעט מועמדים המנסים להכניע את טראמפ. הידועים שבהם: מארק סנפורד, מושל קרוליינה הדרומית לשעבר, שהיה גם חבר בית הנבחרים של ארצות הברית מטעם המדינה בה משל.</p>
      <p>השני הוא ג'ו וולש, מי שהיה חבר בית הנבחרים של ארצות הברית מטעם מדינת אילינוי במשך שנתיים בלבד, וגם שדרן רדיו, והשלישי הוא ביל וולד עם רשימה קצת יותר משכנעת מוולש. מושל מסצ'וסטס, מועמד המפלגה הליברטריאנית לתפקיד סגן נשיא ארצות הברית והמועמד הרפובליקני לסנאט של ארצות הברית מטעם מסצ'וסטס באמצע שנות התשעים.</p>
      <p>מקומו של טראמפ לא נראה מאוים כלל. בחלק מהמדינות, הפריימריז במפלגה הרפובליקנית בוטלו בשל הסכמה כללית על זהותו של המועמד ואילו במקומות אחרים טראמפ 'לוקח בהליכה'. ההתמודדות הגדולה של הנשיא המכהן, תהיה מול המועמד שיצליח להגיע לראש הפירמידה במפלגה הדמוקרטית. זאת שהרגישה ש'גנבו לה את השלטון', לאחר שאובמה ירד מהמפה ועשה הכל כדי שקלינטון תירש את מקומו.</p>
      <h3>נשיא ממוצא אסיאתי</h3>
      <p>אוסף מוזר של עשרים ושתיים פרצופים, רואים את עצמם כמתאימים לעמוד בראש המפלגה הדמוקרטית. גיוון אתני המורכב מהיספניים, שחורים אסיאתים, בעלי דעות מוזרות, ואפילו אחת – אליזבת וורן ממסצ'וסטס – שניסתה ללא הצלחה לשכנע את הציבור שמוצאה המקורי הוא אינדיאני. זהו גיוון שיכולה לנפק רק המפלגה הדמוקרטית.</p>
      <figure>
        <img src="https://bizzness.net/wp-content/uploads/2019/11/%D7%92%D7%91%D7%A2%D7%AA-%D7%94%D7%A7%D7%A4%D7%99%D7%98%D7%95%D7%9C.jpg"/>
        <figcaption>גבעת הקפיטול | צילום: יוסי זמיר, פלאש 90</figcaption>
      </figure>
      <p>הרשימה ארוכה ולא נלאה אתכם לספר על כולם אלא על הבולטים מבניהם. בראש הרשימה צועד ג'ו ביידן (77), סגנו של אובמה לשעבר. הוא אמנם מוביל בתמיכה אולם ההערכות אומרות שמעמדו ילך וירד. אחריו מתמקמים שניים, עם אחוזי תמיכה דומים: היהודי הסוציאליסט ברני סנדרס (78), ואליזבת וורן ממסצ'וסטס (70).</p>
      <p>גילם של שלושת המועמדים הלבנים והוותיקים גם יחד, תואם בקירוב לשנים שעברו מאז הבחירות הראשונות לנשיאות בשנת 1789. דווקא לכן, מעדיפה התקשורת להתמקד במועמדים "הצבעוניים" יותר שהמפלגה מציעה: פיט בוטיג'ג', ראש עיריית סאות'-בנד באינדיאנה, אלכסנדריה אוקסיו-קורטז מני יורק, קמלה האריס מקליפורניה, איימי קלובשר ממינסוטה, חוליאן קסטרו (לא קשור לפידל קסטרו מקובה. חוליאן הוא היספני שסבתו מהגרת ממקסיקו), קורי בוקר מניו-ג'רזי ואנדרו יאנג עם הפנים האסיאתיות, איתו פתחנו.</p>
      <p>מה הסיכויים של מועמד 'צבעוני' לנצח את אחד מזקני העיירה הלבנים? מי שמכיר את הסיפור של אובמה יאמר שהסיכויים רבים. הנשיא הקודם של ארה"ב התחיל עם אחוזי תמיכה נמוכים מאוד. רבים לא האמינו שארה"ב תצליח להכיל נשיא שחור. עם התקדמות הפריימריז של המפלגה, צבר אובמה תאוצה והמומנטום בשטח החל להטות את הכף לטובתו עד לבחירתו.</p>
      <p>כאז גם היום. ישנם כמה וכמה מועמדים שיכולים לאחד תחתם את המפלגה. אחד מהם למשל הוא פיט בוטיג'ג' שדעותיו ממוקמות במרכז ולא כמו הלבנים, המבוגרים, השמאלניים והקיצוניים שהזכרנו לעיל, שסוחפים אחריהם רק חלק אחד – קיצוני בדרך כלל – מתוך המפלגה. לאחר שיצליח אחד הקיצוניים או ההזויים, לרכז סביבו את מרבית התמיכה הדמוקרטית הוא יגלה מולו נשיא מכהן שלא יודע לסתום את הפה, המחזיק ברשימת הצלחות יוקרתית למדי.</p>
      <h3>הכנסה בסיסית אוניברסלית</h3>
      <p>"אני תומך באנדרו יאנג", הודיע המיליארדר והיזם המפורסם אילון מאסק, מייסד ומנכ"ל טסלה, ספייס-איקס וחברות יזמיות נוספות. הכרזתו ערבבה מחדש את הקלפים של מועמדי המפלגה הדמוקרטית.</p>
      <p>יאנג (44) הוא בן למהגרים מטייוואן, בכיר בהיי-טק לשעבר, יזם אמריקאי ומייסד קרן הון-סיכון מניו יורק. את ריצתו לנשיאות עושה יאנג תחת הטיקט של חלוקת 1000 דולר בחודש לכל אדם בגיל העבודה (מעל גיל 18) שאינו מוצא עבודה. מטרת 'חלוקת הדולרים' היא להילחם באובדן מקומות עבודה בגלל האוטומציה שמשתלטת על שוק העבודה.</p>
      <p>הרעיון של יאנג נבע מעבודתו כיזם ומייסד ארגון ללא מטרות רווח VFA, המסייע ליזמים ליצור מקומות עבודה בערים שנפגעו קשות מהמשבר הפיננסי. מאז הקמת הארגון בשנת 2011 עזר יאנג ליצור כ-2,500 מקומות עבודה בערים בולטימור, דטרויט, פיטסבורג וקליבלנד ובערים נוספות ברחבי ארה"ב.</p>
      <p>לטעמו, יש צורך לצמצם את הלימודים התיאוריים במכללות ולעבור ללמד תיקון מכשירי חשמל, אינסטלציה וכד', מקצועות שיהיה בהם צורך גם לאחר שאוטומציה תשתלט לנו על החיים. הוא תומך נלהב ברעיון שהמדינה תשקיע את הכסף בלימודים ושהעול הכספי לא ייפול על כתפי ההורים או התלמידים.</p>
      <p>קשריו ההדוקים של יאנג עם עמק הסיליקון ותחום ההייטק מושך רבים מקהל זה לכינוסי הבחירות שלו. באחד מהם, בו השתתפו כ-200 איש, כאשר שאל יאנג את הקהל האם זאת הפעם הראשונה שהם משתתפים בכינוס בחירות, שני שלישים ענו בחיוב.</p>
      <p>תמיכתו של אילון מאסק ביאנג היא הפתעה גדולה היות ומאסק תומך גדול בעבודה מאומצת שלא עושה הנחות. מאידך, מאסק אמר בעבר כי תחום הבינה המלאכותית עלול לגבות מחיר כבד משוק העבודה ויתכן שהפתרון הוא "הכנסה בסיסית אוניברסלית", (UBI) בדיוק כפי שמציע יאנג.</p>
      <p>תכניתו של יאנג, תעלה על פי חישובים שונים כ-2.8 טריליון דולר בשנה. ואת המימון לכך ישיג יאנג לדעתו באמצעות הטלת מסים חדשים על חברות, סחורות ושירותים. בנוסף בדעתו לצמצם תכניות ממשלתיות אחרות. במקום אחר טען יאנג כי מימון התוכנית ייעשה על ידי הטלת מע"מ בגובה של כ-10% כפי המקובל במרבית מדינות העולם.</p>
      <h3>הצבעה דרך הסמארטפון</h3>
      <p>פתרון ההכנסה הבסיסית היא לא הסערה היחידה שעורר יאנג בדרכו לבית הלבן. אתר all-stocks.net מצטט את יאנג כי "זה מגוחך שב- 2020 אנחנו עדיין עומדים בתור במשך שעות להצביע בתאי הצבעה עתיקים". לדעתו של יאנג ניתן להצביע באמצעות הסמארטפון דרך טכנולוגיית הבלוקצ'יין. יאנג הוא פרו-קריפטו ידוע והצעתו אינה עולה בחלל הריק. התוכנית מתחילה להיות מיושמת במדינות כמו רוסיה, יפן ודרום קוריאה. ראוי לציין שמומחי בלוקצ'יין טוענים שהפריצה למערכות כאלה בשלב זה היא דבר קל.</p>
      <p>את ההסבר ההגיוני של יאנג מביאים באתר all-stocks.net: "זה יחולל מהפכה אמיתית בדמוקרטיה ויגדיל את ההשתתפות כך שההבעה תכלול את כל האמריקנים – גם אלה ללא סמארטפונים יוכלו להשתמש במערכת מדור קודם, והתורים יהיו קצרים מאוד".</p>
      <p>את הריצה שלו לנשיאות הוא החל לפני כשנתיים עם הסיסמה: "לא ימין ולא שמאל – רק קדימה". בהמשך הוא בחר להחליפה לסיסמה אחרת "אנושיות תחילה". מאבקו נגד החלפת העובדים באוטומציה נראה נלעגת בתחילה, אולם ככל שהדבר מוסבר ומורחב במאמרים – כך תופס יאנג תאוצה בקרב קהלים חדשים.</p>
      <p>זוכרים את פייגלין והלגליזציה? יאנג ומועמדים אחרים מדברים בגלוי על לגליזציה ובאחד מכינוסי הבחירות אמר יאנג כי בדעתו לשחרר מהכלא אנשים שנשפטו בגין עבירות אלה ללא אלימות.</p>
      <p>היהודים עדיין אינם יודעים למי יצביעו אולם בכל הקשור ליאנג מסתבר שיש לו משהו נגד ברית מילה. בראיון ב'דיילי ביאסט', אמר יאנג על ברית מילה כי "זה סוג של דחף על ההורים במצבים רבים", בהמשך טען יאנג כי הוא רוצה "להודיע להורים שזה לגמרי תלוי בהם אם התינוק שלהם יהיה נימול, וכי יש לברית המילה יתרונות וחסרונות". יום לאחר מכן, ולאחר שהבין יאנג כי הוא עלול לאבד את תמיכת היהודים, חזר בו יאנג מדבריו ופרסם כי הוא תומך בדבר וכי אפילו לילדיו ערך ברית מילה (למרות שאינו יהודי. ד"ש) לאחר שאשתו שכנעה אותו.</p>
      <figure>
        <img src="https://bizzness.net/wp-content/uploads/2019/11/%D7%91%D7%99%D7%AA-%D7%94%D7%A0%D7%91%D7%97%D7%A8%D7%99%D7%9D-%D7%99%D7%95%D7%A1%D7%99-%D7%96%D7%9E%D7%99%D7%A8.jpg"/>
        <figcaption>בית הנבחרים | צילום: יוסי זמיר, פלאש 90</figcaption>
      </figure>
      <h3>כללים חדשים, דמויות חדשות </h3>
      <p>בעוד קצת פחות מ-100 ימים, המרוץ למועמדות נפתח ואם נקפוץ לרגע ארבע שנים לאחור נמצא אדם שעושה כל טעות אפשרית בדרך לבחירות. הפרשנים בעיתונים הגדולים בארה"ב קבעו כי הסיכוי של טראמפ להיבחר שואף לאפס. הנדיבים נתנו לו 5% בלבד והניו יורק טיימס הגדיל לעשות ונתן לטראמפ 15%. לאחר מעשה טענו כולם כי טראמפ שבר את הכללים וכי המודלים עליהם התבססו לא מתאימים.</p>
      <p>השאלה הפתוחה היא, מה יקרה בבחירות 2020. האם הכללים של 2016 ימשיכו לחול, או שמא שוב יכתבו – טראמפ ומתחריו – כללים חדשים. יאנג ואחרים במפלגה הדמוקרטית יודעים שאין להם גב כלכלי רחב כמו לטראמפ, לביידן או לסנדרס. בינתיים, הם ניזונים מסקופים ומהצהרות שהם משחררים לתקשורת וזוכים לזמן מסך חינמי.</p>
      <p>כאמור, בעוד קצת פחות מ-100 ימים כאדר יחלו הפריימריז. לאחר ההצבעה בארבע-חמש מדינות, רוב הדמויות המעניינות יפרשו וישאירו את המגרש לגדולים, אלא אם כן שוב תפתיע ארה"ב עם דמות שחורה, אסייתית או שנויה במחלוקת.</p>
    </article>
  </body>
</html>