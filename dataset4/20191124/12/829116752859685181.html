<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191122-heti-gazdasagi-osszefoglalo.html"/>
    <meta property="og:site_name" content="Origo"/>
    <meta property="article:published_time" content="2019-11-24T12:26:00+00:00"/>
    <meta property="og:title" content="Több elismerést is kapott a magyar gazdaság, új segítség jön a lakáshiteleseknek"/>
    <meta property="og:description" content="Fontos határidő jön a kötelező felelősségbiztosításnál és büntetést kaphat, aki szeméttel fűt. Gazdasági összefoglaló."/>
  </head>
  <body>
    <article>
      <h1>Több elismerést is kapott a magyar gazdaság, új segítség jön a lakáshiteleseknek</h1>
      <address><time datetime="2019-11-24T12:26:00+00:00">24 Nov 2019, 12:26</time> by <a rel="author">Origo</a></address>
      <p>
        <b>A Moody's mellett az OECD is javította a magyar gazdaság növekedési kilátásaira vonatkozó előrejelzését. A héten az is kiderült, hogy komoly bírságot kaphatnak azok, akik szeméttel fűtenek. Külföldön újabb rekord felállítására készül az Alibaba, és folytatódik a Boeing botrányokkal tüzdelt időszaka, ezúttal hétezer repülőgéppel lehet probléma. A hét gazdasági összefoglalója.</b>
      </p>
      <h3>Milliók otthonhoz jutását segítheti egy újabb gazdaságvédelmi lépés</h3>
      <p>Varga Mihály pénzügyminiszter a héten <a href="https://www.origo.hu/gazdasag/20191122-milliok-otthonhoz-jutasat-segitheti-egy-ujabb-gazdasagvedelmi-lepes.html">elmondta</a>, hogy a Gazdaságvédelmi akcióterv újabb pontja vált érvényessé, jövő január 1-től áfa-visszatérítési támogatás jár a kistelepüléseken építkezőknek, ötmillió forintos összeghatárig.</p>
      <figure>
        <img src="https://cdn.nwmgroups.hu/s/img/i/1904/20190424lakashirdetes-kiado-lakas-alberlet-ingatlanpiac1.jpg?w=644&amp;h=429"/>
        <figcaption>illusztráció<cite>Forrás: MTI/Marjai János</cite></figcaption>
      </figure>
      <p>Az intézkedés amellett, hogy hozzájárul a lakásállomány megújulásához és a kistelepülések népességmegtartó erejének növeléséhez, a vidéki építőipari vállalkozásokat is helyzetbe hozza. A támogatást azon a 2486 településen lehet igénybe venni, ahol a falusi csokot is, vagyis a kedvezmény mintegy két és félmillió magánszemélyt érint.</p>
      <h3>Több mint 600 devizahiteles lakhatási gondja oldódhat meg</h3>
      <p>Fónagy János, a nemzeti vagyonnal kapcsolatos parlamenti ügyekért felelős államtitkár a héten <a href="https://www.origo.hu/gazdasag/20191120-hatszazotven-korabbi-devizahiteles-csalad-lakhatasat-oldhatja-meg-vegervenyesen-a-torvenyjavaslat.html">elmondta</a>, hogy 650 korábbi devizahiteles család lakhatását oldhatja meg végérvényesen az a törvényjavaslat, amelyet kedden fogadott el az Országgyűlés; az új rendelkezések az eszközkezelő programot egészítik ki.</p>
      <figure>
        <img src="https://cdn.nwmgroups.hu/s/img/i/1812/20181211ingatlan-lakas-haz2.jpg?w=644&amp;h=362"/>
        <figcaption>illusztráció<cite>Forrás: Shutterstock</cite></figcaption>
      </figure>
      <p>A módosítás nyomán azok az eszközkezelős ügyfelek is jelezhetik, hogy visszavásárolnák a bankok által elvett otthonukat, akik bár megfeleltek a feltételeknek, a korábbi határidőig mégsem válaszoltak az erről szóló megkeresésre.</p>
      <h3>Hatalmas leépítésre készül a Deutsche Bank a robotizáció miatt</h3>
      <p>Komoly <a href="https://www.origo.hu/gazdasag/20191119-deutsche-bank-robot-munkahely-leepites.html">átszervezés</a>i projektet hajt végre a Deutsche Bank a következő években, amelynek az is része, hogy tízezres létszámban helyettesítenének emberi munkaerőt gépekkel és algoritmusokkal.</p>
      <figure>
        <img src="https://cdn.nwmgroups.hu/s/img/i/1701/20170126deutsche-bank1.jpg?w=644&amp;h=429"/>
        <figcaption>Deutsche Bank<cite>Forrás: AFP/NurPhoto/Jaap Arriens</cite></figcaption>
      </figure>
      <p>Ennek kapcsán Mark Matthews, a bank vállalati és befektetési banki üzletágának vezetője egy interjúban jelezte, az algoritmusok jelentősen növelik a termelékenységet és javítják a kapacitásokat, a teljes program keretében pedig a német pénzintézet összesen 6,6 milliárd dollárt kíván megspórolni a következő három évben.</p>
      <h3>Javította az OECD és a Moody's a magyar gazdaság növekedésére vonatkozó adatait</h3>
      <p>Tavalyhoz képest lassul, de a korábban vártnál gyorsabb lesz Magyarország idei és jövő évi gazdasági növekedése az OECD legfrissebb <a href="https://www.origo.hu/gazdasag/20191121-az-oecd-javitotta-az-idei-magyar-gdp-novekedesi-prognozisat.html">előrejelzése</a> szerint.</p>
      <p>A bérnyomás miatti infláció növekedése mellett idén 4,8 százalékkal, jövőre pedig 3,3 százalékkal nő a magyar hazai össztermék (GDP) a tavalyi 5,1 százalék után – írta a Gazdasági Együttműködési és Fejlesztési Szervezet (OECD) Gazdasági kilátások címmel, fél évente megjelenő kiadványában.</p>
      <p>A Moody's Investors Service a <a href="https://www.origo.hu/gazdasag/20191119-a-moodys-nemzetkozi-hitelminosito-ismertette-eves-adosprofiljelenteset.html">héten</a> Londonban ismertette éves adósprofil-jelentését, amely szerint a magyar gazdaság növekedése - a kisebb lassulás ellenére - a következő két évben is várhatóan robusztus ütemű marad.</p>
      <figure>
        <img src="https://cdn.nwmgroups.hu/s/img/i/1611/20161105hitelminosites-hitelminosito1.jpg?w=644&amp;h=322"/>
        <figcaption>illusztráció<cite>Forrás: AFP/Emmanuel Dunand</cite></figcaption>
      </figure>
      <p>A nemzetközi hitelminősítő közölte, hogy a magyar szuverén adósprofilt alátámasztó tényezők között van az erőteljes gazdasági növekedés, az államháztartási hiány és az államadósság-teher csökkentése melletti elkötelezettség, valamint a magyar gazdaság külső sérülékenységeinek jelentős mértékű és fenntartható mérséklődése.</p>
      <h3>Rekord üzletre készül Hongkongban az Alibaba</h3>
      <p>Az idei év eddigi legnagyobb részvénykibocsátására <a href="https://www.origo.hu/gazdasag/20191120-alibaba-reszveny-befektetes-hongkong.html">készül</a> a kínai Alibaba november 26-án Hongkongban. A kínai e-kereskedelmi óriás várhatóan 176 hongkongi dolláron (22,48 amerikai dollár) dobja majd piacra részvényeit a hongkongi tőzsdén.</p>
      <figure>
        <img src="https://cdn.nwmgroups.hu/s/img/i/1810/20181031alibaba1.jpg?w=644&amp;h=486"/>
        <figcaption>illusztráció<cite>Forrás: AFP/Imaginechina/Chen Jialiang</cite></figcaption>
      </figure>
      <p>A kínai óriás 500 millió új részvényt viszi a börzére, amelyből 50 millió darabot tartanának fenn a kisbefektetőknek. Ezen kívül 75 millió olyan részvényopciót is fenntart majd a cég, amelyet a kijelölt bankok akkor értékesíthetnek, ha az eredeti kibocsátási mennyiséget meghaladó kereslet mutatkozik a papír iránt.</p>
      <h3>Az autóipar a magyar kisvállalkozások gyarapodásához is hozzájárul</h3>
      <p>Palkovics László innovációs és technológiai miniszter a héten a CEE Automotive Forum járműipari rendezvényén <a href="https://www.origo.hu/gazdasag/20191121-az-autoipar-a-magyar-kisvallalkozasok-gyarapodasahoz-is-hozzajarul.html">elmondta</a>, hogy a magyarországi autógyárak működéséből a belföldi kisvállalkozások is gyarapodhatnak, ám technológiai fejlődésükhöz a kormánynak is hozzá kell járulnia.</p>
      <figure>
        <img src="https://cdn.nwmgroups.hu/s/img/i/1901/20190107cruise-automation-onvezeto-autokat-gyarto1.jpg?w=644&amp;h=471"/>
        <figcaption>illusztráció<cite>Forrás: Cruise Automation</cite></figcaption>
      </figure>
      <p>A miniszter szerint a nagy gyártóknak is kedvez, ha belföldi beszállítókkal működhetnek együtt, utóbbiak azonban csak hatékonyan üzemeltethető, automatizált rendszerekkel léphetnek be a legkorszerűbb ipari technológiák piacára. A magyar beszállítók fejlődését ezért a kormány is ösztönzi, például a tudásátadás lehetőségeinek megteremtésével és a Beszállítói-fejlesztési Programon keresztül. Utóbbi esetében eddig 9 milliárd forinttal támogatták a kis és közepes vállalkozásokat.</p>
      <h3>Fontos határidő jár le a kötelező felelősségbiztosításnál</h3>
      <p>A Független Biztosítási Alkuszok Magyarországi Szövetsége (FBAMSZ) arra figyelmezteti az <a href="https://www.origo.hu/gazdasag/20191122-fontos-hatarido-a-kgfb-szerzodeseknel.html">érintett</a>, váltani szándékozó autósokat, hogy mivel a december 1-jei határidő idén vasárnapra esik, kgfb-szerződésük személyes vagy levélben történő felmondását legkésőbb november 29-ig juttassák el biztosítójukhoz.</p>
      <figure>
        <img src="https://cdn.nwmgroups.hu/s/img/i/1612/20161213kamion.jpg?w=644&amp;h=322"/>
        <figcaption>illusztráció<cite>Forrás: dpa Picture-Alliance/AFP/Patrick Pleul</cite></figcaption>
      </figure>
      <p>Mivel a felmondásnak a határidőre be is kell érkeznie, azt levélben szerdáig, a biztosító ügyfélszolgálati irodájában pedig legkésőbb péntekig lehet jelezni. Az elektronikus úton történő felmondásra még a hétvégén is volt lehetőség, az erre vonatkozó határidőkről az adott felületeket üzemeltető alkuszok vagy biztosítók adtak tájékoztatást.</p>
      <h3>Kartellbirságot kapott több német autógyártó is</h3>
      <p>Mintegy százmillió eurós <a href="https://www.origo.hu/gazdasag/20191121-100-millios-kartellbirsag-nemet-autogyarak.html">kartellbírságot</a> rótt ki a német szövetségi versenyhivatal (Bundeskartellamt) a szerkezetiacél-beszerzések árának egyeztetése miatt a Volkswagen, Daimler és BMW autógyárakra. Az autógyárak elismerték a kartellezés tényét és elfogadták az eljárás lezárását bírság kivetésével.</p>
      <figure>
        <img src="https://cdn.nwmgroups.hu/s/img/i/1901/20190107dubai-rendszamtabla.jpg?w=644&amp;h=381"/>
        <figcaption>illusztráció<cite>Forrás: AFP/Oliver Lang</cite></figcaption>
      </figure>
      <p>A német autógyárak ellen három és fél éve indult vizsgálat számos acélipari vállalat ellen folytatott kartell-eljárás keretében, amit a bonni versenyhivatal tavaly zárt le 205 millió eurós bírság kivetésével.</p>
      <h3>Súlyos bírság jár idehaza a hulladékégetésért</h3>
      <p>A jogszabály szerint az előírásokat <a href="https://www.origo.hu/gazdasag/20191114-komoly-birsag-jarhat-ha-szemettel-fut-valaki.html">megszegőknek</a> 100 ezer forintot kell fizetniük, ha nyílt téren égetnek illegálisan hulladékot, valamint 300 ezer forint a bírság, ha valaki bármely anyagot engedély nélkül háztartási tüzelőberendezésben éget el.</p>
      <figure>
        <img src="https://cdn.nwmgroups.hu/s/img/i/1809/20180906elektronikaihulladeklerako-ghanaban12.jpg?w=644&amp;h=424"/>
        <figcaption>illusztráció<cite>Forrás: MTI/EPA/Christian Thompson</cite></figcaption>
      </figure>
      <p>Az Agrárminisztérium tájékoztatása szerint a kezeletlen fa és a papír kivételével tilos minden hulladék elégetése, beleértve például az építési fahulladékot, a kezelt fát, a rétegelt lemezeket, a bútorlapokat, a fáradt olajat vagy éppen az autógumit.</p>
      <h3>Újabb gond a Boeingekkel</h3>
      <p>A Boeingnek - egy 2018 áprilisában történt <a href="https://www.origo.hu/gazdasag/20191121-ujabb-gond-boeing-737-gep-7000-ellenorzes.html">baleset</a> miatt - most mintegy 7000, aktív repülőgépét kell ellenőriztetnie és azokon a szükséges módosításokat elvégeztetni, hogy az akkori tragikus esethez hasonló, ne fordulhasson elő többet.</p>
      <figure>
        <img src="https://cdn.nwmgroups.hu/s/img/i/1902/20190220norwegian-air1.jpg?w=644&amp;h=242"/>
        <figcaption>illusztráció<cite>Forrás: AFP/NurPhoto/Nicolas Economou</cite></figcaption>
      </figure>
      <p>Az amerikai közlekedésbiztonsági hatóság mindenre kiterjedő vizsgálata megállapította, hogy "potenciális szerkezeti gyengeségről" van szó, amely érinti a Boeing valamennyi, a 737 NG családba tartozó gépét.</p>
      <h3>Az élő koncertek és a fesztiválok húzzák a zeneipart</h3>
      <p>Az élő koncerteknek köszönhetően a <a href="https://www.origo.hu/gazdasag/20191120-a-fesztivalok-es-az-elo-koncertek-huzzak-a-zeneipart.html">briteknél</a> a zenei turizmus is jelentősen nőtt 2018-ban és elérte a 11,2 millió fontot, a teljes zeneipar pedig 5,2 milliárd fonttal járult hozzá a szigetország gazdaságához.</p>
      <figure>
        <img src="https://cdn.nwmgroups.hu/s/img/i/1907/20190701glastonbury-festival-david-attenborough3.jpg?w=644&amp;h=429"/>
        <figcaption>illusztráció<cite>Forrás: Dave J Hogan/Getty Images</cite></figcaption>
      </figure>
      <p>A koncertlátogatók száma tavaly elérte a 24,9 milliót, tehát nagyjából szinten maradt az egy évvel korábbi adatokhoz képest, viszont 2018-ban 23 százalékkal többen, 4,9 millióan vettek részt különböző fesztiválokon Nagy-Britanniában.</p>
    </article>
  </body>
</html>