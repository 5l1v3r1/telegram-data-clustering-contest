<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/MUP-RS-Tuzilastvu-BiH-2009-podnesen-izvjestaj-protiv-Osmanovica/570228?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T12:13:18+00:00"/>
    <meta property="og:title" content="MUP RS: Tužilaštvu BiH 2009. podnesen izvještaj protiv Osmanovića"/>
    <meta property="og:description" content="BANJALUKA - Ministarstvo unutrašnjih poslova (MUP) Republike Srpske je još 27. novembra 2009. godine podnijelo izvještaj Tužilaštvu BiH protiv Osmana Osmanovića i još 12 lica zbog sumnje da su počinili krivična djela ratni zločin protiv civila i ratnih zarobljenika srpske nacionalnosti, izjavila je načelnik Odjeljenje za odnose sa javnošću MUP-a Srpske Mirna Miljanović."/>
  </head>
  <body>
    <article>
      <h1>MUP RS: Tužilaštvu BiH 2009. podnesen izvještaj protiv Osmanovića</h1>
      <address><time datetime="2019-11-24T12:13:18+00:00">24 Nov 2019, 12:13</time> by <a rel="author">Srna</a></address>
      <p>BANJALUKA - Ministarstvo unutrašnjih poslova (MUP) Republike Srpske je još 27. novembra 2009. godine podnijelo izvještaj Tužilaštvu BiH protiv Osmana Osmanovića i još 12 lica zbog sumnje da su počinili krivična djela ratni zločin protiv civila i ratnih zarobljenika srpske nacionalnosti, izjavila je načelnik Odjeljenje za odnose sa javnošću MUP-a Srpske Mirna Miljanović.</p>
      <p>Miljanovićeva je rekla da je ovih 13 lica osumnjičeno da su u maju, junu i julu 1992. godine u improvizovanim zatvorima i logorima u Gornjim Rahićima i Maoči, na području Brčkog, kao pripadnici 108. brigade HVO, Bosanska Posavina, i drugih jedinica Armije RBiH postupali suprotno odredbama međunarodnog prava.</p>
      <p>"Oni su vršili fizičko i psihičko maltretiranje civila i vojnika srpske nacionalnosti na način da su ih svakodnevno tukli rukama, nogama, vojničkim čizmama, kundacima po svim dijelovima tijela, upućivali prijetnje po život, prisiljavali da jedu listove, piju vodu sa deterdžentima, te da daju lažne izjave o stradanjima Bošnjaka u ratnim sukobima", naglasila je Miljanovićeva.</p>
      <p>Prema saznanjima Srne, riječ je licima srpske nacionalnosti Vasiljku Todiću, Milenku Radušiću, Aleksandru Pavloviću, Zoranu Deliću, Nenadu Kurtoviću, Nedeljku Đokiću, Nenadu Tmekiću, Blagoju Vujanoviću, svi iz Brčkog, Mihajlu Saviću, Milanu Šubariću, Budimiru Staniću, Branku Sekuliću, svi iz Bijeljine, te zarobljenom Draganu Kaleniću iz Vukovara, Mirku Stakiću iz Požarevca, Radetu Simiću, Momiru Zec i Miću Stojčiću iz Lopara i Bošku Dimitroviću iz Bijeljine.</p>
      <p>Prema informacijama Srne, od kada je MUP podnio izvještaj Tužilaštvu BiH 2009. godine nikada ništa nije urađeno po ovom predmetu.</p>
      <p>Miljanovićeva je navela da MUP Srpske sarađuje sa MUP-om Srbije na ovom predmetu.</p>
      <p>U MUP-u Srbije ranije potvrđeno da je na graničnom prelazu Sremska Rača uhapšen Osman Osmanović koji je tokom oružanih sukoba bio upravnik logora u Gornjem Rahiću. </p>
      <p>
        <b>Povezana vijest:</b>
      </p>
      <p>
        <a href="https://www.nezavisne.com/novosti/hronika/Potvrdjeno-hapsenje-Osmana-Osmanovica/570205">Potvrđeno hapšenje Osmana Osmanovića</a>
      </p>
    </article>
  </body>
</html>