<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Bruntal-Narodil-se-Jeff-Porod-byl-delsi-ale-strom-je-krasny-a-statny-604502"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-24T12:33:00+00:00"/>
    <meta property="og:title" content="Bruntál: Narodil se „Jeff. Porod byl delší, ale strom je krásný a statný"/>
    <meta property="og:description" content="Vánoční strom na bruntálském náměstí Míru je připraven k nazdobení a rozsvícení. Vzhledem k netypickému růstu byla letos jeho úprava poměrně náročná."/>
  </head>
  <body>
    <article>
      <h1>Bruntál: Narodil se „Jeff. Porod byl delší, ale strom je krásný a statný</h1>
      <address>
        <time datetime="2019-11-24T12:33:00+00:00">24 Nov 2019, 12:33</time>
      </address>
      <p>
        <b>Vánoční strom na bruntálském náměstí Míru je připraven k nazdobení a rozsvícení. Vzhledem k netypickému růstu byla letos jeho úprava poměrně náročná.</b>
      </p>
      <p>Strom byl v horních partiích rozdvojený, takže jeho instalace a úprava byla, na rozdíl o minulých let, rozložena do tří dnů.</p>
      <p>Pracovníci Technických služeb druhý den po instalaci, ve středu 20. listopadu zdvojenou horní část odstranili a na její místo upevnili přirozeně tvarovanou menší jedličku. Den poté byly v řídčeji obrostlých partiích doplněny větve, které byly pro tento účel odloženy už při kácení stromu. Těmito úpravami strom získal – více než týden před začátkem adventu – požadovaný symetrický tvar.</p>
      <p>Vánoční strom je upravován každý rok, letos ale bylo vše komplikovanější. Vhodných vzrostlých stromů, které navíc musí splňovat přísné nároky na bezpečnost, je nedostatek. Město v rámci citlivého přístupu k zeleni chtělo předejít situaci, kdy by musel být „obětován“ jiný vzrostlý strom, navíc pro povolení ke skácení je vždy nutný závažný důvod. </p>
      <figure>
        <img src="https://cms.parlamentnilisty.cz/edition_files/uploaded-images/Image.jhashx.jpg"/>
      </figure>
      <p>Náročnější úpravy si letos vyžádaly více trpělivosti a shovívavosti. Než byla jedle upravena ořezem a nastavením, vzbudil tvar stromu už první hodiny po instalaci „davové“ vášně na sociálních sítích. Ačkoliv probíhá tradiční anketa k pojmenování stromu, uživatelé Facebooku strom kvůli jeho původnímu tvaru neoficiálně pojmenovali „Jeff“.</p>
      <p>Vánoční strom na náměstí Míru v Bruntále je letos Jedle obrovská (Abies grandis).  Byl určen ke skácení ze soukromé zahrady v ulici Josefa Lady v Bruntále.</p>
      <p>Nyní jej čeká nazdobení a slavnostní rozsvícení, které se uskuteční v pátek 29. listopadu. Program začíná v 16.15 hodin, samotné rozsvícení je naplánováno na 17.00 hod.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Bruntal-Za-mestskym-parkem-vznikne-nova-cyklostezka-602773"/>
        <a href="https://www.parlamentnilisty.cz/arena/nazory-a-petice/Jana-Zwyrtek-Hamplova-Uzemni-studie-krajiny-ORP-Bruntal-miri-ke-Krajskemu-a-Ustavnimu-soudu-602003"/>
        <a href="https://www.parlamentnilisty.cz/politika/obce-volicum/Bruntal-Laboratore-v-Podhorske-nemocnici-pouzivaji-novy-laboratorni-system-601572"/>
        <a href="https://www.parlamentnilisty.cz/politika/obce-volicum/Bruntal-Obnova-Kvetne-jde-do-finale-mesto-dostalo-dotaci-na-treti-etapu-revitalizace-sidliste-601408"/>
      </related>
    </article>
  </body>
</html>