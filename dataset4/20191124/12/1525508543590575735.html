<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779761/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A7%D8%AD%D8%AF%D8%A7%D8%AB-%DB%B1%DB%B0%DB%B0-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T12:17:19+00:00"/>
    <meta property="og:title" content="در دیدار وزرای راه و دفاع بررسی شد؛ آخرین وضعیت احداث ۱۰۰ هزار واحد مسکونی کارکنان نیروهای مسلح"/>
    <meta property="og:description" content="وزرای راه و شهرسازی و دفاع دومین دیدار مسکنی خود ظرف ۵ ماه اخیر را برگزار کردند که در این دیدار آخرین وضعیت احداث ۱۰۰ هزار واحد مسکونی برای کارکنان نیروهای مسلح بررسی شد."/>
  </head>
  <body>
    <article>
      <h1>در دیدار وزرای راه و دفاع بررسی شد؛ آخرین وضعیت احداث ۱۰۰ هزار واحد مسکونی کارکنان نیروهای مسلح</h1>
      <address><time datetime="2019-11-24T12:17:19+00:00">24 Nov 2019, 12:17</time> by <a rel="author" href="https://www.mehrnews.com/archive?jr=611" target="_blank">برهان محمودی</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت راه و شهرسازی، امیر سرتیپ امیر حاتمی وزیر دفاع و پشتیبانی نیروهای مسلح در سومین نشست شورای راهبردی احداث ۱۰۰ هزار واحد مسکونی نیروهای مسلح که با حضور محمد اسلامی وزیر راه و شهرسازی و معاونان دو وزیر در ساختمان دادمان وزارت راه و شهرسازی برگزار شد، از تمامی دست‌اندرکاران بخش مسکن در وزارت راه و شهرسازی و همچنین همکاران خود در نیروهای مسلح، ارتش جمهوری اسلامی ایران، سپاه، نیروی انتظامی و وزارت دفاع تشکر کرد.</p>
      <p>امیر حاتمی ضمن تاکید بر این مطلب که در اجرای تفاهم‌نامه احداث ۱۰۰ هزار واحد مسکونی کارکنان نیروهای مسلح، گام‌های مهمی برداشته شده است، تکالیف دست‌اندرکاران اجرای این تفاهم‌نامه را در وزارت دفاع، اعلام کرد.</p>
      <p>وزیر دفاع و پشتیبانی نیروهای‌مسلح خاطرنشان کرد: در خصوص واحدهای مسکونی مهری که از سوی وزارتخانه راه و شهرسازی برای اجرای این تفاهم‌نامه تخصیص یافته است، تا ۳۰ آذرماه سالجاری، بررسی و  نتایج گزارش شود.</p>
      <p>امیرحاتمی گفت: اگر مناطقی واحدهای مسکونی مهر شناسایی و قابل استفاده بود، منعکس و پیگیری شود.</p>
      <p>وی تصریح کرد: واحدهای مسکونی مهر در هشتگرد به صورت خاص، بررسی میدانی شود. زیرا بخشی از هشتگرد برای هرکدام از نیروهای مسلح (ارتش، سپاه و نیروی انتظامی) قابل استفاده است.</p>
      <p>وزیر دفاع و پشتبیانی نیروهای مسلح اعلام کرد: از همکاران نیروهای مسلح درخواست دارم که در خصوص بررسی موارد اهتمام ویژه داشته باشند تا احداث ۱۰۰ هزار واحد مسکونی نیروهای مسحل، ‌موضوع تفاهم نامه دو وزارتخانه، محقق شود. ما وزرا وقت نداریم و کمتر از ۲۰ ماه وقت داریم و باید به کار سرعت بدهیم.</p>
      <p>وی گفت: اقشار هدف این طرح واقعا نیازمند مسکن هستند و مهم است که ما اینکار را به عنوان کاری جهادی و انقلابی به صورت جدی دنبال کنیم.</p>
      <p>امیرحاتمی اعلام کرد: در مورد شهرهای جدید ۲۲ هزار واحد مسکونی در شهرهای جدید توافق شده است. بدین معنا توان ساخت و ساز نیروهای مسلح باید با قدرت پای کار بیاید. ما آنجا می سازیم بخشی را که نیاز داریم استفاده می کنیم و مازاد بر نیاز نیز در اختیار وزارت راه و شهرسازی قرار می گیرد تا برای سایر اقشار مورد استفاده قرار بگیرد.</p>
      <p>وزیر دفاع و پشتیبانی نیروهای‌مسلح تصریح کرد: توان مهندسی نیروهای مسلح توان مناسبی است و خواهشم این است که این ساخت و ساز با سرعت انجام شود.</p>
      <p>امیرحاتمی گفت: در مورد ۵۸ هزار واحدی که فاقد زمین است، با توجه به مجموعه کاری که در هر دو وزارتخانه راه و دفاع انجام شده است، ظرف ۳ هفته آینده برای ۵۸ هزار واحد از بین مجموعه زمین های گزینه ها مشخص و تعیین شود.</p>
      <p>وزیر دفاع و پشتیبانی نیروهای مسلح ادامه داد: انتظار است تا نیروهای مسلح با تمامی توان در اجرای این تفاهم نامه همکاری داشته باشند.</p>
      <p>امیرحاتمی تاکید کرد: در مناطقی که نیروهای‌مسلح، ارتش جمهوری اسلامی ایران، سپاه پاسداران انقلاب اسلامی و همچنین نیروی انتظامی زمین دارند در اختیار اجرای این طرح قرار بدهند و مازاد را برای سایر اقشار جامعه در اختیار وزارت راه و شهرسازی قرار بدهند.</p>
      <p>وی بر بازگشت سرمایه نیروهای مسلح در صورت احداث مازاد واحدهای مسکونی و اختصاص آن به وزارت راه و شهرسازی تاکید کرد و گفت: مشکلات با شهرداری باید جداگانه و با مساعدت وزیر راه و شهرسازی و مکاتباتی که از سوی وزارتخانه راه و شهرسازی با شهرداری انجام می‌شود پیگیری شود. امیدواریم با مساعدت وزیر مشکلات با شهرداری ها را حل و فصل کنیم.</p>
      <p>وی ادامه داد: تامین مالی از سوی نیروهای مسلح با همکاری مدیرعامل بانک مسکن انجام شود. امیدواریم با همکاری بانک مسکن و سایر ظرفیت ها همچون وام «حکمت»، ظرفیت ها، منسجم و یکپارچه شوند و به کار سرعت ببخشد.  </p>
      <p>امیرحاتمی از  آغاز احداث بخشی از تفاهم‌نامه ۱۰۰ هزار واحد مسکونی در شاهین‌شهر اصفهان خبر داد و گفت: شاهین شهر اصفهان به صورت خاص در دستور کار قرار بگیرد و چنانچه ظرفیت مازاد باشد، به سایر اقشار از سوی وزارت راه و شهرسازی، تخصیص یابد.</p>
      <p>وی بر تقویت تعامل وزارت دفاع با وزارت راه و شهرسازی برای احداث و تکمیل ۱۰۰ هزار واحد مسکونی کارکنان نیروهای مسلح تاکید کرد و گفت: همکاران نیروهای مسلح به کارگروه‌ها اطلاعاتی را که نیاز دارند ارایه دهند و به کار سرعت بدهند.</p>
      <p>گفتنی است این دومین دیدار دو وزیر در حوزه مسکن پس از امضای تفاهم نامه در ۲ تیر ماه امسال برای احداث ۱۰۰ هزار واحد مسکونی ویژه پرسنل نیروهای مسلح در اراضی متعلق به دو وزارت خانه است.</p>
    </article>
  </body>
</html>