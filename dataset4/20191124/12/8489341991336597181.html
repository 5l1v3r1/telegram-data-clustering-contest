<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807121/%D8%B4%D8%B4%D9%85%DB%8C%D9%86-%D8%B3%D8%B1%D8%B7%D8%A7%D9%86-%D8%B4%D8%A7%DB%8C%D8%B9-%D8%AC%D9%87%D8%A7%D9%86-%D8%A8%DB%8C%D8%B4%D8%AA%D8%B1-%DA%86%D9%87-%D8%A7%D9%81%D8%B1%D8%A7%D8%AF%DB%8C-%D8%B1%D8%A7-%D9%85%D8%A8%D8%AA%D9%84%D8%A7-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T12:04:00+00:00"/>
    <meta property="og:title" content="ششمین سرطان شایع جهان بیشتر چه افرادی را مبتلا می‌کند؟"/>
    <meta property="og:description" content="عضو هیئت علمی دانشگاه شهید بهشتی با تأکید بر اهمیت ارتقای آگاهی پزشکان در تشخیص به موقع سرطان تخمدان، گفت: در افرادی که سابقه سرطان پستان یا سابقه خانوادگی سرطان تخمدان و پستان دارند، احتمال ابتلا به این سرطان بیشتر است."/>
  </head>
  <body>
    <article>
      <h1>ششمین سرطان شایع جهان بیشتر چه افرادی را مبتلا می‌کند؟</h1>
      <h2>عضو هیئت علمی دانشگاه شهید بهشتی با تأکید بر اهمیت ارتقای آگاهی پزشکان در تشخیص به موقع سرطان تخمدان، گفت: در افرادی که سابقه سرطان پستان یا سابقه خانوادگی سرطان تخمدان و پستان دارند، احتمال ابتلا به این سرطان بیشتر است.</h2>
      <address>
        <time datetime="2019-11-24T12:04:00+00:00">24 Nov 2019, 12:04</time>
      </address>
      <p>به گزارش گروه اجتماعی خبرگزاری دانشجو، مرتضی طباطبایی‌فر در همایش تازه‌های سرطان تخمدان درباره این بیماری اظهار کرد: سرطان تخمدان ششمین سرطان شایع دنیا به شمار می‌رود و در بین سرطان‌های مربوط به دستگاه تناسلی، دومین سرطان محسوب می‌شود. در ایران نیز بر اساس آمار‌ها و مطالعاتی که در سال ۹۳ انجام گرفته، سرطان تخمدان یازدهمین سرطان شایع در زنان ایرانی است و در هر سال ۱۱۰۰ زن به این بیماری مبتلا می‌شوند.<br/><br/>وی با اشاره به اینکه سرطان تخمدان اکثر مواقع بدون علامت است و نوعی بیماری خاموش به شمار می‌رود، تصریح کرد: در اکثر بیماران، زمانی این سرطان کشف می‌شود که بیماری بسیار پیشرفته است؛ در افراد با سابقه خانوادگی سرطان تخمدان و پستان و نیز در صورت وجود سابقه ابتلا به سرطان پستان در خود فرد، احتمال ابتلا به سرطان تخمدان بیشتر است و در صورت آگاهی و توجه تیم درمانگر به این مسئله، می‌توان در کشف زودرس و یا پیشگیری از این سرطان اقداماتی را انجام داد.<br/><br/>رئیس همایش تازه‌های سرطان تخمدان با تأکید بر اهمیت دانش و آگاهی پزشکان در تشخیص به موقع این سرطان، خاطرنشان کرد: افزایش وزن ناگهانی و احساس پر بودن شکم می‌تواند از علائم ابتلا به سرطان تخمدان باشد؛ البته همیشه این علایم نشانه علامت ابتلا به سرطان نیستند.<br/><br/>طباطبایی‌فر درباره برگزاری همایش تازه‌های سرطان تخمدان متذکر شد: با توجه به این نکته که با وجود پاسخ اولیه درمانی در این بیماران، درصد قابل توجهی از آنان دچار عود بیماری می‌شوند، در این همایش آخرین دستاورد‌ها و تحقیقات علمی در زمینه پیشگیری از عود و عوامل مؤثر در افزایش طول عمر بیماران مبتلا به سرطان تخمدان مورد بحث قرار گرفت.<br/><br/>وی اضافه کرد: موضوع کیفیت زندگی بیماران در تمامی بیماران مبتلا به سرطان و به ویژه در مواردی که بیمار پاسخ مناسبی به شیمی درمانی و سایر روش‌های درمانی نمی‌دهد، باید بسیار مورد توجه قرار بگیرد.</p>
    </article>
  </body>
</html>