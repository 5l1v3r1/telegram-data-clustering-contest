<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/chimcomplex-borzesti-care-a-cumparat-activele-de-baza-al-oltchim-a-avut-pierderi-de-1-05-milioane-lei-in-primele-noua-luni-de-la-un-profit-net-de-19-5-milioane-lei-anul-trecut-1922403024002019111219179025"/>
    <meta property="og:site_name" content="News.ro"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="Chimcomplex Borzeşti, care a cumpărat activele de bază al Oltchim, a avut pierderi de 1,05 milioane lei în primele nouă luni, de la un profit net de 19,5 milioane lei anul trecut"/>
    <meta property="og:description" content="Combinatul chimic Chimcomplex Borzeşti, care a cumpărat activele de bază al Oltchim, a raportat pierderi de 1,05 milioane lei în primele nouă luni ale anului, de la un profit net de 19,5 milioane lei în perioada similară a anului trecut, potrivit raportului transmis Bursei de Valori Bucureşti (BVB)."/>
  </head>
  <body>
    <article>
      <h1>Chimcomplex Borzeşti, care a cumpărat activele de bază al Oltchim, a avut pierderi de 1,05 milioane lei în primele nouă luni, de la un profit net de 19,5 milioane lei anul trecut</h1>
      <address><time datetime="2019-11-24T12:30:00+00:00">24 Nov 2019, 12:30</time> by <a rel="author">Alina Oprea</a></address>
      <p>
        <b>Combinatul chimic Chimcomplex Borzeşti, care a cumpărat activele de bază al Oltchim, a raportat pierderi de 1,05 milioane lei în primele nouă luni ale anului, de la un profit net de 19,5 milioane lei în perioada similară a anului trecut, potrivit raportului transmis Bursei de Valori Bucureşti (BVB).</b>
      </p>
      <p>În acelaşi timp, cifra de afaceri a crescut de aprope cinci ori, de la 213,37 milioane lei în perioada ianuarie-septembrie 2018, la 1,03 miliarde lei în primele nouă luni ale acestui an.</p>
      <p>”În trimestrul III 2019, prin funcţionarea integrată a activelor Chimcomplex SA de la Sucursala Oneşti cu cele de la Sucursala Râmnicu Vâlcea, s-au oţinut, comparativ cu trimestrul III 2018, următoarele: creşterea cifrei de afaceri cu 819 milioane lei respectiv de 4,8 ori mai mare; creşterea rezultatului din exploatare cu 56 milioane lei, respectiv de 3,1 ori mai mare. Creşterea cheltuielilor financiare în trimestrul III 2019, determinată de cheltuielile cu diferenţele de curs valutar înregistrate odată cu reactualizarea soldurilor datoriilor în valută, în special a creditelor bancare şi de costurile creditelor contractate pentru achiziţionarea activelor, a condus la reducerea atât a rezultatului brut, cât şi a rezultatului net înregistrat în trimestrul III 2019, comparativ cu aceeaşi perioadă a anului trecut. Strict analizând activitatea de exploatare, rezultatele s-au îmbunătăţit la trimestrul III 2019 comparativ cu trimestrul III 2018, rezultatul din exploatare înregistrând o creştere de 3,1 ori”, se arată în raportul companiei.</p>
      <p>Chimcomplex Borzeşti (simbol bursier CHOB), combinat chimic condus de omul de afaceri Ştefan Vuza, are o capitalizare de 1,176 miliarde lei, potrivit datelor BVB, la data de 3 octombrie.</p>
      <p>Oltchim a vândut activele de bază către Chimcomplex Borzeşti, astfel că activitatea de bază a combinatului chimic este administrată de Chimcomplex.</p>
      <p>Acţiunile Oltchim au fost retrase de la tranzacţionare de la Bursa de Valori Bucureşti (BVB) începând din 7 noiembrie.</p>
      <p>Tribunalul Vâlcea a dispus în luna mai începerea procedurii generale a falimentului societăţii Oltchim din Râmnicu Vâlcea, admiţând astfel cererea formulată de consorţiul de administratori judiciari Rominsolv şi BDO Business Restructuring.</p>
      <p>Activitatea societăţii a fost transferată la Chimcomplex, care i-a cumpărat activele. La Oltchim a mai rămas doar platfoma de la Piteşti.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>