<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_zaliz-na-dah-z-sapoyu-i-sokiroyu-kidavsya-cegloyu-yak-policejski-psiha-z-dahu-znimali/939625"/>
    <meta property="og:site_name" content="Gazeta.ua"/>
    <meta property="article:published_time" content="2019-11-24T12:45:00+00:00"/>
    <meta property="og:title" content="Заліз на дах з сапою і сокирою. Кидався цеглою - як поліцейські психа з даху знімали"/>
    <meta property="og:description" content="В Одесі поліцейський упав із висоти під час затримання 31-річного чоловіка. Подія сталася 23 листопада на вул. Достоєвського. Порушник взявши з собою сокиру, ніж і сапку, виліз на гараж у приватному секторі, почав розбирати димохід і кидати цеглу в довколишні будинки і автомобілі, ..."/>
  </head>
  <body>
    <article>
      <h1>Заліз на дах з сапою і сокирою. Кидався цеглою - як поліцейські психа з даху знімали</h1>
      <address><time datetime="2019-11-24T12:45:00+00:00">24 Nov 2019, 12:45</time> by <a rel="author">Gazeta.ua</a></address>
      <p>В Одесі поліцейський упав із висоти під час затримання 31-річного чоловіка. Подія сталася 23 листопада на вул. Достоєвського.</p>
      <p>Порушник взявши з собою сокиру, ніж і сапку, виліз на гараж у приватному секторі, почав розбирати димохід і кидати цеглу в довколишні будинки і автомобілі, повідомили в прес-службі патрульної поліції.</p>
      <figure>
        <img src="https://static2.gazeta.ua/img2/cache/gallery/939/939625_1_w_1200.jpg?v=0"/>
        <figcaption>В Одесі неврівноважений чоловік заліз на гараж та кидався в людей камінням<cite>Автор: facebook.com/odesapolice</cite></figcaption>
      </figure>
      <p>"На прохання поліцейських він не реагував, поводився неадекватно, викрикував нецензурні слова. Після тривалих вмовлянь один із інспекторів виліз на гараж, щоби зняти чоловіка, проте він почав кидатися в правоохоронця шифером. Унаслідок цього поліцейський не втримався та впав з даху приблизно з 5-метрової висоти. Інспектора забрала бригада швидкої допомоги", - розповіли патрульні.</p>
      <p>Неадекватний чоловік живе на своїй ділянці без світла, газу, води і є психічно хворим, а на дах видерся із сокирою, сапкою та ножем, розповів очевидець інциденту <b>Денис Шацило,</b> передає <a href="https://www.unian.ua/incidents/10766381-v-odesi-postrazhdav-patrulniy-pid-chas-sprobi-zatrimati-psihichno-hvorogo-cholovika-z-sokiroyu.html">УНІАН.</a></p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/np/_ryatuvav-druga-cholovik-kidavsya-z-nozhem-na-policejskih/910387"/>
      </related>
      <p>"Коли за викликом приїхав перший екіпаж патрульних, чоловік кинув у службовий автомобіль цеглу, потрапивши в капот. Психопата умовити не вдавалося ні його матері, ні ввічливим копам... Поки він бігав по дахах сусідів, ламаючи сапою шифер і кидаючись в людей, довелося розрядити в нього дві обойми з травмата винятково в рамках самооборони, але болю ця психічно хвора людина не відчуває", - додав він.</p>
      <figure>
        <img src="https://static2.gazeta.ua/img2/cache/gallery/939/939625_2_w_1200.jpg?v=0"/>
        <figcaption>Під час затримання агресивного чоловіка постраждав поліцейський. Він упав із даху гаража<cite>Автор: facebook.com/odesapolice</cite></figcaption>
      </figure>
      <p>Зняти з будівлі чоловіка вдалося співробітникам спецпідрозділу "ТОР" (тактико-оперативне реагування), які роззброїли його та передали працівникам спеціалізованої медичної допомоги.</p>
      <p>Згодом з'ясувалося, що 31-річний чоловік перебував у розшуку за втечу з психіатричної лікарні.</p>
      <blockquote>У Кам'янському на Дніпропетровщині зловмисник <a href="https://gazeta.ua/articles/np/_colovik-iz-molotkom-napav-na-4-policejskih/897043">із молотком і ножем напав на поліцейських.</a> У результаті постраждали 4 працівники поліції. З місця пригоди вилучено ніж і молоток.</blockquote>
    </article>
  </body>
</html>