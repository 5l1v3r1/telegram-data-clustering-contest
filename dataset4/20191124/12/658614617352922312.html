<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/sport/176077/krachtsporter-patricia-smit-breekt-records-maar-is-niet-sterkste-vrouw"/>
    <meta property="og:site_name" content="omroep flevoland"/>
    <meta property="article:published_time" content="2019-11-24T12:30:00+00:00"/>
    <meta property="og:title" content="Krachtsporter Patricia Smit breekt records maar is niet 'sterkste vrouw'"/>
    <meta property="og:description" content="Krachtsporter Patricia Smit heeft zondag bij de wedstrijd 'Sterkste vrouw van Nederland' in Breda twee Nederlandse records op haar naam gebracht. Ze was daar om haar titel als sterkste vrouw van het land te verdedigen. Die titel kon ze ondanks de records niet prolongeren. Manon Kranendonk uit Dordrecht ging er met de winst vandoor. Smit werd uiteindelijk derde."/>
  </head>
  <body>
    <article>
      <h1>Krachtsporter Patricia Smit breekt records maar is niet 'sterkste vrouw'</h1>
      <address>
        <time datetime="2019-11-24T12:30:00+00:00">24 Nov 2019, 12:30</time>
      </address>
      <slideshow>
        <figure>
          <video src="https://d5ms27yy6exnf.cloudfront.net/video/middel/191124_Deadliften.mp4"/>
          <figcaption>Record Deadliften</figcaption>
        </figure>
        <figure>
          <video src="https://d5ms27yy6exnf.cloudfront.net/video/middel/191124_PatriciaSmit_2eRecord.mp4"/>
          <figcaption>Record log-press</figcaption>
        </figure>
        <figure>
          <img src="https://d16junmm04ri2h.cloudfront.net/image/xlg/pictures/Patricia2_2C0CE75D730B7A63C1258367004706EB.jpg"/>
        </figure>
      </slideshow>
      <p>
        <b>Krachtsporter Patricia Smit heeft zondag bij de wedstrijd 'Sterkste vrouw van Nederland' in Breda twee Nederlandse records op haar naam gebracht. Ze was daar om haar titel als sterkste vrouw van het land te verdedigen. Die titel kon ze ondanks de records niet prolongeren. Manon Kranendonk uit Dordrecht ging er met de winst vandoor. Smit werd uiteindelijk derde.</b>
      </p>
      <p>Smit begon sterk aan de wedstrijd. De krachtsporter won het eerste onderdeel deadliften. Met een Nederlands record van 205 kilogram ging ze na één onderdeel aan de leiding.<br/><br/>Daarna ging het een stuk minder. Bij het tweede onderdeel ‘ Stones on platform‘ waarbij een ronde steen met een gewicht van 80 kilogram zo vaak mogelijk op een ongeveer anderhalf meter hoge stellage moet worden gelegd, eindigde ze als vierde. En bij het derde onderdeel 'Farmers hold', waarbij de sporters terwijl ze stil staan twee halterstangen zo lang mogelijk moeten vasthouden, eindigde ze zelfs als laatste.<br/><br/>Bij het vierde onderdeel log-ladder-press waarbij een halter in de vorm van een boomstam met oplopend gewicht boven het hoofd moet worden getild was de Lelystedelinge opnieuw de beste. Met een nieuw Nederlands record van 85 kilogram eindigde ze hierbij op de eerste plaats.<br/><br/>Bij de afsluitende ‘medley’ waarbij een stuk moet worden gelopen met een fitnessrack van 220 kilogram en een zak van 85 kilogram, werd Smit tweede. Ze eindigde op dit onderdeel net voor Manon Kranendonk die desondanks de titel ‘Sterkste vrouw van Nederland‘ voor zich opeiste, omdat ze gemiddeld beter gepresteerd had.</p>
      <p>Vorige week veroverde Smit in Turijn nog het wereldrecord <a href="https://www.omroepflevoland.nl/sport/175906/patricia-smit-pakt-wereldrecord-bicep-curlen">bicep-curlen</a>. Die prestatie krijgt een vermelding in het Guinness Book of Records.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>