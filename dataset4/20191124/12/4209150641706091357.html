<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Vulin-Srbija-sada-dovoljno-jaka-da-zastiti-svoj-narod/570229?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T12:21:26+00:00"/>
    <meta property="og:title" content="Vulin: Srbija sada dovoljno jaka da zaštiti svoj narod"/>
    <meta property="og:description" content="BEOGRAD - Ministar odbrane Srbije Aleksandar Vulin izjavio je da će se u Skupštini Srbije uskoro naći nacrt strategije odbrane koji će, između ostalog, sadržati odredbu da je ugrožavanjem bezbjednosti srpskog naroda gdje god on živio, automatski ugrožena i bezbjednost Srbije."/>
  </head>
  <body>
    <article>
      <h1>Vulin: Srbija sada dovoljno jaka da zaštiti svoj narod</h1>
      <address><time datetime="2019-11-24T12:21:26+00:00">24 Nov 2019, 12:21</time> by <a rel="author">Srna</a></address>
      <p>BEOGRAD - Ministar odbrane Srbije Aleksandar Vulin izjavio je da će se u Skupštini Srbije uskoro naći nacrt strategije odbrane koji će, između ostalog, sadržati odredbu da je ugrožavanjem bezbjednosti srpskog naroda gdje god on živio, automatski ugrožena i bezbjednost Srbije.</p>
      <p>Vulin je rekao za Radio Beograd da je država Srbija sada dovoljno jaka da zaštiti svoj narod, a da je moćna i jaka Srbija ujedno i garant mira na Balkanu.</p>
      <p>Govoreći o "špijunskog aferi" sa srpskim oficirom i ruskim obajveštajcem, Vulin je rekao da su srpske službe vrlo intenzivno pratile, ne samo ruskog obavještajca Grigorija Klebana, već i pripadnike drugih obavještajnih struktura, a to rade i sada, tako da građani nemaju nikakvog razloga za brigu.</p>
      <p>Vulin je rekao da bi mogao mnogo toga da kaže o srpskom oficiru koji je jedan od aktera špijunske afere, ali da ga u tome sprečava to što je istraga u toku. On očekuje da će se tužilaštvo uskoro oglasiti tim povodom.</p>
      <p>Ministar odbrane Srbije je podsjetio da su prije desetak dana, koordinisanom akcijom Bezbjednosno-informativne agencije i Vojnobezbjednosne agencije uhapšena tri radnika kompanije "Prvi partizan" iz Užica, za koje se sumnja da su pokušali da prodaju dokumentaciju o municiji kalibra 12,7 milimetara državljaninu Sjeverne Makedonije.</p>
      <p>Vulin smatra da, kada je odgovornost u pitanju, nema nikakve razlike između radnika valjevske fabrike "Krušik" Aleksandra Obradovića, koji je podatke o navodnim malverzacijama dostavio bugarskoj novinarki Dilijani Gajtandžijevoj i radnika "Prvog partizana".</p>
      <p>"Za mene su svi oni špijuni, ali ostavljam mogućnost da će sud drugačije odlučiti. Svako odavanje poverljivih podataka je krivično delo i oni koji ga čine moraju za to da odgovaraju", kaže Vulin.</p>
      <p>Povodom tvrdnji bugarske novinarke Dilijane Gajtandžijeve da je Srbija izvozila oružje u Ukrajinu i da su njime "ubijani ruski vojnici", Vulin kaže da je dokazano da je oružje o kojem se govori prodato kompaniji iz Poljske i da je sve urađeno po zakonu.</p>
      <p>Vulin je ponovio da će Srbija ostati vojno neutralna zemlja i da će se uskoro pred Skupštinom Srbije naći rezolucija koja će to potvrditi.</p>
      <p>"Vojna neutralnost neće više zavisiti od volje bilo kog pojedinca ili političke partije, a ukoliko neko bude želeo da Srbija postaneo deo NATO-a moraće da upravo u Skupštini promeni odluku o vojnoj neutralnosti", dodao je Vulin. </p>
    </article>
  </body>
</html>