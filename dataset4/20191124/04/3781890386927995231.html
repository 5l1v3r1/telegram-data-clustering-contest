<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743303"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T04:17:00+00:00"/>
    <meta property="og:title" content="&quot;คนขับสิบล้อ&quot; ร้อง &quot;สิระ&quot; ช่วยด้วย อ้างโดนยัดยา"/>
    <meta property="og:description" content="“คนขับรถบรรทุกสิบล้อ” ร้องเรียน “สิระ” ขอความเป็นธรรมหลังอ้างโดนยัดยา ด้าน “สิระ” ลั่นต้องหาคำตอบให้สังคม เตรียมนำคดีเสนอที่ประชุมกมธ.ป.ป.ช.หาคนผิดต่อไป"/>
  </head>
  <body>
    <article>
      <h1>"คนขับสิบล้อ" ร้อง "สิระ" ช่วยด้วย อ้างโดนยัดยา</h1>
      <address>
        <time datetime="2019-11-24T04:17:00+00:00">24 Nov 2019, 04:17</time>
      </address>
      <p>
        <b>“คนขับรถบรรทุกสิบล้อ” ร้องเรียน “สิระ” ขอความเป็นธรรมหลังอ้างโดนยัดยา ด้าน “สิระ” ลั่นต้องหาคำตอบให้สังคม เตรียมนำคดีเสนอที่ประชุมกมธ.ป.ป.ช.หาคนผิดต่อไป</b>
      </p>
      <p>เมื่อวันที่ 24พ.ย.นายสิระ เจนจาคะ ส.ส.กทม.พรรคพลังประชารัฐ (พปชร.) ในฐานะกรรมาธิการป้องกันและปราบปรามการทุจริตและประพฤติมิชอบ สภาผู้แทนราษฎร (กมธ.ป.ป.ช.) เปิดเผยว่า นายโสภณ วงษ์สวัสดิ์ คนขับรถบรรทุกสิบล้อ ซึ่งถูกเจ้าหน้าที่ตำรวจสภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อก่อนถูกกล่าวหาว่ามียาบ้าไว้ในครอบครอง 1 เม็ดได้มาร้องเรียนขอความเป็นธรรมต่อตนจากคดีที่เกิดขึ้น โดยในวันที่ 26 พ.ย. เวลา 13.00 น.ตนจะเดินทางไปที่สภ.สามร้อยยอด เพื่อติดตามข้อเท็จจริง และขอให้ตั้งคณะกรรมการสอบสวนเจ้าหน้าที่ตำรวจที่ปฎิบัติหน้าที่<br/><br/>“เรื่องที่เกิดขึ้นยังไม่ทราบแน่ชัดว่านายโสภณได้กระทำความผิดจริงหรือไม่ แต่ในฐานะที่เป็นผู้แทนของประชาชน และมีหน้าที่ในกมธ.ป.ป.ช.จะเพิกเฉยต่อเรื่องที่ประชาชนเดือดร้อนไม่ได้ เพราะนายโสภณถือเป็นประชาชนคนหนึ่ง หากถูกเจ้าหน้าที่กล่าวหาว่ามียาบ้าไว้ในครอบครอง ทั้งที่ไม่ได้กระทำความผิดก็เป็นเรื่องที่ไม่ยุติธรรมต่อนายโสภณ” นายสิระ กล่าว<br/><br/>นายสิระ กล่าวต่อว่า นอกจากนี้ตนจะนำคดีของนายโสภณเสนอต่อที่ประชุมกมธ.ป.ป.ช.เพื่อให้พิจารณาเรื่องที่เกิดขึ้นอย่างเร่งด่วน เพื่อหาคำตอบให้กับสังคม ทั้งนี้ตนยินดีที่จะรับฟังความจากทั้งสองด้าน ไม่ว่าจะเป็นตัวของนายโสภณหรือเจ้าหน้าที่ตำรวจที่ปฎิบัติหน้าที่ หากฝ่ายใดมีข้อมูลก็สามารถแจ้งมาที่ตนได้ เพราะเรื่องนี้ถือเป็นเรื่องใหญ่ หากเจ้าหน้าที่ตำรวจไม่ได้ทำอย่างที่นายโสภณกล่าวหาก็ต้องพิสูจน์ความจริงให้เป็นที่ประจักษ์แต่หากเจ้าหน้าที่ตำรวจกระทำความผิดจริงก็ต้องดำเนินคดีทางกฎหมายเช่นกัน<br/><br/>ด้านนายโสภณ กล่าวถึงกรณีที่กลุ่มเฟซบุ๊ก “สานฝันพ่อส.แท่นทองขนส่ง โอเคนะ”ได้นัดรวมตัวกลุ่มคนขับสิบล้อหน้าสถานีตำรวจสามร้อยยอด เพื่อเรียกร้องความยุติธรรมในวันที่ 26 พ.ย.นี้ว่า ต้องขอขอบคุณเพื่อนร่วมอาชีพทุกคนที่จะมาเป็นกำลังใจให้ และตนจะสู้คดีจนถึงที่สุด เนื่องจากยืนยันว่าไม่ได้กระทำความผิด และการต่อสู้ในครั้งนี้จะเป็นกรณีตัวอย่างที่กลุ่มคนขับสิบล้อจะได้ไม่ต้องเจอกับเหตุการณ์เช่นนี้อีก.<br/> </p>
    </article>
  </body>
</html>