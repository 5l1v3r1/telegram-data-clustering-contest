<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/laureati-dnes-vecer-prevezmou-ceny-ceska-hlava/1824501?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-24T04:40:00+00:00"/>
    <meta property="og:title" content="Laureáti dnes večer převezmou ceny Česká hlava"/>
    <meta property="og:description" content="Praha - Čtveřice vědců a zástupci firmy CIUR dnes večer převezmou ocenění Česká hlava. Laureátem hlavní národní ceny je egyptolog a archeolog Miroslav Bárta. Galavečer začne ve 20:00 na Vysoké škole ekonomické v Praze."/>
  </head>
  <body>
    <article>
      <h1>Laureáti dnes večer převezmou ceny Česká hlava</h1>
      <address><time datetime="2019-11-24T04:40:00+00:00">24 Nov 2019, 04:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čtveřice vědců a zástupci firmy CIUR dnes večer převezmou ocenění Česká hlava. Laureátem hlavní národní ceny je egyptolog a archeolog Miroslav Bárta. Galavečer začne ve 20:00 na Vysoké škole ekonomické v Praze.</p>
      <p>O držiteli národní ceny vláda rozhodla už v říjnu. Miroslav Bárta je dlouholetým ředitelem Českého egyptologického ústavu. Vede výzkum pyramidového pole v Abúsíru, před deseti lety založil také české archeologické a enviromentální projekty v Súdánu. Má za sebou řadu archeologických objevů a publikací, získal už několik vědeckých cen v Česku i v zahraničí. Letos na jaře se stal prorektorem Univerzity Karlovy pro vnější vztahy. Vyučoval také na vysokých školách v Berlíně, Lipsku a na Pensylvánské univerzitě.</p>
      <p>Cenu v kategorii Invence převezme evoluční biolog Jan Brábek, který pracuje v Centru nádorové ekologie při Univerzitě Karlově. Brábek se svým týmem definovali nový druh protinádorových léčiv - takzvaná migrastatika. V budoucnu by měla bránit invazi nádorových buněk do okolí a tvorbě metastáz. Brábek a jeho spolupracovníci nyní testují látky s migrastatickým účinkem.</p>
      <p>Ocenění Industrie letos získala firma CIUR za výrobek z recyklovaných polymerů Substabit. Ciur ve spolupráci s firmou DuPont vyvinula technologii, která efektivně zpracovává PVB folie z bezpečnostních skel. Produkt Substabit byl přimíchán do asfaltu například při rekonstrukci silnice v Rudné u Prahy a na několika dalších úsecích. Zlepšuje odolnost vozovky.</p>
      <p>V kategorii Doctorandus za přírodní vědy má cenu Daniel Bím z Ústavu fyzikální chemie Akademie věd ČR. Získal ji za výzkum aktivace vazeb mezi uhlíkem a vodíkem. Může mít využití jak v průmyslu, třeba při vývoji nových katalyzátorů, tak i při syntéze léčiv ve farmacii.</p>
      <p>Posledním oceněným, v sekci Doctorandus za technické vědy, je Vojtěch Mrázek z Fakulty informačních technologií Vysokého učení technického. Mrázek se ve své disertační práci zabýval vpravením chyb do digitálních obvodů, k čemuž využil evoluční algoritmy. Ty upravují obvod tak, aby se postupně zlepšovaly jeho parametry, například spotřeba. Změny se provádějí automaticky, nemusí je manuálně zkoušet vývojář.</p>
      <p>Ceny Česká hlava se letos udělují poosmnácté. V minulosti byli laureáty například zakladatel dětské onkologie v Československu Josef Koutecký, chemik Antonín Holý či historik a archeolog Petr Sommer.</p>
    </article>
  </body>
</html>