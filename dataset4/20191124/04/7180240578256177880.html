<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/news-monitor/news_1765697"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-24T04:32:34+00:00"/>
    <meta property="og:title" content="‘ไทย’ จับมือ ‘สปป.ลาว’ พัฒนาระบบดิจิทัลเพย์เมนต์ เล็งเชื่อมระบบใช้คิวอาร์โค้ดทั้งอาเซียน"/>
    <meta property="og:description" content="นายบัญชา มนูญกุลชัย ผู้อำนวยการอาวุโสฝ่ายนโยบายระบบการชำระเงิน ธนาคารแห่งประเทศไทย (ธปท.) เปิดเผยว่า ปัจจุบัน ธปท.ให้ความสำคัญกับการพัฒนาเรื่องดิจิตอลเพย์เมนต์ และการเชื่อมโยงระบบการชำระเงินของไทยและอาเซียน โดยในส่วนของการพัฒนาเรื่องดิจิตอลเพย์เมนต์ ได้มีการพัฒนาระบบพร้อมเพย์ขึ้นมา ซึ่งถือว่าเป็นโครงสร้างพื้นฐาน ในระบบการชำระเงินรายย่อย ที่สำคัญต่อการส่งเสริมนวัตกรรมทางการเงิน เป็นการสร้างอีโคซิสเต็มให้กับภาคดิจิทัลเพย์เมนต์ เพื่อให้เป็นทางเลือกหลักในการชำระเงินที่มีประสิทธิภาพ ปลอดภัย และมีต้นทุนต่ำลง รวมถึงตรงตามความต้องการของผู้ใช้บริการ โดยในปัจจุบันมีผู้ลงทะเบียนพร้อมเพย์ผ่านช่องทางต่างๆ จำนวน 49.5 ล้านหมายเลข ปริมาณใช้งานเฉลี่ยต่อวัน 8.1 ล้านรายการ ปัจจุบันมีร้านค้ารับชำระเงินด้วยไทยคิวอาร์โค้ด มากกว่า 5 ล้านจุดทั่วประเทศ แบ่งเป็นการชำระค่าบริการต่างๆ อาทิ ร้านค้าทั่วไป รถโดยสารสาธารณะ โรงพยาบาล โรงเรียน เพราะมีต้นทุนในการชำระเงินต่ำ ทั้งยังสามารถชำระด้วยคิวอาร์โค้ดได้ทั้งบัตรเครดิต บัตรเดบิต บัญชีธนาคาร และอี-วอล เลท ร่วมด้วย จึงถือว่าไทยคิวอาร์โค้ดเป็นระบบโครงสร้างพื้นฐานท่ีเปิดกว้าง และสามารถทำงานร่ว…"/>
  </head>
  <body>
    <article>
      <h1>‘ไทย’ จับมือ ‘สปป.ลาว’ พัฒนาระบบดิจิทัลเพย์เมนต์ เล็งเชื่อมระบบใช้คิวอาร์โค้ดทั้งอาเซียน</h1>
      <address><time datetime="2019-11-24T04:32:34+00:00">24 Nov 2019, 04:32</time> by <a rel="author">matichon</a></address>
      <p>นายบัญชา มนูญกุลชัย ผู้อำนวยการอาวุโสฝ่ายนโยบายระบบการชำระเงิน ธนาคารแห่งประเทศไทย (ธปท.) เปิดเผยว่า ปัจจุบัน ธปท.ให้ความสำคัญกับการพัฒนาเรื่องดิจิตอลเพย์เมนต์ และการเชื่อมโยงระบบการชำระเงินของไทยและอาเซียน โดยในส่วนของการพัฒนาเรื่องดิจิตอลเพย์เมนต์ ได้มีการพัฒนาระบบพร้อมเพย์ขึ้นมา ซึ่งถือว่าเป็นโครงสร้างพื้นฐาน ในระบบการชำระเงินรายย่อย ที่สำคัญต่อการส่งเสริมนวัตกรรมทางการเงิน เป็นการสร้างอีโคซิสเต็มให้กับภาคดิจิทัลเพย์เมนต์ เพื่อให้เป็นทางเลือกหลักในการชำระเงินที่มีประสิทธิภาพ ปลอดภัย และมีต้นทุนต่ำลง รวมถึงตรงตามความต้องการของผู้ใช้บริการ โดยในปัจจุบันมีผู้ลงทะเบียนพร้อมเพย์ผ่านช่องทางต่างๆ จำนวน 49.5 ล้านหมายเลข ปริมาณใช้งานเฉลี่ยต่อวัน 8.1 ล้านรายการ ปัจจุบันมีร้านค้ารับชำระเงินด้วยไทยคิวอาร์โค้ด มากกว่า 5 ล้านจุดทั่วประเทศ แบ่งเป็นการชำระค่าบริการต่างๆ อาทิ ร้านค้าทั่วไป รถโดยสารสาธารณะ โรงพยาบาล โรงเรียน เพราะมีต้นทุนในการชำระเงินต่ำ ทั้งยังสามารถชำระด้วยคิวอาร์โค้ดได้ทั้งบัตรเครดิต บัตรเดบิต บัญชีธนาคาร และอี-วอล เลท ร่วมด้วย จึงถือว่าไทยคิวอาร์โค้ดเป็นระบบโครงสร้างพื้นฐานท่ีเปิดกว้าง และสามารถทำงานร่วมกันระหว่างผู้ให้บริการชำระเงินได้</p>
      <p>นายบัญชา กล่าวว่า สำหรับการเชื่อมโยงระบบการชำระเงินระหว่างอาเซียน แบ่งเป็นการพัฒนาใน 2 รูปแบบ ได้แก่ ระบบการชำระเงินระหว่างประเทศด้วยคิวอาร์โค้ด และการโอนเงินระหว่างประเทศแบบทันที (เรียลไทม์) โดยมีวัตถุประสงค์คือ ต้องการส่งเสริมนวัตกรรมการโอนเงินและชำระเงินระหว่างประเทศในอาเซียน เพื่อเพิ่มประสิทธิภาพ อำนวยความสะดวก รวดเร็ว ต้นทุนต่ำลง ส่งเสริมการค้าและการลงทุน โดยการใช้คิวอาร์โค้ดในการชำระเงินระหว่างกันได้ จะสร้างประโยชน์ในหลายด้าน อาทิ ลดการใช้เงินสด ส่งเสริมการใช้สกุลเงินท้องถิ่น เข้าถึงบริการด้วยต้นทุนที่ต่ำลง ทำให้สามารถขยายฐานลูกค้าได้มากขึ้น อำนวยความสะดวกในการโอนเงินระหว่างประเทศ และส่งเสริมการค้า การลงทุน และการพัฒนาธุรกิจระหว่างประเทศ โดยในส่วนของความร่วมมือด้านระบบการชำระเงินกับลาว ได้มีการลงนามบันทึกความร่วมมือ (เอ็มโอยู) ระหว่างธปท. และธนาคารแห่งสปป.ลาว (ธหล.) เพื่อร่วมมือกันพัฒนาระบบการชำระเงินและนวัตกรรมทางการเงิน ในวันที่ 4 เมษายน 2562 พร้อมทั้งแลกเปลี่ยนความรู้และประสบการณ์ และร่วมกันพัฒนามาตรฐานคิวอาร์โค้ดและการชำระเงินระหว่างประเทศ นอกจากนี้ยังมีการชำระเงินระหว่างประเทศด้วยระบบการชำระเงินระหว่างประเทศด้วยคิวอาร์โค้ดของธนาคารธนชาต และธนาคารการค้าต่างประเทศของของลาว ซึ่งถือเป็นคู่แรกในอาเซียน รวมถึงได้พัฒนาการโอนเงินระหว่างประเทศแบบเรียลไทม์ สำหรับภาคธุรกิจด้วยเทคโนโลยีบล็อกเชน โดยธนาคารกรุงศรีอยุธยา ที่เข้ามาให้บริการการโอนเงินระหว่างประเทศของลูกค้าไทยและลาว</p>
      <figure>
        <img src="https://www.matichon.co.th/wp-content/uploads/2019/11/S__4399126.jpg"/>
      </figure>
      <p>“แผนกลยุทธระบบการชำระเงินฉบับที่ 4 ระหว่างปี 2562-2564 โดยจะสร้างอีโคซิสเต็ม เพื่อให้ดิจิตอลเพย์เมนต์เป็นทางเลือกหลักในการชำระเงิน ภายใต้ระบบการชำระเงินที่มีประสิทธิภาพ ปลอดภัย ต้นทุนต่ำ และมีความตรงกับความตอ้งการของผู้ใช้บริการ ทั้งยังวางกรอบการพัฒนาที่สำคัญไว้ 5 ด้านคือ การพัฒนาโครงสร้างพื้นฐานที่เชื่อมโยงกัน มีความมั่นคง ปลอดภัย ได้มาตรฐานสากล รองรับนวัตกรรม และพร้อมเชื่อมโยงกับต่างประเทศ, การบูรณาการข้อมูลชำระเงิน เพื่อใช้ประโยชน์ พัฒนาการเชื่อมโยงและวิเคราะห์ข้อมูล เพราะในอนาคตข้อมูลจะมีความสำคัญที่สุด เนื่องจากสามารถนำมาประมวลผลในการออกผลิตภัณฑ์ใหม่ การวัดความเสี่ยง จัดทำแผนธุรกิจ หรือการอนุมัติสินเชื่อได้, การรักษาเสถียรภาพ การบริหารความเสี่ยงที่ดี กำกับตรวจสอบเท่าทันและคุ้มครองผู้ใช้บริการ, การส่งเสริมความเข้าถึง สร้างความรู้ความเข้าใจ และส่งเสริมการใช้งานอย่างต่อเนื่อง, การส่งเสริมพัฒนานวัตกรรมบริการที่หลากหลาย และต้องกับความต้องการของผู้ใช้งาน” นายบัญชา กล่าว</p>
      <p>นายชนินทร์ ศรีกรกุล ผู้อำนวยการอาวุโส กลุ่มธุรกิจลูกค้าสถาบัน ธนาคารธนชาต กล่าวว่า ธนาคารได้ร่วมกับธนาคารแห่งสปป.ลาว พัฒนาแอพพลิเคชั่นบีซีอีแอลขึ้น เพื่อให้คนไทยและคนลาวสามารถชำระสินค้าระหว่างกันผ่านคิวอาร์โค้ดได้ โดยจากข้อมูลพบว่า ในเดือนกุมภาพันธ์-กันยายน 2562 มีคนลาวใช้จ่ายในไทยผ่านแอพพลิเคชั่นของบีซีอีแอล จำนวนกว่า 32,000 รายการ คิดเป็นมูลค่ารวม 157 ล้านบาท แบ่งเป็นการใช้จ่ายเฉลี่ย 6,000-8,000 รายการต่อเดือน ส่วนใหญ่ใช้จ่ายประมาณ 4,000-5,000 บาทต่อรายการ ซึ่งถือว่าเป็นการส่งเสริมนวัตกรรมการโอนเงินและชำระเงินระหว่างประเทศได้เป็นอย่างดี รวมทั้งช่วยอำนวยความสะดวก  และเพิ่มความรวดเร็วต่อผู้ใช้บริการ</p>
    </article>
  </body>
</html>