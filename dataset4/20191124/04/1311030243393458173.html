<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1625973/%E0%A6%AC%E0%A6%99%E0%A7%8D%E0%A6%97%E0%A6%AC%E0%A6%A8%E0%A7%8D%E0%A6%A7%E0%A7%81%E0%A6%95%E0%A7%87-%E0%A6%A8%E0%A6%BF%E0%A7%9F%E0%A7%87-%E0%A6%B0%E0%A6%AC%E0%A6%BF-%E0%A6%9A%E0%A7%8C%E0%A6%A7%E0%A7%81%E0%A6%B0%E0%A7%80%E0%A6%B0-%E0%A6%A6%E0%A7%81%E0%A6%9F%E0%A6%BF-%E0%A6%97%E0%A6%BE%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T04:50:00+00:00"/>
    <meta property="og:title" content="বঙ্গবন্ধুকে নিয়ে রবি চৌধুরীর দুটি গান"/>
    <meta property="og:description" content="‘তিনি বাঙালি জাতির শ্রেষ্ঠ সন্তান, হাজার বছরের শ্রেষ্ঠ বাঙালি, আমাদের অহংকারের নাম, তাঁকে নিয়ে গাইতে পারাটা ভীষণ সৌভাগ্যের।’ বঙ্গবন্ধু শেখ মুজিবুর রহমানকে নিয়ে নতুন একটি গানে কণ্ঠ দিতে পেরে এমনই উচ্ছ্বাস ব্যক্ত করেছেন গায়ক, সুরকার রবি চৌধুরী।"/>
  </head>
  <body>
    <article>
      <h1>বঙ্গবন্ধুকে নিয়ে রবি চৌধুরীর দুটি গান</h1>
      <address><time datetime="2019-11-24T04:50:00+00:00">24 Nov 2019, 04:50</time> by <a rel="author">বিনোদন প্রতিবেদক, ঢাকা</a></address>
      <p>‘তিনি বাঙালি জাতির শ্রেষ্ঠ সন্তান, হাজার বছরের শ্রেষ্ঠ বাঙালি, আমাদের অহংকারের নাম, তাঁকে নিয়ে গাইতে পারাটা ভীষণ সৌভাগ্যের।’ বঙ্গবন্ধু শেখ মুজিবুর রহমানকে নিয়ে নতুন একটি গানে কণ্ঠ দিতে পেরে এমনই উচ্ছ্বাস ব্যক্ত করেছেন গায়ক, সুরকার রবি চৌধুরী। শুক্রবার সন্ধ্যায় তিনি বাড্ডায় নিজের স্টুডিও রিমঝিমে ‘বাংলার শিরোনাম’ গানটিতে কণ্ঠ দেন। তিনি জানান, চলতি সপ্তাহে বঙ্গবন্ধুকে নিয়ে আরেকটি নতুন গান গাইবেন।</p>
      <p>‘বাংলার শিরোনাম’ গানের কথা লিখেছেন শুক্লা পঞ্চমী ও সুর করেছেন মুরাদ নূর। বঙ্গবন্ধুর জন্মশতবার্ষিকীতে গানটি ভিডিও আকারে প্রকাশ করা হবে বলে জানিয়েছেন সুরকার। রবি চৌধুরী বলেন, ‘আমি পেশাদার গায়ক। গান গাওয়া ছাড়া জীবনে আর কিছুই শিখিনি। একজন গায়ক হিসেবে যখন বঙ্গবন্ধু শেখ মুজিবুর রহমানের মতো ব্যক্তিত্বকে নিয়ে গাওয়ার সুযোগ আসে, তা কখনোই মিস করতে চাই না।’</p>
      <p>বঙ্গবন্ধুর স্বদেশ প্রত্যাবর্তন দিবস উপলক্ষে বছর আট আগে রবি চৌধুরী আরেকটি গান গেয়েছিলেন। গানটির সুর করেছিলেন বাপ্পী লাহিড়ী। ‘বাংলার শিরোনাম’ গানটির কথা ও সুর ভীষণ ভালো লেগেছে বলে জানান রবি চৌধুরী। তিনি বলেন, ‘এই গানের সুর খুবই মেলোডিয়াস। আর কথাগুলোও চমৎকার। শ্রোতারাও গানটি দারুণ উপভোগ করবেন।’</p>
      <p>‘বাংলার শিরোনাম’ গানটি নূর ক্রিয়েশনসের ইউটিউবে প্রকাশিত হবে।</p>
    </article>
  </body>
</html>