<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188575/"/>
    <meta property="og:site_name" content="Janam TV"/>
    <meta property="article:published_time" content="2019-11-24T04:44:32+00:00"/>
    <meta property="og:title" content="ദേശീയ പാതയോരത്തെ ബാറുകളും, വിൽപ്പന കേന്ദ്രങ്ങളും മാറ്റണമെന്ന കോടതി വിധിയുടെ മറവിൽ ബിവറേജ് കോർപ്പറേഷനെ കബളിപ്പിച്ച് ഉദ്യോഗസ്ഥർ ; റിപ്പോർട്ടുമായി വിജിലൻസ്"/>
    <meta property="og:description" content="കൊച്ചി : ദേശീയ പാതയോരത്തെ ബാറുകളും, വിൽപ്പന കേന്ദ്രങ്ങളും മാറ്റി സ്ഥാപിക്കണമെന്ന സുപ്രീം കോടതി വിധിയുടെ മറവിൽ ഉദ്യോഗസ്ഥർ ബിവറേജ് കോർപ്പറേഷനെ"/>
  </head>
  <body>
    <article>
      <h1>ദേശീയ പാതയോരത്തെ ബാറുകളും, വിൽപ്പന കേന്ദ്രങ്ങളും മാറ്റണമെന്ന കോടതി വിധിയുടെ മറവിൽ ബിവറേജ് കോർപ്പറേഷനെ കബളിപ്പിച്ച് ഉദ്യോഗസ്ഥർ ; റിപ്പോർട്ടുമായി വിജിലൻസ്</h1>
      <address><time datetime="2019-11-24T04:44:32+00:00">24 Nov 2019, 04:44</time> by <a rel="author">Janam TV Web Desk</a></address>
      <p>കൊച്ചി : ദേശീയ പാതയോരത്തെ ബാറുകളും, വിൽപ്പന കേന്ദ്രങ്ങളും മാറ്റി സ്ഥാപിക്കണമെന്ന സുപ്രീം കോടതി വിധിയുടെ മറവിൽ ഉദ്യോഗസ്ഥർ ബിവറേജ് കോർപ്പറേഷനെ കബളിപ്പിച്ചതായി വിജിലൻസ് . ഇടനിലക്കാരുമായി ചേർന്നാണ് ഉദ്യോഗസ്ഥർ തട്ടിപ്പ് നടത്തിയത് .</p>
      <p>പതിനായിരം രൂപ വാടകയ്ക്ക് പ്രവർത്തിച്ചിരുന്ന വിൽപ്പന കേന്ദ്രങ്ങൾ ദേശീയപാതയോരത്ത് നിന്ന് മാറ്റിയപ്പോൾ വാടക ഒരു ലക്ഷത്തി ഇരുപതിനായിരം വരെയായി ഉയർത്തിയെന്നാണ് കണ്ടെത്തൽ .</p>
      <p>177 ഔട്ട് ലെറ്റുകള്‍ പൂട്ടേണ്ടി വന്നതോടെ പകരം സ്ഥലം കണ്ടെത്താന്‍ കോര്‍പറേഷന്‍ പരക്കം പാഞ്ഞു. മാത്രമല്ല മാറ്റി സ്ഥാപിക്കുന്ന വില്‍പനശാലകള്‍ക്കുനേരെ പ്രതിഷേധവും കനത്തു. ഇതോടെയാണ് പ്രാദേശിക നേതാക്കളുടെ സഹായത്തോടെ സ്ഥലം കണ്ടെത്താന്‍ ഉദ്യോഗസ്ഥര്‍ രംഗത്തിറങ്ങിയത്.</p>
      <p>എന്നാൽ ദേശീയ പാതയോരത്ത് നിന്ന് മാറിയെങ്കിലും വാടക ക്രമാതീതമായി കൂടുകയാണ് ചെയ്തത് . തിരുവനന്തപുരത്തെ മംഗലപുരത്തെ ‌വില്‍പനകേന്ദ്രം ദേശീയപാതയോരത്തു നിന്നും നാലു കിലോമീറ്റര്‍ അകലേക്ക് മാറിയപ്പോള്‍ വാടക ഒരു ലക്ഷത്തി ഇരുപതിനായിരം രൂപയായി മാറി.</p>
      <p>ശരാശരി പതിനായിരം രൂപ പോലും വാടക ഇല്ലാത്ത കെട്ടിടത്തിന് ഇത്രയും രൂപ വാടക നിശ്ചയിച്ചതില്‍ വന്‍ക്രമക്കേട് നടന്നെന്നാണ് വിജിലന്‍സ് കണ്ടെത്തല്‍. എന്നാൽ ഇതിനനുസരിച്ച് വിൽപ്പന കൂടാത്തത് കോർപ്പറേഷനെ സാരമായി ബാധിച്ചു . ഓരോ സ്ഥലങ്ങളിലെയും പ്രാദേശിക നേതാക്കളുടെ ഇടപെടൽ ഇക്കാര്യത്തിലുണ്ടായെന്നാണ് വിജിലൻസിന്റെ കണ്ടെത്തൽ .വിജിലന്‍സ് റിപ്പോര്‍ട്ട് ബവ്റിജസ് കോര്‍പറേഷന്‍ എം.ഡി സ്പര്‍ജന്‍കുമാറിനു കൈമാറി. കുറ്റക്കാര്‍ക്കെതിരെ കര്‍ശന നടപടിയെടുക്കുമെന്ന് എം.ഡി പറഞ്ഞു.</p>
    </article>
  </body>
</html>