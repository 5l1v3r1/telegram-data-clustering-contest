<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625974/%E0%A6%AA%E0%A7%81%E0%A6%B0%E0%A7%8B%E0%A6%A8%E0%A7%8B-%E0%A6%9C%E0%A7%87%E0%A6%8F%E0%A6%AE%E0%A6%AC%E0%A6%BF%E0%A6%B0-%E0%A6%89%E0%A6%A4%E0%A7%8D%E0%A6%A4%E0%A6%B0%E0%A6%BE%E0%A6%9E%E0%A7%8D%E0%A6%9A%E0%A6%B2%E0%A7%80%E0%A7%9F-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%B8%E0%A6%B9-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%AA"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T04:55:00+00:00"/>
    <meta property="og:title" content="পুরোনো জেএমবির উত্তরাঞ্চলীয় প্রধানসহ গ্রেপ্তার ৪: পুলিশ"/>
    <meta property="og:description" content="বগুড়ার শিবগঞ্জ উপজেলা থেকে নিষিদ্ধ জঙ্গি সংগঠন জামাআতুল মুজাহিদীন বাংলাদেশের (পুরোনো জেএমবি) উত্তরাঞ্চলীয় প্রধানসহ চারজনকে গ্রেপ্তার করা হয়েছে বলে জানিয়েছে পুলিশ।"/>
  </head>
  <body>
    <article>
      <h1>পুরোনো জেএমবির উত্তরাঞ্চলীয় প্রধানসহ গ্রেপ্তার ৪: পুলিশ</h1>
      <address><time datetime="2019-11-24T04:55:00+00:00">24 Nov 2019, 04:55</time> by <a rel="author">নিজস্ব প্রতিবেদক, বগুড়া</a></address>
      <p>বগুড়ার শিবগঞ্জ উপজেলা থেকে নিষিদ্ধ জঙ্গি সংগঠন জামাআতুল মুজাহিদীন বাংলাদেশের (পুরোনো জেএমবি) উত্তরাঞ্চলীয় প্রধানসহ চারজনকে গ্রেপ্তার করা হয়েছে বলে জানিয়েছে পুলিশ।<br/><br/>গতকাল শনিবার দিবাগত রাত দেড়টার দিকে উপজেলার পাকুড়তলা এলাকা থেকে এই চারজনকে গ্রেপ্তার করা হয়। পুলিশ সদর দপ্তরের এলআইসি শাখার সহযোগিতায় বগুড়া জেলা পুলিশের জঙ্গি দমন শাখা তাঁদের গ্রেপ্তার করে। বগুড়া জেলা পুলিশের জঙ্গি দমন শাখার এক কর্মকর্তা এই তথ্য জানান।</p>
      <p>পুলিশ বলছে, গ্রেপ্তার হওয়া লোকজনের কাছ থেকে একটি পিস্তল, তিনটি গুলি, দুটি চাপাতি, বিস্ফোরক তৈরির পাউডার, গ্রেনেড তৈরির সরঞ্জাম ও চাকু উদ্ধার করা হয়েছে।</p>
      <p>গ্রেপ্তার হওয়া ব্যক্তিরা হলেন—পুরোনো জেএমবির উত্তরাঞ্চলীয় প্রধান আতাউর রহমান ওরফে আরাফাত ওরফে হারুন, সদস্য মিজানুর রহমান ওরফে নাহিদ (৪২), জহুরুল ইসলাম ওরফে সিদ্দিক (২৭) ও মিজানুর রহমান (২৫)।</p>
      <p>পুলিশ বলছে, আতাউর রহমানের বাড়ি রংপুরের কাউনিয়া উপজেলায়। তিনি সেখানকার একটি স্কুলের কম্পিউটার বিভাগের শিক্ষক। তাঁর বিরুদ্ধে ২০১৬ সালে সন্ত্রাস নিরোধ আইনে মামলা হয়। মিজানুর রহমান ওরফে নাহিদের বাড়ি নওগাঁর পড়শায়। তিনি উত্তরবঙ্গে জেএমবির অর্থ শাখার প্রধান। জহুরুল ইসলাম গাইবান্ধা জেলার দায়িত্বে আছেন। তিনি মিজানুর রহমান ওরফে নাহিদের জামাতা। মিজানুর রহমানের বাড়ি বগুড়ার সারিয়াকান্দি উপজেলায়। তিনি বগুড়া জেলার দায়িত্বপ্রাপ্ত প্রধান।</p>
      <p>এ বিষয়ে বিস্তারিত জানাতে আজ রোববার দুপুরে বগুড়ার পুলিশ সুপার আলী আশরাফ ভূঞা সংবাদ সম্মেলন করবেন।</p>
    </article>
  </body>
</html>