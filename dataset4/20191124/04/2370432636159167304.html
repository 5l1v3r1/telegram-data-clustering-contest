<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T04:55:27+00:00"/>
    <meta property="og:title" content="Ρουσόπουλος στον «Ε.Τ.» της Κυριακής: Θα βοηθούσε η συνεννόηση στο προσφυγικό"/>
    <meta property="og:description" content="«Η νέα πολιτική που εφαρμόζει η κυβέρνηση αρχίζει να αποδίδει χειροπιαστά θετικά αποτελέσματα, ιδίως στην ελάφρυνση του βάρους των φόρων και των εισφορών», ο κ. Ρουσόπουλος"/>
  </head>
  <body>
    <article>
      <h1>Ρουσόπουλος στον «Ε.Τ.» της Κυριακής: Θα βοηθούσε η συνεννόηση στο προσφυγικό</h1>
      <h2>«Η νέα πολιτική που εφαρμόζει η κυβέρνηση αρχίζει να αποδίδει χειροπιαστά θετικά αποτελέσματα, ιδίως στην ελάφρυνση του βάρους των φόρων και των εισφορών», ο κ. Ρουσόπουλος</h2>
      <address><time datetime="2019-11-24T04:55:27+00:00">24 Nov 2019, 04:55</time> by <a rel="author">ΑΠΟΣΤΟΛΟΣ ΧΟΝΔΡΟΠΟΥΛΟΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Twitter</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Περισσότερα</a>
        </li>
      </ul>
      <p>«Η νέα πολιτική που εφαρμόζει η κυβέρνηση αρχίζει να αποδίδει χειροπιαστά θετικά αποτελέσματα, ιδίως στην ελάφρυνση του βάρους των φόρων και των εισφορών και τη δημιουργία νέων θέσεων εργασίας», δηλώνει στον Ελεύθερο Τύπο της Κυριακής ο βουλευτής Βόρειου Τομέα Αθηνών της Ν.Δ., <b>Θόδωρος Ρουσόπουλος</b>.</p>
      <p>Επισημαίνει, παράλληλα, ότι «η οικονομική ανάκαμψη και η επούλωση των πληγών της κρίσης, ιδίως στη μεσαία τάξη και τους περισσότερο αδύναμους, απαιτεί συνεχή και επίμονη προσπάθεια», ενώ τονίζει πως «η αλλαγή της δομής, της νοοτροπίας και της λειτουργίας του κράτους, ώστε από δυνάστης του πολίτη και της επιχειρηματικότητας να γίνει αρωγός και συμπαραστάτης, συνιστούν τη μεγαλύτερη πρόκληση για την κυβέρνηση από δω και πέρα».</p>
      <p>
        <b>Κύριε Ρουσόπουλε, βρισκόμαστε ένα βήμα πριν από την ολοκλήρωση της συνταγματικής αναθεώρησης. Είστε ικανοποιημένος από το επίπεδο συναίνεσης των πολιτικών δυνάμεων σε αυτή τη διαδικασία; Και κατά την άποψή σας είναι τελικά μια τολμηρή αναθεώρηση;</b>
      </p>
      <p>Η διαδικασία της αναθεώρησης ξεκίνησε λάθος. Με αποκλειστική ευθύνη του ΣΥΡΙΖΑ άρθρα όπως το 16 και το 24 έμειναν εκτός της αναθεώρησης, ενώ πολλές από τις προτάσεις της τότε πλειοψηφίας ήταν απλώς ιδεολογικά πυροτεχνήματα που εκτοξεύθηκαν χωρίς την προσδοκία ότι θα ενσωματωθούν στο Σύνταγμα.</p>
      <p>Βεβαίως, στη δεύτερη φάση της διαδικασίας επετεύχθη μια συναίνεση για κάποιες επιμέρους θετικές αλλαγές, όπως αυτές που αφορούν στην ευθύνη των υπουργών και την ασυλία των βουλευτών, στην αποσύνδεση της εκλογής του Προέδρου της Δημοκρατίας από τις εθνικές εκλογές, στη δυνατότητα της αντιπολίτευσης να προκαλεί τη σύσταση εξεταστικής επιτροπής, ή στη ρητή αναφορά στο ελάχιστο εγγυημένο εισόδημα στο άρθρο 21.</p>
      <p>Σε καμία, όμως, περίπτωση δεν πρόκειται για μια τολμηρή αναθεώρηση. Και ελπίζω ότι τα δέκα χρόνια για τα οποία ο ΣΥΡΙΖΑ μπλόκαρε την επικαιροποίηση του άρθρου 16, όπως ακριβώς είχε προηγουμένως κάνει και το ΠΑΣΟΚ, να είναι ο τελευταίος φόρος χρόνου που καταβάλλουν οι νέοι άνθρωποι της χώρας στο βωμό των ιδεοληπτικών αγκυλώσεων που μας κρατούν πίσω και χαμηλά.</p>
      <p>
        <b> </b>
        <b>Το σχέδιο που ανακοινώθηκε από την κυβέρνηση επαρκεί, πιστεύετε, για την αντιμετώπιση του μεταναστευτικού – προσφυγικού; Μήπως σε αυτό ειδικά το θέμα θα έπρεπε να υπάρξει και πρωτοβουλία για συνεννόηση των πολιτικών δυνάμεων;</b>
      </p>
      <p>Το μεταναστευτικό είναι ένα ζήτημα περίπλοκο και πολυδιάστατο. Προφανώς εξαρτάται και από το διεθνές περιβάλλον της ευρύτερης γειτονιάς μας, και από τη στάση της Τουρκίας, και από τη δυνατότητα της Ευρώπης να κινηθεί αποτελεσματικότερα και με μεγαλύτερη αλληλεγγύη. Αυτό δεν σημαίνει όμως ότι εμείς δεν μπορούμε και δεν οφείλουμε να κάνουμε αυτά που μας αναλογούν. Το νέο νομοθετικό πλαίσιο διορθώνει σοβαρά λάθη και παραλείψεις. Ελπίζω σύντομα τα θετικά αποτελέσματα της εφαρμογής του να γίνουν ορατά. Και βεβαίως η συνεννόηση των πολιτικών δυνάμεων θα βοηθούσε σ’ αυτή την κατεύθυνση. Και εννοείται πως το θέμα, όπως χρόνια τώρα λέμε, είναι συνολικά της Ευρώπης και όχι μόνον της Ελλάδας.</p>
      <p>
        <b> </b>
        <b>Η προτεραιότητα που δίνει η κυβέρνηση στο ζήτημα της δημόσιας ασφάλειας επικρίνεται από την αξιωματική αντιπολίτευση ως «ακραίο δόγμα νόμου και τάξης». Τι απαντάτε;</b>
      </p>
      <p>Οσοι διαφωνούν με το «δόγμα του νόμου και της τάξης» θα πρέπει να μας πουν τι ακριβώς αντιπροτείνουν. Ο νόμος είτε τηρείται είτε όχι. Η προηγούμενη κυβέρνηση ανέχτηκε επιλεκτικά την ανομία και την παραβατικότητα, ενδύοντάς την μάλιστα με ιδεολογικό μανδύα. Εμείς ρητά δεσμευθήκαμε προεκλογικά για την αποκατάσταση της νομιμότητας παντού και αυτή τη δέσμευση υλοποιεί η κυβέρνηση σήμερα, με αποτελεσματικότητα και σεβασμό στα δικαιώματα και τις ελευθερίες των πολιτών.</p>
      <p>
        <b> </b>
        <b>Αισθάνεστε ότι μέχρι στιγμής η κυβέρνηση ανταποκρίνεται πλήρως στις προσδοκίες ανάκαμψης που είχε δημιουργήσει προεκλογικά, ειδικά στη μεσαία τάξη;</b>
      </p>
      <p>Η οικονομική ανάκαμψη και η επούλωση των πληγών της κρίσης ιδίως στη μεσαία τάξη και τους περισσότερο αδύναμους απαιτεί συνεχή και επίμονη προσπάθεια. Ηδη, όμως, η νέα πολιτική που εφαρμόζει η κυβέρνηση αρχίζει να αποδίδει χειροπιαστά θετικά αποτελέσματα, ιδίως στην ελάφρυνση του βάρους των φόρων και των εισφορών και τη δημιουργία νέων θέσεων εργασίας. Οσο βελτιώνεται το οικονομικό κλίμα της χώρας και εμπεδώνονται η σταθερότητα και η κανονικότητα τόσο αυτά τα θετικά αποτελέσματα θα γίνονται ολοένα και πιο αισθητά τα νοικοκυριά.</p>
      <p>
        <b>Ποια είναι κατά τη γνώμη σας η μεγαλύτερη μεταρρυθμιστική πρόκληση για την κυβέρνηση από δω και πέρα;</b>
      </p>
      <p>Η αλλαγή της δομής, της νοοτροπίας και της λειτουργίας του κράτους, ώστε από δυνάστης του πολίτη και της επιχειρηματικότητας να γίνει αρωγός και συμπαραστάτης. Χώρες όπως η Εσθονία είναι ζωντανά παραδείγματα των θετικών αποτελεσμάτων αυτής της διαφορετικής προσέγγισης απέναντι στο κράτος και της αξιοποίησης των δυνατοτήτων της ψηφιακής τεχνολογίας. Η πρόκληση είναι λοιπόν να υπερνικήσουμε τις ισχυρές αντιστάσεις και να προχωρήσουμε αποφασιστικά σ’ αυτή την κατεύθυνση.</p>
      <p>
        <b> </b>
        <b>Ποια είναι η άποψή σας συνολικά για τις πρώτες 100 ημέρες της… αξιωματικής αντιπολίτευσης; Συμμερίζεστε την άποψη ότι «παραπέμπει στον ΣΥΡΙΖΑ του 4%»;</b>
        <b> </b>
      </p>
      <p>Ο ΣΥΡΙΖΑ επέστρεψε σε πρακτικές που δεν τιμούν ένα κόμμα με τόσο υψηλό ποσοστό αποδοχής στις εκλογές. Η ιδεολογική κάλυψη των μολότοφ, η επιστροφή στο πεζοδρόμιο, οι καταλήψεις στα πανεπιστήμια, οι αγριάδες στην προκαταρκτική επιτροπή για τη Novartis, η ιδεοληπτική στάση απέναντι στα προβλήματα που απασχολούν τη χώρα και τους πολίτες, μάλλον αποκαλύπτουν αμηχανία μπροστά στην ανάγκη της υπέρβασης της εσωστρέφειας που φέρνει μια εκλογική ήττα.</p>
      <h3>Ο λαϊκισμός θα αποδυναμωθεί όταν αποκατασταθεί η εμπιστοσύνη απέναντι στην πολιτική…</h3>
      <p>
        <b>Την ερχόμενη εβδομάδα είναι το συνέδριο της Ν.Δ. και ψηλά στη θεματολογία του βλέπουμε το ζήτημα του λαϊκισμού. Πώς μπορεί κατά την άποψή σας να ηττηθεί και να αποδυναμωθεί οριστικά στη χώρα μας;</b>
      </p>
      <p>Ο λαϊκισμός είναι αποτέλεσμα της αντίληψης ότι η παραδοσιακή πολιτική αδυνατεί να δώσει λύσεις στα πραγματικά προβλήματα των πολιτών. Αυτή η έλλειψη εμπιστοσύνης είναι που επιτρέπει στους λαϊκιστές να αμφισβητήσουν τους κανόνες της φιλελεύθερης δημοκρατίας και να βρίσκουν ευήκοα ώτα για δήθεν εύκολες λύσεις. Προϋπόθεση, λοιπόν, για την οριστική αποδυνάμωση του λαϊκισμού είναι η αποκατάσταση της εμπιστοσύνης απέναντι στην πολιτική, απέναντι στη φιλελεύθερη δημοκρατία και τους κανόνες της. Κι αυτό σημαίνει ειλικρίνεια, σοβαρότητα και αποτελεσματικότητα. Αυτές τις τρεις αξίες, που σταθερά χαρακτηρίζουν την παράταξή μας, θα επαναβεβαιώσουμε και στο συνέδριό μας.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Twitter</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491603-roysopoylos-ston-e-t-tis-kyriakis-tha-boithoyse-i-synennoisi-sto-prosfygiko/#">Περισσότερα</a>
        </li>
      </ul>
    </article>
  </body>
</html>