<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/pge-ekstraliga/prezes-forbet-wlokniarza-czestochowa-michal-swiacik-zdradzil-szczegoly-transferowych/p1594d1"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-24T04:44:55+00:00"/>
    <meta property="og:title" content="Świącik: Dwa kluby dawały Doyle’owi większe pieniądze!"/>
    <meta property="og:description" content="Według zgodnej opinii większości fachowców najwięcej w listopadowym oknie transferowym zyskał forBet Włókniarz Częstochowa. Trzecia drużyna minionego sezonu wymieniła Adriana Miedzińskiego na świetnie znającego tor przy ul. Olsztyńskiej Rune Holtę, a przede wszystkim w miejsce chimerycznego Mateja Żagara ściągnęła mistrza świata z 2017 roku – Jasona Doyle’a."/>
  </head>
  <body>
    <article>
      <h1>Świącik: Dwa kluby dawały Doyle’owi większe pieniądze!</h1>
      <address><time datetime="2019-11-24T04:44:55+00:00">24 Nov 2019, 04:44</time> by <a rel="author" href="https://www.przegladsportowy.pl/autorzy/arkadiusz-adamczyk" target="_blank">Arkadiusz Adamczyk</a></address>
      <p>
        <b>Według zgodnej opinii większości fachowców najwięcej w listopadowym oknie transferowym zyskał forBet Włókniarz Częstochowa. Trzecia drużyna minionego sezonu wymieniła Adriana Miedzińskiego na świetnie znającego tor przy ul. Olsztyńskiej Rune Holtę, a przede wszystkim w miejsce chimerycznego Mateja Żagara ściągnęła mistrza świata z 2017 roku – Jasona Doyle’a.</b>
      </p>
      <p><b>- W 2017 roku było piąte miejsce w lidze, rok później czwarte, w tym sezonie brązowy medal. Wychodzi na to, że w 2020 roku musi być przynajmniej drugie. Czy finał PGE Ekstraligi usatysfakcjonuje prezesa Włókniarza? </b>– rozpoczęliśmy rozmowę ze sternikiem częstochowian, Michałem Świącikiem.</p>
      <p>- Myślę, że każdego kibica by usatysfakcjonował. Do wszelkich prognoz i dywagacji podchodzimy jednak z pokorą. Najważniejsze dla nas jest spokojnie, bez kontuzji przejechać rundę zasadniczą i awansować do play-offów. Wtedy dopiero będzie można pomyśleć o czymś więcej. Rozumiem fanów, że chcieliby spektakularnych sukcesów, ale to jest żużel. Osiem drużyn w lidze, mało meczów, 1-2 kontuzje mogą zrujnować wszelkie plany. Dlatego się nie nakręcamy.</p>
      <p>
        <b>- Doyle za Żagara, Holta za Miedzińskiego. Jest pan w stu procentach zadowolony z listopadowego okresu transferowego?</b>
      </p>
      <p>- Bardzo jestem zadowolony. Myślę, że więcej nie mogliśmy osiągnąć. Zarówno Australijczyk, jak i Norweg z polskim paszportem wiele powinni dać naszemu zespołowi. Nie będzie już z nami Michała Gruchalskiego, który zakończył wiek juniora, ale myślę, że w tej formacji też będziemy mieli atuty. Jakub Miśkowiak poradzi sobie w roli młodzieżowego lidera, a sporo obiecuję sobie też po Mateuszu Świdnickim. Uważam, że bardzo szybko wskoczy na wysoki poziom juniorski.</p>
      <p>
        <b>- W innych klubach mówią, że Włókniarz grubo zalicytował w walce o Australijczyka. Ponoć Doyle pod Jasną Górą może zarobić 2,1 mln złotych. Czy faktycznie będzie najlepiej zarabiającym zawodnikiem w PGE Ekstralidze?</b>
      </p>
      <p>- Czytałem te różne wypowiedzi prezesów i czekałem przez cały okres przedtransferowy i transferowy, by je skomentować. Z całą stanowczością mogę powiedzieć, że pieniądze nie były głównym czynnikiem, który przesądził o tym, że Doyle jest we Włókniarzu. Przynajmniej z dwóch klubów oferty finansowe miał wyższe. Jemu jednak zależało na tym z kim będzie jeździł, jaka będzie atmosfera w zespole i wielu innych aspektach. Rozumiem, że prezesom najłatwiej porażki na rynku transferowym wytłumaczyć stwierdzeniem, że inny klub przepłacił, ale prawda jest inna. Nie było żadnej licytacji. Miło i szybko dogadaliśmy się z Australijczykiem, w czasie krótszym niż wypicie jednej kawy, a pieniądze nie były najistotniejsze. To świadczy o profesjonalnym podejściu tego zawodnika, który wiedział konkretnie czego oczekuje i nie przeciągał rozmów.</p>
      <p>
        <b>- Nie łamie się danego słowa – powiedział pan o Rune Holcie i nie wrócił do negocjacji z nim po sezonie 2017, chociaż Norweg chciał ponoć – po poznaniu toruńskiej oferty – rozmawiać jeszcze na temat pozostania we Włókniarzu. Złość na zawodnika już minęła?</b>
      </p>
      <p>- Złość była na tamtą chwilę. Nie lubię chować w sobie urazy. Jestem jednak człowiekiem, dla którego uzgodnienie warunków, danie sobie słowa, to fundament negocjacji. Rune wówczas zmienił zdanie i nasze drogi musiały się rozejść. Nie byliśmy jednak na „wojennej ścieżce”. Teraz dogadaliśmy się bardzo szybko. Wielu ludzi uważa, że Holta to już emeryt, że nic nie pokaże, a ja jestem przekonany, iż jeszcze mocno się zdziwią.</p>
      <p>
        <b>- Temat Holty pojawił się dopiero gdy Adrian Miedziński poinformował, że odchodzi do Torunia? A może już wcześniej rozglądaliście się za jakąś alternatywą na pozycji polskiego seniora?</b>
      </p>
      <p>- Rozmowy z Adrianem przez dłuższy czas były w zamieszaniu. Jak się niedawno okazało, gdy przyjechał podziękować za dwuletnią współpracę, był zainteresowany pozostaniem w forBet Włókniarzu. Nie dawał nam jednak wyraźnych sygnałów i zaczęliśmy się rozglądać za innymi opcjami. Myślę, że Holta dobrze się wpasuje w ten zespół i będzie robił punkty.</p>
      <p>
        <b>- Skoro już mowa o innych opcjach. Prawdą jest, że kusiliście Maksyma Drabika i Jarosława Hampela?</b>
      </p>
      <p>- Kuszenie to nieodpowiednie słowo. Nikogo nie kusiliśmy. Z jednym z tych zawodników było już bardzo blisko. Nawet osiągnęliśmy porozumienie, ale w ostatniej chwili się rozmyślił. Szanujemy to. Zawodnik ma prawo zmienić zdanie. Taki jest sport. Za rok, może dwa może będzie chciał wrócić do Częstochowy, mówię tu o Drabiku. Jeśli chodzi o Hampela to wydawało nam się, że Leszno będzie miało nieco inną koncepcję składu, że z niego zrezygnuje. Stało się inaczej, ale nasze relacje pozostały bardzo dobre. Dla mnie to przykład profesjonalisty, prawdziwa ikona speedwaya.</p>
      <p>
        <b>- A jak przebiegły negocjacje z trenerem Markiem Cieślakiem? Po zdobyciu medalu dostał podwyżkę? Dlaczego umowa została zawarta tylko na rok?</b>
      </p>
      <p>- Dżentelmeni nie rozmawiają o pieniądzach, a nasze relacje są wręcz wzorowe. Myślę, że inni mogliby ich nam pozazdrościć. O nieporozumieniach, różnicach zdań, które wyniknęły z określonych, jednostkowych sytuacji, dawno już zapomnieliśmy. A dlaczego kontrakt tylko na sezon? Tak wspólnie ustaliliśmy. Jeżeli tylko trener wyrazi chęć, żeby pracować w kolejnych latach, to będziemy umowę co roku przedłużali.</p>
      <p>
        <b>- Ta „zabetonowana” ośmiozespołowa liga panu się podoba?</b>
      </p>
      <p>- Podoba. Fajnie, że pokombinowano z tabelę biegową. Zdarzało się, że żużlowcy podczas rozmów transferowych próbowali sobie zagwarantować lepsze numery startowe. Teraz już takiego problemu nie ma.</p>
      <p>
        <b>- Lepszym sposobem na poprawę losu beniaminków w PGE Ekstralidze jest KSM czy zamknięcie ligi?</b>
      </p>
      <p>- Trudno powiedzieć. Trzeba na ten temat podyskutować. Zdaję sobie sprawę, że nie możemy patrzeć tylko na koniec własnego nosa. Chociażby nie wiem jak wspaniałym klubem był Włókniarz, to bez dobrej ligi nic nie zrobi. Dlatego trzeba się pochylić nad losem drużyn do niej wchodzących. KSM z pewnością urealni zarobki żużlowców, pozwoli też beniaminkowi łatwiej zbudować zespół, który będzie miał szansę realnie powalczyć o utrzymanie. Nad problemem spadku w ogóle trzeba się mocno zastanowić. Dla każdego klubu to jest prawdziwa katastrofa, odejście sponsorów, zawodników. Mamy najlepszą ligę żużlową świata i powinniśmy robić wszystko, żeby ten produkt ulepszać, uatrakcyjniać, a nie pakować kluby w kłopoty. Na przykładzie PGG ROW-u Rybnik widać wyraźnie jakie kluby mają problemy, żeby wrócić do elity. To jest „droga cierniowa”. Dlatego warto coś zmienić. Może należy poszukać rozwiązań za oceanem, gdzie o tym czy ktoś startuje w lidze decyduje, nie tylko aktualne miejsce w niższej lidze, a przede wszystkim kondycja finansowa i infrastruktura. Może warto zastanowić się nad ligą zawodową w której spadek z niej, nie zawsze byłby koniecznością.</p>
      <related>
        <a href="http://www.tvp.pl/45467632?copy_id=45467765"/>
      </related>
    </article>
  </body>
</html>