<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/quot-agkathi-quot-to-metanasteytiko-gia-tin-kyvernisi-dimoskopisi-metron-analysis-anisychia-gia-prosfygiko-ischyri-yperochi-mitsotaki-enanti-tsipra-kai-aisiodoxia-gia-tin-oikonomia/"/>
    <meta property="og:site_name" content="economico.gr"/>
    <meta property="article:published_time" content="2019-11-24T04:09:01+00:00"/>
    <meta property="og:title" content="&quot;Αγκάθι&quot; το μεταναστευτικό για την κυβέρνηση"/>
    <meta property="og:description" content="Το μεταναστευτικό προκρίνουν οι πολίτες ως το μεγαλύτερο «αγκάθι» της κυβέρνησης Μητσοτάκη, η οποία, πάντως, στη συμπλήρωση 4,5 μηνών από τη συγκρότησή της, εξακολουθεί να απολαμβάνει της ισχυρής εμπιστοσύνης της κοινής γνώμης, σύμφωνα με έρευνα της Metron Analysis για «Το Βήμα της Κυριακής»."/>
  </head>
  <body>
    <article>
      <h1>"Αγκάθι" το μεταναστευτικό για την κυβέρνηση</h1>
      <address><time datetime="2019-11-24T04:09:01+00:00">24 Nov 2019, 04:09</time> by <a rel="author">Έλλη Τριανταφύλλου</a></address>
      <p><b>Το μεταναστευτικό</b> προκρίνουν οι πολίτες ως το μεγαλύτερο «αγκάθι» της κυβέρνησης <b>Μητσοτάκη</b>, η οποία, πάντως, στη συμπλήρωση 4,5 μηνών από τη συγκρότησή της, εξακολουθεί να απολαμβάνει της <b>ισχυρής εμπιστοσύνης</b> της κοινής γνώμης, σύμφωνα με έρευνα της <b>Metron Analysis</b> για <b>«Το Βήμα της Κυριακής»</b>.</p>
      <p>Από τα ενδιαφέροντα στοιχεία της δημοσκόπησης, είναι η <b>αισιοδοξία</b> που επικρατεί στην κοινωνία για τη βελτίωση της οικονομίας, η σταθερά υψηλή δημοφιλία του πρωθυπουργού <b>Κυριάκου Μητσοτάκη</b> αλλά και το προβάδισμα της <b>Φώφης Γεννηματά</b> έναντι του <b>Αλέξη Τσίπρα</b> στο βαθμό δημοφιλίας, στοιχείο που ενδεχομένως αντανακλά τη δυσκολία του ΣΥΡΙΖΑ και του ίδιου του προέδρου του να βρουν σταθερό αντιπολιτευτικό βήμα.</p>
      <ul>
        <li><b>Τα στοιχεία της δημοσκόπησης</b> επιβεβαιώνουν την ανησυχία του κυβερνητικού επιτελείου για την κοινωνική αντανάκλαση του <b>μεταναστευτικού/προσφυγικού</b>, το οποίο, για πρώτη φορά, περνάει στην <b>πρώτη θέση των ιεραρχήσεων</b> της κοινωνίας, (στις αυθόρμητες αναφορές της) αφήνοντας πίσω του την <b>οικονομία</b> και την <b>ανεργία</b>, για τα οποία οι πολίτες αισθάνονται αισιόδοξοι. Είναι χαρακτηριστικό ότι ένας στους δύο ψηφοφόρους της ΝΔ (49%) δηλώνουν πως ανησυχούν για το <b>μεταναστευτικό/προσφυγικό </b>πρόβλημα.</li>
      </ul>
      <p>Συγκεκριμένα,αναγνωρίζουν ως «το σημαντικότερο πρόβλημα της χώρας» το <b>μεταναστευτικό/προσφυγικό:</b> το 49% των ψηφοφόρων της ΝΔ, το 19% του ΣΥΡΙΖΑ, το 36% του ΚΙΝΑΛ, το 17% του ΚΚΕ, το 34% του ΜέΡΑ25. Η ανησυχία των πολιτών είναι εντονότερη σε ορισμένες περιφέρειες της χώρας, όπως τα νησιά του Αιγαίου όπου το ποσοστό αγγίζει το 45%.</p>
      <h3>Παραμένει το γενικό κλίμα αισιοδοξίας</h3>
      <p>Η εξέλιξη αυτή δεν φαίνεται να έχει ακόμη επιπτώσεις στην κυβερνητική «ισορροπία», υπό την έννοια ότι δεν δείχνει να επηρεάζει το γενικό κλίμα αισιοδοξίας και στήριξης του πρωθυπουργού και της κυβέρνησης.</p>
      <ul>
        <li>Ειδικότερα, το <b>53%</b> της κοινής γνώμης πιστεύει ότι η χώρα κινείται προς τη σωστή κατεύθυνση, ενώ το<b> 41%</b> πιστεύει ότι οι οικονομικές συνθήκες θα βελτιωθούν τους επόμενους μήνες.</li>
      </ul>
      <figure>
        <img src="https://economico.gr/wp-content/uploads/2019/11/erevna-1.jpg"/>
      </figure>
      <h4>Ισχυρή υπεροχή του πρωθυπουργού έναντι του αρχηγού της Αξιωματικής αντιπολίτευσης καταγράφει η έρευνα της Metron Analysis</h4>
      <p>Η υπεροχή του<b> Κυριάκου Μητσοτάκη</b> είναι ξεκάθαρη, καθώς εμφανίζεται ως ο δημοφιλέστερος πολιτικός αρχηγός με ποσοστό θετικής αποδοχής 64%, ενώ ο <b>Αλέξης Τσίπρας</b> βρίσκεται στην τρίτη θέση με 38% και η<b> Φώφη Γεννηματά</b> στη δεύτερη, με 39%.</p>
      <p><b>Το 64% των πολιτών</b> θεωρεί επιτυχημένο τον τρόπο με τον οποίο ασκεί τα καθήκοντά του ο πρωθυπουργός, ενώ ο κ. Τσίπρας συγκεντρώνει 25% θετικών γνωμών ως αρχηγός της αξιωματικής αντιπολίτευσης. Καταλληλότερος πρωθυπουργός είναι ο Κυριάκος Μητσοτάκης με ποσοστό 45%, έναντι του 16% που επέλεξε τον κ. Τσίπρα.</p>
      <h3>Πρόθεση ψήφου: στις 16,3 μονάδες η διαφορά</h3>
      <p>Αν και 4,5 μήνες μετά τις εκλογές, το ερώτημα της πρόθεσης ψήφου είναι δημοσκοπικά διαδικαστικού και πολιτικά θεωρητικού χαρακτήρα, η διαφορά της ΝΔ από τον ΣΥΡΙΖΑ βρίσκεται σήμερα στις 16,3 μονάδες, (με ποσοστά 37,6% έναντι 21,3% αντιστοίχως).</p>
      <p>Σταθερό είναι το ποσοστό του Κινήματος Αλλαγής, με 6,2%. Στο ποσοστό του παραμένει και το ΚΚΕ με 4,8% καθώς και το ΜέΡΑ25 με 3,8%. Μικρή άνοδο καταγράφει η Ελληνική Λύση που από 3% ανέβηκε σε έναν μήνα στο 4,2% ενώ και ο Κυριάκος Βελόπουλος αύξησε το ποσοστό δημοφιλίας του από 22% σε 25%, τάση που αποδίδεται στη μετακίνηση «δυσαρεστημένων» δεξιών ψηφοφόρων της ΝΔ.</p>
      <h3>Έχει ξεκινήσει μια νέα πολιτική περίοδος</h3>
      <p>Με βάση όσα εκτέθηκαν, τα κόμματα και η ηγεσία της αντιπολίτευσης φαίνεται να δυσκολεύονται να βρούν το βηματισμό τους.</p>
      <p>Σύμφωνα με ανάλυση του επικεφαλής της Metron Analysis <b>Στράτου Φαναρά</b>, που συνοδεύει τη δημοσκόπηση, «οι πρώτοι τέσσερις μήνες (διακυβέρνησης) δείχνουν ότι έχει ξεκινήσει μια νέα πολιτική περίοδος με τα εξής βασικά χαρακτηριστικά:</p>
      <ul>
        <li>Η ΝΔ και ιδεολογικά η Κεντροδεξιά κυριαρχούν έχοντας κερδίσει και τη ‘μάχη’ του Κέντρου</li>
        <li>Ο ΣΥΡΙΖΑ είναι η κυρίαρχη δύναμη στην Αριστερά και τη Κεντροαριστερά, αλλά φαίνεται να χάνει δυνάμεις συγκριτικά με το ποσοστό που κατέγραψε στις εκλογές και να επιστρέφει στα ποσοστά των Ευροεκλογών.</li>
        <li>Το ΚΙΝΑΛ διατηρεί δυνάμεις στην Κεντροαριστερά, ενώ πιέζεται στο χώρο του Κέντρου από την ισχυρή παρουσία του κ. Μητσοτάκη στον χώρο αυτόν.</li>
        <li>Το ΚΚΕ μάλλον ενισχύεται οριακά κρατώντας σημαντικές δυνάμεις στην Αριστεράμετά και από την κάμψη μικρότερων εξωκοινοβουλευτικών σχηματισμών.</li>
        <li>Τόσο η Ελληνική Λύση, όσο και το ΜέΡΑ25 διατηρούν τις δυνάμεις που κατέγραψαν στις εκλογές, ενώ δείχνουν τάσεις ανόδου της τάξεως μια περίπου ποσοστιαίας μονάδας»</li>
      </ul>
      <p>Ο κ. Φαναράς σημειώνει ότι «το επόμενο διάστημα θα είναι ιδιαίτερα κρίσιμο για την κυβέρνηση και το κόμμα τρης ΝΔ. Περίπου με το τέλος του έτους θα λήγει και η λεγόμενη μετεκλογική «περίοδος χάριτος» και από τις επιδόσεις στις αρχές του νέου έτους θα φανεί αν έχει αρχίσει να εμπεδώνει μια μακρά περίοδο ηγεμονίας ή αν αντίθετα θα διαψεύσει τις σημερινές προσδοκίες και θετικές αποτιμήσεις»</p>
    </article>
  </body>
</html>