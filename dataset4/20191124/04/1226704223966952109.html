<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/kultura/spevacka-petra-cernocka-oslavi-70/431821-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-24T04:40:00+00:00"/>
    <meta property="og:title" content="Petra Černocká, netradičná bosorka Saxana, jubiluje"/>
    <meta property="og:description" content="Populárna česká speváčka, herečka aj skladateľka Petra Černocká oslávi 70. narodeniny."/>
  </head>
  <body>
    <article>
      <h1>Petra Černocká, netradičná bosorka Saxana, jubiluje</h1>
      <h2>Populárna česká speváčka, herečka aj skladateľka Petra Černocká oslávi 70. narodeniny.</h2>
      <address><time datetime="2019-11-24T04:40:00+00:00">24 Nov 2019, 04:40</time> by <a rel="author">TASR</a></address>
      <p>Bratislava 24. novembra (TASR) – Populárna česká speváčka, herečka aj skladateľka Petra Černocká oslávi 70. narodeniny. Rodáčka z Prahy (24. 11. 1949) hrala od deviatich rokov na klavíri, neskôr prišla éra dievčat s gitarami a Petra ju mala tiež. Z deviatky išla na štátne konzervatórium, ktoré ukončila v roku 1970, vyštudovala spev a hru na klavíri.</p>
      <p>Ešte ako študentka konzervatória nahrala v marci 1968 so skupinou Pastýři vlastnú skladbu Ovečka. Na konci roku 1969 nastúpila do divadla Semafor. Hrala v inscenácii Besídka v rašeliništi dvojice Šimek - Grossmann, potom prešla k Jiřímu Suchému a hrala v predstaveniach Jonáš a doktor Matrace, Čarodějky a Ten pes je váš.</p>
      <p>V roku 1970 spolu s Alešom Ulmom spievala na Bratislavskej lýre skladbu Bílou křídou. V júli 1971 nahrala pesničku Jedou vozy, ktorej originál spievala poľská speváčka Maryla Rodowicz. Krátko potom začala jej spolupráca so skupinou Kardinálové Zdeňka Mertu. </p>
      <figure>
        <img src="https://www1.teraz.sk/usercontent/photos/0/c/8/3-0c89e4563164494cb0e6cede3f143cae5ad4beb8.jpg"/>
        <figcaption>V roku 1949 s narodila česká herečka a speváčka PETRA ČERNOCKÁ, známa z divácky úspešného filmu Dívka na koštěti.<cite>Foto: TASR/Wikipédia</cite></figcaption>
      </figure>
      <p>V roku 1971 si Petra Černocká zahrala hlavnú úlohu mladej čarodejnice Saxany vo filme Dívka na koštěti režiséra Václava Vorlíčka. Táto úloha v roku 1972 vyniesla Černockej divácku cenu Herečka roka. Z tohto filmu je titulná pieseň Saxana, ktorej autormi sú Angelo Michajlov a textár Pavel Kopta. Film aj pesnička jej priniesol popularitu, v ankete Zlatý slávik skončila za rok 1973 na štvrtom mieste, rovnako aj za roky 1974 a 1975.</p>
      <p>V roku 1975 vydala prvú LP platňu s názvom Lidí se ptej. Hitmi z prvej polovice 70. rokov boli piesne Koukej se mnou si píseň broukej, Hádej mámo, Pouštím po vodě proutí (všetky 1973), Náklaďák, Setkání a Povím slůvek pár (všetky 1975). V roku 1976 hrala v televíznej trilógii Nepokojná láska, ktorú Československá televízia Bratislava nakrútila v roku 1976, aj v slovenskom filme Otec z roku 1981. </p>
      <p>Po rozchode skupiny Kardinálové účinkovala na koncertoch po boku speváka Jiřího Štědroňa, od polovice 90. rokov vystupuje v recitáloch spolu s gitaristom Jiřím Pracným, svojím druhým manželom. Jej prvým manželom bol spevák Jan Vaculík, neskorší manažér skupiny Kardinálové. Z tohto manželstva má dcéru Barboru Vaculíkovú, speváčku, členku skupiny Yellow Sisters. V roku 2003 vydala autobiografickú knihu Co mě maminky (ne)naučily. V roku 2011 mal premiéru film režiséra Václava Vorlíčka Saxána a lexikón kúziel, čo je pokračovaním Dívky na koštěti. Petra Černocká v ňom hrá opäť hlavnú úlohu.</p>
      <p>Na svojom konte má desať albumov, v roku 2006 vyšla kompilácia Se mnou si píseň broukej/20x Petra Černocká a v novembri 2006 aj nový štúdiový album s názvom Souhvězdí střelce. K životnému jubileu, 60. narodeninám, vyšla 20. novembra 2009 kompilácia jej najväčších hitov Pop Galerie Petra Černocká. K 70. narodeninám jej Supraphon vydal v digitálnej forme dve kompilácie, ktoré sú určené pre digitálne obchody, a to Singly (1968-1979) a Singly (1980-1989).</p>
    </article>
  </body>
</html>