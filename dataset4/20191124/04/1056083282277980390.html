<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301118/%D8%A8%D8%B3%DB%8C%D8%AC-%D9%85%D9%88%D8%AC%D8%A8-%D9%BE%D9%88%DB%8C%D8%A7%DB%8C%DB%8C-%DA%A9%D8%B4%D9%88%D8%B1-%D8%AF%D8%B1-%D8%A8%D8%B3%DB%8C%D8%A7%D8%B1%DB%8C-%D8%B2%D9%85%DB%8C%D9%86%D9%87-%D9%87%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-24T04:58:28+00:00"/>
    <meta property="og:title" content="بسیج موجب پویایی کشور در بسیاری زمینه هاست"/>
    <meta property="og:description" content="ایسنا/کرمان سرپرست فرمانداری سیرجان گفت: بسیج موجب پویایی کشور در بسیاری زمینه ها است و بسیاری از توفیقات نظام مقدس حمهوری اسلامی مرهون رشادت های بسیجیان بوده است."/>
  </head>
  <body>
    <article>
      <h6 class="kicker">سرپرست فرمانداری سیرجان:</h6>
      <h1>بسیج موجب پویایی کشور در بسیاری زمینه هاست</h1>
      <address><time datetime="2019-11-24T04:58:28+00:00">24 Nov 2019, 04:58</time> by <a rel="author">علی آتشی‌پور</a></address>
      <p>ایسنا/کرمان سرپرست فرمانداری سیرجان گفت: بسیج موجب پویایی کشور در بسیاری زمینه ها است و بسیاری از توفیقات نظام مقدس حمهوری اسلامی مرهون رشادت های بسیجیان بوده است.</p>
      <p>محمد محمودآبادی شامگاه یکشنبه در جلسه شورای اداری شهرستان سیرجان ضمن تبریک فرارسیدن روز بسیج مستضعفان افزود: تشکیل بسیج مستصعفان از مهنترین دستاوردهای انقلاب اسلامی است و شاهدیم بسیج در بسیاری توفیقات نظام نقش اساسی داشته و دارد.</p>
      <p>وی ادامه داد: در پویایی وضعیت اقتصادی کشور بسیج هم نقش موثر و پررنگی داشته است. در حوزه بهداشت و درمان هم بسیج و اقدامات بسیجی موجبات پویایی درمانی و توفیقات در کاهش بیماری ها و خدمات رسانی در نقاط محروم داشته اند.</p>
      <p>محمودآبادی به همکاری های به جای بسیج در کنترل اوضاع پیش آمده و اغتشاشات اخیر پس از اصلاح قیمت بنزین اشاره کرد و گفت: بسیج در حوزه امنیت برای مردم و جامعه نوید دهنده امنیت و آرامش بوده و دیدیم که بسیج دوشادوش سایر نهادهای نظامی، انتظامی و امنیتی در اتفاقات و اغتشاشات اخیر در کشور و شهرستان سیرجان مداخله موثر داشت و به موقع وارد عمل شدند و همکاری و حمایت کردند.</p>
      <p>سرپرست فرمانداری سیرجان اظهار کرد: گرچه سیرجان جزء اولین شهرهایی بود که تخریب ها و آشوب های اخیر در آن رخ داد اما ماجرا در این شهر در همان ساعات اولیه جمع شد و شاهد ادامه اتفاقات در این شهرستان نبودیم چرا که مردم شریف سیرجان بلافاصله آگاهانه به شناخت از اوضاع دست یافتند و ثابت کردند که اجازه سو استفاده از شرایط را به دشمنان و آشوبگران نخواهند داد.</p>
      <p>وی ضمن تشکر از همکاری نهادهای نظامی، انتظامی و امنیتی و دستگاه و ادارات و مراکز دولتی و عمومی مرتبط با مقابله اغتشاشات اخیر، به مدیران شهرستان گفت: مسئولیت تنها در زمان آرامش برای ما نوشته نشده است و مدیرانی موفق قلمداد می شوند که در شرایط حساس به خوبی نقش ایفا کرده و در تلاش برای دفاع از آرمان های نظام از کوششی دریغ نکنند.</p>
      <p>محمودآبادی با اشاره به اینکه صف مردم از آشوبگران جداست افزود: مردم سیرجان همچون همیشه در راهپیمایی مردمی فردا حضور خواهند یافت و ثابت می کنند، دشمنان در این خطه از کشور عزیزمان هم جایی برای جولان دادن و آشوب ندارند.</p>
      <p>به گزارش ایسنا، راهپیمایی مردم شهر سیرجان در محکومیت اغتشاشات اخیر امروز یکشنبه ۳ آذر ساعت ۹ و ۳۰ دقیقه صبح از محل چهارراه موحدی تا حسینیه امام خمینی(ره) سیرجان برگزار خواهد شد.</p>
      <p>انتهای پیام</p>
    </article>
  </body>
</html>