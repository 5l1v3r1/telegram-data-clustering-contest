<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.turkiyegazetesi.com.tr/emlak/664619.aspx"/>
    <meta property="og:site_name" content="Türkiye Gazetesi"/>
    <meta property="article:published_time" content="2019-11-24T04:03:00+00:00"/>
    <meta property="og:title" content="İnşaat sektörü 2020'den umutlu"/>
    <meta property="og:description" content="İnşaat Müteahhitleri Sanayici ve İş Adamları Derneği Başkanı Mustafa Andıç konut satışlarının bu yıl 1 milyon adedin altında kalacağını ve 2018'den düşük gerçekleşeceğini öngördüklerini anlattı."/>
  </head>
  <body>
    <article>
      <h1>İnşaat sektörü 2020'den umutlu</h1>
      <h2>İnşaat Müteahhitleri Sanayici ve İş Adamları Derneği Başkanı Mustafa Andıç konut satışlarının bu yıl 1 milyon adedin altında kalacağını ve 2018'den düşük gerçekleşeceğini öngördüklerini anlattı.</h2>
      <address>
        <time datetime="2019-11-24T04:03:00+00:00">24 Nov 2019, 04:03</time>
      </address>
      <p>
        <b>NECMİ ÇİÇEKÇİ</b>
      </p>
      <p>İnşaat Müteahhitleri Sanayici ve İş Adamları Derneği Başkanı Mustafa Andıç: Gelecek yıl yukarı doğru bir gidişin başlayacağına inanıyoruz. Bu konuda ciddi önlemler alınıyor. 2020 yılının yavaş yavaş çıkış yılı olacağına inanıyoruz. Sektörde biraz daha taşlar yerli yerine oturuyor. Bunlardan önemlisi konut kredi faizlerinin düşük olarak seyretmesi, ayrıca şirketlerin ekonomik anlamda borçlarının yapılandırılmasıyla ilgili de devletin aldığı önlemler var. Bunların hepsini topladığınızda sektör biraz nefes alacak.<br/>İnşaat sektöründeki gelişmelerin bağlantılı iş kollarını da etkilediğini vurgulayan Andıç, şöyle devam etti: Satışların yoğun olarak ipotekli olması, konut kredisi faizlerinin günümüzdeki faiz oranlarına göre düşük olması, son derece önemli ve normal. 0,99 üzeri psikolojik eşiktir. Bunun devamının olmasını istiyoruz ama yatırımların önünün açılması için ticari faizlerin de düşmesi lazım. Sadece konut kredi faizlerinin düşmesi sektörün önünü tam anlamıyla açamaz. Hükûmetten beklentimiz, güven ortamının oluşturulması. Faiz oranları yüzde 1'in altında kaldığında vatandaşımızın uzun vadeli borçlanarak gayrimenkul alabilmesi daha kolay olacaktır.</p>
      <p><b>FİNANSAL YAPILARLA İLGİLİ TEDBİRLER VAR</b><br/>Andıç, açıklanan rakamlara göre konut satışlarının bu yıl 1 milyon adedin altında kalacağını ve 2018'den düşük gerçekleşeceğini öngördüklerini anlatarak "2020'den umutluyuz, yukarı doğru bir gidişin başlayacağına inanıyoruz. Bu konuda ciddi önlemler alınıyor. Şirketlerin finansal yapılarıyla ilgili de devletimizin aldığı önlemler var. 2020 yılının yavaş yavaş çıkış yılı olacağına inanıyoruz" değerlendirmesinde bulundu.<br/>Son dönemde müteahhitlik yasası ve birçok yönetmeliğin de değişmesinin söz konusu olduğuna dikkati çeken Andıç, mevzuata yönelik taleplerini Ankara'daki ilgili makamlara ilettiklerini söyledi.</p>
      <p> </p>
    </article>
  </body>
</html>