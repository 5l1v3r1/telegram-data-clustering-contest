<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778533/%D8%AF%D8%B1%D8%A8%DB%8C-%D8%A7%D8%B3%D8%AA%D9%82%D9%84%D8%A7%D9%84%DB%8C-%D9%87%D8%A7-%D8%AF%D8%B1-%D8%A8%D8%A7%D8%B2%DA%AF%D8%B4%D8%AA-%D9%85%D8%AF%DB%8C%D8%B1-%D8%AC%D9%86%D8%AC%D8%A7%D9%84%DB%8C-%D8%B4%D8%A7%D9%87%DB%8C%D9%86-%D8%A8%D8%A7-%D8%A8%D8%A7%D9%84-%D9%87%D8%A7%DB%8C-%D8%AC%D8%AF%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T04:11:46+00:00"/>
    <meta property="og:title" content="هفته یازدهم لیگ برتر؛ دربی استقلالی‌ها در بازگشت مدیر جنجالی/ شاهین با بال‌های جدید!"/>
    <meta property="og:description" content="از هفته یازدهم رقابت‌های لیگ برتر امروز دو بازی در تهران و اصفهان برگزار می‌شود که سایپا و ذوب آهن میزبان شاهین و فولاد هستند."/>
  </head>
  <body>
    <article>
      <h1>هفته یازدهم لیگ برتر؛ دربی استقلالی‌ها در بازگشت مدیر جنجالی/ شاهین با بال‌های جدید!</h1>
      <address><time datetime="2019-11-24T04:11:46+00:00">24 Nov 2019, 04:11</time> by <a rel="author" href="https://www.mehrnews.com/archive?jr=566" target="_blank">علی خلف</a></address>
      <p>به گزارش <a href="https://www.mehrnews.com/">خبرنگار مهر</a>، هفته یازدهم رقابتهای لیگ برتر امروز یکشنبه با انجام دو بازی پیگیری می‌شود که ابتدا سایپا در تهران از شاهین بوشهر پذیرایی می‌کند و در دومین بازی، ذوب آهن در فولادشهر به مصاف فولاد خواهد رفت.</p>
      <p><b>سایپا-شاهین بوشهر؛ ساعت ۱۶:۱۵</b><br/>بوشهری‌ها که با تنها ۲ امتیاز در آخرین رده جدول قرار دارند، در تهران با سایپا دیدار می‌کنند و این در حالی است که این تیم برای اولین بار از مربی جدیدش استفاده می‌کند. شاهین بوشهر بعد از قطع همکاری با عبدالله ویسی به صورت موقت به مهرداد کریمیان سپرده شد تا سرمربی جدید این تیم انتخاب و معرفی شود.</p>
      <p>با عقد قرارداد بوشهری‌ها با «میشو کریستیچوویچ»، این مربی کروات در هفته یازدهم برای اولین بار هدایت شاهین قعرنشین در لیگ را بر عهده خواهد داشت. حسین مالکی خطرناک ترین بازیکن شاهین بوشهر است. او زننده ۳ گل از ۵ گل تیمش است که در این بازی هم امید بوشهری‌ها بیشتر به ساق پای این بازیکن است.</p>
      <p>سایپا هم شرایط خوبی در جدول ندارد و آنها هم با تنها ۹ امتیاز در رده دوازدهم قرار دارند و نتایج شان چندان مورد نظر مدیریت این باشگاه نیست. بهترین گلزن تیم سایپا هم یک مهاجم ۳ گله به اسم محمدرضا سلیمانی است. </p>
      <p><b>ذوب آهن- فولاد؛ ساعت ۱۷:۳۰</b><br/>این دیدار را می‌توان دربی دو استقلالی سابق در راس سکان هدایت دو تیم دانست. جایی که علیرضا منصوریان هدایت تیم میزبان و جواد نکونام هدایت فولاد را بر عهده دارند. اما این بازی بیشتر از آن که تحت تاثیر رویارویی این دو سرمربی جوان با پیشینه استقلالی باشد، تحت تاثیر بازگشت سعید آذری مدیرعامل فولاد به فولاد شهر است.</p>
      <p>فولاد نخستین تجربه مدیریت آذری در جایی به جز ذوب آهن نیست، اما این بازی نخستین تقابل وی در نقش مدیرعامل با ذوب آهن است و شواهد گویای تنش‌هایی بین او و مدیران کنونی این باشگاه است.  هرچند آذری سعی در آرام جلوه دادن اوضاع دارد، اما حتی از آخرین مصاحبه او نیز به راحتی می‌توان به انگیزه‌های فراوانش برای پیروزی در این بازی پی برد.</p>
      <p>فولاد در زمره تیم‌های بالانشین جدول است که پیروزی در این بازی می‌تواند آنها را موقتا تا رده چهارم هم بالا بیاورد. ذوب آهن اما در فکر جدایی از پایین جدول است و پیروزی در این بازی خانگی می‌تواند این تیم را موقتا تا رده دوازدهم بالا بیاورد.</p>
      <p>خط حمله ذوب آهن با ۹ گل زده بهتر از فولاد با ۷ گل زده کار کرده است. اما آنچه باعث تفاوت دو تیم در جمع آوری امتیازات شده است، عملکرد خط دفاعی آنها است. جایی که فولاد با ۵ گل خورده بعد از سپاهان و شهر خودرو و در کنار نفت مسجد سلیمان بهترین خط دفاعی را در اختیار دارد، اما ذوب آهن با ۱۳ گل خورده در دفاع آسیب پذیر بوده است.</p>
      <p>برنامه بازیهای امروز از هفته یازدهم به شرح زیر است:</p>
      <p>
        <b>یکشنبه ۳ آذر</b>
      </p>
      <p><b>* سایپا تهران </b><b>–</b><b> شاهین شهرداری بوشهر</b><br/><b>داور:</b> میثم حیدری کمک ها: سعید علی نژادیان – قهرمان نجفی کمک داوران اضافی: امیرسامان سلطانی – محمدباقر پورباقر داور چهارم: مهدی سیفی ناظر داوری: ایرج نظری</p>
      <p><b>* ذوب آهن اصفهان – فولاد خوزستان</b><br/><b>داور:</b> محمدحسین زاهدی فرد کمک ها: آرمان اسعدی – جلیل شعرانی کمک داوران اضافی: جواد رحیم زاده – علی ابراهیمی داور چهارم: حمید نادری ناظر داوری: علی نقی مصطفی نژاد</p>
    </article>
  </body>
</html>