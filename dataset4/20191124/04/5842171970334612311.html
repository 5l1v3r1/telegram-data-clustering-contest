<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/par-veselibu/359538-cilveks-var-aiziet-no-dzives-burtiski-dazu-sekunzu-laika-aneirismu-vares-noteikt-ar-asins-analizi"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T04:50:00+00:00"/>
    <meta property="og:title" content="Cilvēks var aiziet no dzīves burtiski dažu sekunžu laikā - aneirismu varēs noteikt ar asins analīzi"/>
    <meta property="og:description" content="Aneirisma jeb aortas paplašinājums ir ļoti bīstams stāvoklis, varētu teikt – bumba ar laika degli. Pacients var ilgu laiku neko aizdomīgu nejust, bet, kad strauji sāk pastiprināties sāpes, ir elpas trūkums, vemšana un tamlīdzīgi (atkarībā no tā, kurā organisma daļā aneirisma izveidojusies) un cilvēks beidzot vēršas pie ārsta, svarīga var būt katra minūte."/>
  </head>
  <body>
    <article>
      <h1>Cilvēks var aiziet no dzīves burtiski dažu sekunžu laikā - aneirismu varēs noteikt ar asins analīzi</h1>
      <address><time datetime="2019-11-24T04:50:00+00:00">24 Nov 2019, 04:50</time> by <a rel="author">"Patiesā Dzīve"</a></address>
      <p>
        <b>Aneirisma jeb aortas paplašinājums ir ļoti bīstams stāvoklis, varētu teikt – bumba ar laika degli. Pacients var ilgu laiku neko aizdomīgu nejust, bet, kad strauji sāk pastiprināties sāpes, ir elpas trūkums, vemšana un tamlīdzīgi (atkarībā no tā, kurā organisma daļā aneirisma izveidojusies) un cilvēks beidzot vēršas pie ārsta, svarīga var būt katra minūte.</b>
      </p>
      <p>Ja tāda asinīm piepildīta aneirisma plīst, glābiņa vairs nav – cilvēks var aiziet no dzīves burtiski dažu sekunžu laikā.</p>
      <p>Pats sarežģītākais aneirismas gadījumā ir tas, ka patoloģija var nekādi neizpausties, kamēr aorta paplašinājuma vietā nepārplīst. Visvairāk aneirismas riskam pakļauti vīrieši vecumā virs 60 gadiem. Atklājot šo pataloģiju, pacientus brīdina, ka regulāri jāiet uz pārbaudēm, lai kontrolētu situāciju nākotnē. Tomēr pastāv visai bīstama iespēja, ka aneirisma var pēkšņi paplašināties posmā starp divām pārbaudēm, un tad īstais brīdis būs nokavēts.</p>
      <p>Zinātnieki no Dandī Universitātes (Lielbritānija) iedomājās par īpašu testu, kas ļautu sekot aneirismas lieluma izmaiņām.</p>
      <p>Veicot retrospektīvu paraugu analīzi, kas ņemti no pacientiem ar aortas aneirismu (no vieglas līdz smagai pakāpei), zinātnieki atklāja, ka visiem bijis stipri palielināts desmosīna līmenis; tā ir aminoskābe, ko satur elastīna olbaltumvielas. Šī olbaltumviela nodrošina asinsvadu elastību, bet aneirismas gadījumā sašķeļas aminoskābēs, kas izdalās asinīs un urīnā. Kā skaidro zinātnieki, desmosīna līmenis asinīs ļauj ne tikai noteikt aneirismas lielumu, bet arī paredzēt komplikāciju rašanās iespēju pacientam.</p>
    </article>
  </body>
</html>