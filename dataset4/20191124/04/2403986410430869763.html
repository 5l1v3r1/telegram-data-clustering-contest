<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/tesla_otrimala_mayzhe_150_tisyach_zamovlen_na_noviy_pikap_pislya_provalnoyi_prezentatsiyi_n1238587"/>
    <meta property="og:site_name" content="24 Канал"/>
    <meta property="article:published_time" content="2019-11-24T04:58:00+00:00"/>
    <meta property="og:title" content="Tesla отримала майже 150 тисяч замовлень на новий Cybertruck після провальної презентації"/>
    <meta property="og:description" content="Гендиректор Tesla Ілон Маск повідомив, що компанія вже отримала 146 тисяч замовлень на новий електричний пікап Cybertruck, не найуспішніша презентація якого відбулася минулого четверга."/>
  </head>
  <body>
    <article>
      <h1>Tesla отримала майже 150 тисяч замовлень на новий Cybertruck після провальної презентації</h1>
      <address><time datetime="2019-11-24T04:58:00+00:00">24 Nov 2019, 04:58</time> by <a rel="author" href="https://24tv.ua/mihaylo_goda_tag5966/" target="_blank">Михайло Года</a></address>
      <p>
        <b>Гендиректор Tesla Ілон Маск повідомив, що компанія вже отримала 146 тисяч замовлень на новий електричний пікап Cybertruck, не найуспішніша презентація якого відбулася минулого четверга.</b>
      </p>
      <p>Про чималий успіх компанії Маск звичним для нього шляхом повідомив на своїй сторінці у твітері.</p>
      <blockquote>Важливо: <a href="https://24tv.ua/techno/ilon_mask_predstaviv_futuristichniy_pikap_tesla_cybertruck_harakteristiki_ta_tsina_n1237888">Ілон Маск представив футуристичний пікап Tesla Cybertruck: характеристики та ціна</a></blockquote>
      <p>Засновник та глава компанії Tesla повідомив, що на сьогодні компанія отримала 146 тисяч замовлень Cybertruck. Він зазначив, що 42 відсотки замовників обирають модель з двома електродвигунами, 41 відсоток з трьома і 17 відсотків майбутніх власників футуристичного електро пікапа обрали модель з одним електродвигуном.</p>
      <figure>
        <iframe data-src="https://twitter.com/elonmusk/status/1198344195317985280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Маск також наголосив, що компанія Tesla не використала реклами чи іншу кампанію з просування або підтримки нещодавно презентованого електричного пікапа.</p>
      <blockquote>До слова, у мережі вже встигли добряче посміятися над незвичним дизайном Cybertruck від Ілона Маска. Ми зібрали для вас <a href="https://24tv.ua/techno/futuristichniy_dizayn_pikapa_cybertruck_nasmishiv_koristuvachiv_sotsmerezh_naykrashhi_memi_n1238005">найкумедніші меми тут</a>.</blockquote>
      <h3>Чому презентацію вважають провальною</h3>
      <p>Річ у тім, що під час демонстрації захисних можливостей броньованого скла електричного пікапа від Tesla, те саме <a href="https://24tv.ua/techno/pid_chas_prezentatsiyi_tesla_cybertruck_u_pikapa_trisnulo_bronovane_sklo_foto_n1237956">скло підло тріснуло</a>. Воно не витримало удару металевою кулею головного конструктора Cybertruck, хоча до цього встояло перед ударом кувалди від Ілона Маска.</p>
      <figure>
        <img src="https://24tv.ua/resources/photos/news/620_DIR/201911/1238587_10219805.jpeg?201911044356"/>
        <figcaption>Броньоване скло Cybertruck "провалило" презентацію Маска / AP</figcaption>
      </figure>
      <p>Після інциденту Маск виправдався, що до цього конструктори жбурляли у скло гайкові ключі, навіть буквально кухонну раковину, і воно не розбилося. Втім, з якоїсь дивної причини воно розбилося саме на презентації. Глава Tesla пообіцяв виправити ситуацію із захисним склом Cybertruck.</p>
      <blockquote>Актуально: <a href="https://24tv.ua/techno/one_more_thing_ilon_mask_anonsuvav_elektrichniy_kvadrotsikl_tesla_atv_n1237987">One more thing: Ілон Маск анонсував електричний квадроцикл Tesla ATV</a></blockquote>
      <h3>Особливості та модифікації Tesla Cybertruck</h3>
      <p>Пікап Tesla Cybertruck отримав дизайн у стиль фільму "Той, що біжить по лезу" та три модифікації.</p>
      <ul>
        <li>Базова модель обладнана одним двигуном і заднім приводом, запас ходу – до 400 кілометрів на одному заряді. Авто зможе розігнатися до 100 км/год за 6,5 секунди. Виробництво модель розпочнуть в 2021 році і вона надійде в продаж із цінником 39 900 доларів.</li>
        <li>Пікап з двома двигунами, повним приводом, запасом ходу до 480 кілометрів зможе розганятися до 100 км/год менш ніж за 4,5 секунди. Ця модифікація також зійде з конвеєра в 2021 році та обійдеться покупцям в 49 900 доларів.</li>
        <li>Повнопривідна версія з трьома двигунами, запасом близько 800 кілометрів набиратиме "сотню" на спідометрі всього за 2,9 секунди. Цю версію електрокара можна буде придбати в 2022 році за ціною 69 900 доларів.</li>
      </ul>
      <blockquote>Більше новин, що стосуються подій зі світу технологій, ґаджетів, штучного інтелекту, а також космосу читайте у розділі <a href="https://24tv.ua/techno/tehno_tag5908/">Техно</a></blockquote>
    </article>
  </body>
</html>