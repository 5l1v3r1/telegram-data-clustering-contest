<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-niyojit-shikshak-relationships-breaking-up-due-to-lack-of-transfer-facility-2865498.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T04:43:29+00:00"/>
    <meta property="og:title" content="चिंता: नियोजित शिक्षकों को ट्रांसफर सुविधा न होने से टूट रहे रिश्ते  "/>
    <meta property="og:description" content="नियोजित शिक्षकों का एक जिला से दूसरे जिला में ट्रांसफर नहीं होने इसका असर अब रिश्तों पर पड़ने लगा है। शादी के पहले अपने गृह जिला में नियोजन हुआ, लेकिन अब जब शादी दूसरे जिले में हुई तो शिक्षिकाएं..."/>
  </head>
  <body>
    <article>
      <h1>चिंता: नियोजित शिक्षकों को ट्रांसफर सुविधा न होने से टूट रहे रिश्ते  </h1>
      <address><time datetime="2019-11-24T04:43:29+00:00">24 Nov 2019, 04:43</time> by <a rel="author">रिंकू झा ,पटना</a></address>
      <p>नियोजित शिक्षकों का एक जिला से दूसरे जिला में ट्रांसफर नहीं होने इसका असर अब रिश्तों पर पड़ने लगा है। शादी के पहले अपने गृह जिला में नियोजन हुआ, लेकिन अब जब शादी दूसरे जिले में हुई तो शिक्षिकाएं ट्रांसफर करवाकर ससुराल में रहना चाहती हैं। लेकिन ट्रांसफर की सुविधा नहीं होने से नौकरी छोड़ने को मजबूर हो रही हैं। जो नौकरी नहीं छोड़ रहीं उनके रिश्ते टूट रहे हैं। मामला तलाक तक पहुंच जा रहा है।</p>
      <p>नौकरी के साथ-साथ रिश्ते बचाने के लिए आये दिन शिक्षिकाएं जिला शिक्षा कार्यालय में आवेदन दे रही हैं। उन्हें विश्वास है कि उनकी मजबूरी को संबंधित अधिकारी समझेंगे और कभी न कभी उन्हें ट्रांसफर की सुविधा मिलेगी। ज्ञात हो कि लगभग हर जिले में 15 से 20 आवेदन हर दो महीने पर डीईओ कार्यालय आ रहे हैं। लेकिन नियोजित शिक्षकों को अंतर जिला ट्रांसफर की सुविधा नहीं है। केवल एक ही नियोजन इकाई अंतर्गत एक स्कूल से दूसरे स्कूल में ट्रांसफर हो सकता है। </p>
      <p><b>सास-ससुर की कैसे करें सेवा, जब रहते ही नहीं साथ : </b>शिक्षिका मोनी कुमारी कहती हैं, हम सभी जानते हैं कि सास- ससुर की सेवा करना बहू का धर्म होता है, लेकिन जब उनके पास रहेंगे तभी तो सेवा करेंगे। वह जहां कार्यरत हैं उससे दूसरे जिले में शादी हो गयी है। इससे घर पर रहते ही नहीं हैं। वहीं, उत्क्रमित  मध्य विद्यालय लालगंज वैशाली में कार्यरत पूजा कुमारी कहती हैं कि दूर नौकरी होने के कारण घर में समय नहीं दे पाती हूं। </p>
      <p><b>मायका-ससुराल पटना पर गोपालगंज में रहना मजबूरी</b><br/>शिक्षिका चांदनी कुमारी उत्क्रमित विद्यालय बैकुंठपुर गोपालगंज में सामाजिक विज्ञान पढ़ाती हैं। 2014 में जब उनका नियोजन हुआ तब उनकी शादी नहीं हुई थी। पटना की रहने वाले चांदनी का मायका और ससुराल दोनों ही पटना में है। लेकिन ट्रांसफर नहीं होने से चांदनी कुमारी को गोपालगंज रहना पड़ रहा है। आये दिन पति नौकरी को लेकर ताने देते हैं। नौकरी छोड़ने की  जिद करते हैं। </p>
      <p><b>पति नौकरी छोड़ देने  की जिद कर रहे हैं</b><br/>शिक्षिका मोनी कुमारी समस्तीपुर के स्कूल में कार्यरत हैं। नालंदा की रहने वाली मोनी बताती हैं कि 2015 में काफी कोशिश के बाद नियोजन हुआ। लेकिन अब जब शादी हुई है तो पति नौकरी छोड़ने की जिद कर रहे हैं, क्योकि दूसरे जिले में नौकरी होने से ससुराल में समय नहीं दे पाती हूं। </p>
      <p><b>अंतर जिला ट्रांसफर की मांग उठाते रहते हैं संघ</b><br/>शिक्षकों को अंतर जिला ट्रांसफर की सुविधा मिले, इसके लिए लगातार शिक्षक संघ द्वारा मांग की जाती रही है। टीईटी-एसटीईटी उत्तीर्ण शिक्षक संघ के प्रवक्ता अश्विनी पांडेय ने बताया कि अंतर जिला ट्रांसफर की सुविधा मिलेगी तो शिक्षकों को सुविधा मिलेगी। कई जिला में शिक्षिकाओं को पारिवारिक कलह का सामना करना पड़ रहा है।</p>
    </article>
  </body>
</html>