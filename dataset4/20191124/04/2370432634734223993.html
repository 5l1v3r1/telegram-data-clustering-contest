<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-24T04:45:53+00:00"/>
    <meta property="og:title" content="Τα καυτά μέτωπα της κυβέρνησης: Τα επόμενα βήματα σε ασφάλεια και προσφυγικό"/>
    <meta property="og:description" content="Το προσφυγικό αποτελεί θέμα πρώτης προτεραιότητας για την κυβέρνηση, με τον πρωθυπουργό να στέλνει σαφή μηνύματα προς κάθε κατεύθυνση."/>
  </head>
  <body>
    <article>
      <h6 class="kicker">ΧΩΡΙΣ ΕΚΠΤΩΣΕΙΣ και ΜΕ ΑΠΟΦΑΣΙΣΤΙΚΟΤΗΤΑ</h6>
      <h1>Τα καυτά μέτωπα της κυβέρνησης: Τα επόμενα βήματα σε ασφάλεια και προσφυγικό</h1>
      <h2>Το προσφυγικό αποτελεί θέμα πρώτης προτεραιότητας για την κυβέρνηση, με τον πρωθυπουργό να στέλνει σαφή μηνύματα προς κάθε κατεύθυνση.</h2>
      <address><time datetime="2019-11-24T04:45:53+00:00">24 Nov 2019, 04:45</time> by <a rel="author">ΚΑΤΕΡΙΝΑ ΚΑΤΣΑΒΟΥ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Twitter</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Περισσότερα</a>
        </li>
      </ul>
      <p>Αποφασισμένη να προχωρήσει στην εφαρμογή του ολοκληρωμένου σχεδίου για τη διαχείριση του μεταναστευτικού/προσφυγικού ζητήματος είναι η κυβέρνηση. Ακόμη κι αν υπάρχουν αντιδράσεις, όπως στη Σάμο, κορυφαία στελέχη διαμηνύουν πως δεν θα γίνει ούτε βήμα πίσω υπενθυμίζοντας πως έχει προηγηθεί εξαντλητικός διάλογος με τις τοπικές κοινωνίες.</p>
      <p>Το ίδιο ισχύει, διαμηνύουν από το Μέγαρο Μαξίμου, στην ανάγκη αποκατάστασης του αισθήματος ασφάλειας των πολιτών. Και υπενθυμίζουν το «τελεσίγραφο» των 15 ημερών του Μιχάλη Χρυσοχοΐδη για την εκκένωση κτιρίων που βρίσκονται υπό κατάληψη.</p>
      <p>Το προσφυγικό παραμένει θέμα πρώτης προτεραιότητας για την κυβέρνηση. Είναι ενδεικτικό ότι ο πρωθυπουργός έστειλε σαφή μηνύματα προς κάθε κατεύθυνση από το Ζάγκρεμπ, πριν από λίγα 24ωρα: «Η Ευρώπη δεν μπορεί να υποκρίνεται άλλο πως το μεταναστευτικό επηρεάζει μόνο τα κράτη-μέλη που έχουν εξωτερικά σύνορα», τόνισε χαρακτηριστικά. Και επισήμανε ότι «το Σύστημα του Δουβλίνου είναι πλέον θλιβερά ανεπαρκές ώστε να αντιμετωπίσει το πρόβλημα» και ότι πρέπει να δοθεί προτεραιότητα σε «ένα κοινό ευρωπαϊκό πλαίσιο ασύλου και προστασίας συνόρων»: «Οι Ελληνες έχουμε επιτελέσει και με το παραπάνω το καθήκον που μας αναλογεί» και επεσήμανε ότι «η κυβέρνηση έχει αλλάξει τη νομοθεσία για το άσυλο, δημιουργεί καινούργια προαναχωρησιακά κέντρα στα νησιά μας, αντιμετωπίζει το φλέγον ζήτημα των ασυνόδευτων ανηλίκων».</p>
      <p>Στο Μέγαρο Μαξίμου επισημαίνουν, με αιχμή την εφαρμογή του σχεδίου που ανακοινώθηκε την προηγούμενη εβδομάδα, πως για τις μετακινήσεις των προσφύγων στα κέντρα υποδοχής έχουν ενημερωθεί όλοι οι τοπικοί παράγοντες, οι περιφερειάρχες, οι δήμαρχοι, οι τοπικοί βουλευτές. Κορυφαία στελέχη σημειώνουν πως έχει γίνει αναλυτική συζήτηση με τις τοπικές κοινωνίες και τους φορείς και επισημαίνουν πως στόχος της κυβέρνησης είναι να μπει τέλος στο χάος.</p>
      <p>Σε πλήρη εξέλιξη βρίσκεται και το σχέδιο της κυβέρνησης για να απομονωθούν οι «μπαχαλάκηδες». Στο Μαξίμου εκτιμούν ότι η πρώτη «νίκη» σημειώθηκε στην επέτειο του Πολυτεχνείου, όπου για πρώτη φορά δεν σημειώθηκαν έκτροπα μετά την καθιερωμένη πορεία. Είχε προηγηθεί συντονισμένη επιχείρηση της ΕΛ.ΑΣ. σε συγκεκριμένους «στόχους», με αποτέλεσμα τον «αφοπλισμό» των γνωστών αγνώστων. Σκοπός της κυβέρνησης είναι να κυλήσει ομαλά και η επέτειος από τη δολοφονία του Αλέξη Γρηγορόπουλου στις 6 Δεκεμβρίου.</p>
      <h3>Στο φουλ οι μηχανές για το 13ο συνέδριο του κόμματος</h3>
      <p>Οι γαλάζιες μηχανές είναι… στο φουλ για την προετοιμασία του 13ου συνεδρίου της Ν.Δ., που θα πραγματοποιηθεί στις 29 – 30 Νοεμβρίου και την 1η Δεκεμβρίου. Οι εργασίες θα ξεκινήσουν με ομιλία του πρωθυπουργού, ενώ αναμένονται εκπλήξεις όσον αφορά στα πρόσωπα που θα παραστούν, αλλά και στις δράσεις που έχουν προγραμματιστεί. Είναι ενδεικτικό ότι το Σάββατο, στο τέλος της ημέρας, θα διεξαχθεί νυχτερινός συμβολικός αγώνας δρόμου 4 χλμ., προκειμένου να ενισχυθεί η μάχη εναντίον της κακοποίησης των γυναικών.<br/>Το συνέδριο θα ολοκληρωθεί το μεσημέρι της Κυριακής με την τελική ομιλία του Κυριάκου Μητσοτάκη. «Τα πρόσωπα που έχουν προσκληθεί, οι παράλληλες δραστηριότητες και εν γένει η θεματολογία του συνεδρίου επιβεβαιώνουν ότι η Νέα Δημοκρατία παραμένει ένα κόμμα ανοιχτό στην κοινωνία και τους πολίτες και αναδεικνύουν τη σύγχρονη φυσιογνωμία της», ανέφεραν στελέχη της Ν.Δ.</p>
      <p>
        <b>Καθημερινότητα</b>
      </p>
      <p>Στο συνέδριο θα γίνει αναφορά και στις πρωτοβουλίες που έχει λάβει η κυβέρνηση στα ζητήματα της καθημερινότητας. Σύμφωνα με στελέχη του Μαξίμου, όπως κατά τους προηγούμενους μήνες, έτσι και τον Οκτώβριο η κυβέρνηση έχει να επιδείξει πλούσιο έργο για τη βελτίωση της καθημερινότητας των Ελλήνων. Ιδιαίτερη έμφαση δόθηκε στη στήριξη ευπαθών ομάδων του πληθυσμού, στην τόνωση του αισθήματος ασφάλειας, στη λήψη μέτρων για τους καταναλωτές, στην εκπόνηση και την εφαρμογή στρατηγικού σχεδίου εναντίον του καπνίσματος. Και, βέβαια, συνεχίστηκε η εφαρμογή του μεταρρυθμιστικού προγράμματος που αφορά στην τόνωση της ανάπτυξης και τη δημιουργία νέων θέσεων εργασίας, καθώς και στην αντιμετώπιση προβλημάτων και παθογενειών του παρελθόντος, που επιβαρύνουν τους πολίτες.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Twitter</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491595-ta-kayta-metopa-tis-kybernisis-ta-epomena-bimata-se-asfaleia-kai-prosfygiko/#">Περισσότερα</a>
        </li>
      </ul>
    </article>
  </body>
</html>