<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778804/%D8%AA%D8%A7-%D8%A7%D8%B9%D8%AA%D8%B1%D8%A7%D8%B6-%D9%85%DB%8C-%DA%A9%D9%86%DB%8C%D9%85-%D9%85%D8%AD%D8%B1%D9%88%D9%85-%D9%85%DB%8C-%D8%B4%D9%88%DB%8C%D9%85-%D8%AD%D8%B3%D8%B1%D8%AA-%D8%AF%D9%88-%D8%A8%D8%A7%D8%B2%DB%8C-%D8%AE%D8%A7%D9%86%DA%AF%DB%8C-%D8%B1%D8%A7-%D9%85%DB%8C-%D8%AE%D9%88%D8%B1%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T04:25:57+00:00"/>
    <meta property="og:title" content="سرمربی تیم فوتسال سن ایچ: تا اعتراض می‌کنیم محروم می‌شویم/ حسرت دو بازی خانگی را می‌خورم"/>
    <meta property="og:description" content="سرمربی تیم فوتسال سن ایچ ساوه گفت: تصمیمات داوری دو هفته به ضرر ما بود و تا اعتراض می‌کنیم محروم می‌شویم."/>
  </head>
  <body>
    <article>
      <h1>سرمربی تیم فوتسال سن ایچ: تا اعتراض می‌کنیم محروم می‌شویم/ حسرت دو بازی خانگی را می‌خورم</h1>
      <address><time datetime="2019-11-24T04:25:57+00:00">24 Nov 2019, 04:25</time> by <a rel="author" href="https://www.mehrnews.com/archive?jr=52" target="_blank">مرتضی احمدی</a></address>
      <p>جواد اصغری مقدم در گفتگو با <a href="https://www.mehrnews.com/">خبرنگار مهر</a>، درباره تساوی تیم فوتسال سن ایچ ساوه مقابل حفاری در هفته هجدهم لیگ برتر فوتسال گفت: برگزاری بازی ما با حفاری قطعی نبود و برای سفر به اهواز مردد بودیم. ابتدا بلیت گرفتیم ولی سفرمان را لغو کردیم. از یک طرف خبر لغو هفته هجدهم منتشر شد و از سوی دیگر آقای جابری مسئول سازمان لیگ می گفت تصمیم ما به برگزاری بازی است مگر اینکه مسئولان استان بازی را لغو کنند. مجبور شدیم دوباره بلیت بگیریم.</p>
      <p>وی افزود: دیدار ما با حفاری بازی خوب و محکمی بود. در این بازی موقعیت های گل زیادی را خراب کردیم. بازیکنان ما تلاش زیادی انجام می دهند ولی راحت گل می خوریم.  نظری دروازه بان ما پاس های خوبی برای بازیکنان می فرستد و موقعیت های زیادی به دست می آوریم که نمی توانیم از تمام این فرصت ها استفاده کنیم. به نظرم در بازی با حفاری مستحق کسب سه امتیاز بودیم.</p>
      <p>سرمربی تیم فوتسال سن ایچ ساوه با بیان اینکه حسرت باخت در دو بازی خانگی را در هفته های گذشته می خورد، یادآور شد: متاسفانه در دو بازی، تصمیمات داور کاملا به ضررمان بود. وقتی داور اشتباه می کند، می گویند این اشتباه جزئی از فوتسال است ولی تا ما اعتراض می کنیم، راحت محروممان می کنند.</p>
      <p>اصغری مقدم که در نیم فصل اول حتی با تیم سن ایچ چند هفته صدرنشین بود، درباره سقوط تیمش به رده ششم جدول تاکید کرد: ما حتی تا رده هشتم هم پایین رفتیم و این برایم غیر قابل هضم بود. البته بازی های سختمان را پشت سر گذاشته ایم. از عملکرد بازیکنانم در مجموع راضی هستم ولی دو، سه نفر فراز نشیب زیادی دارند و داریم از نظر بدنی و روحی روی آنها کار می کنیم.</p>
    </article>
  </body>
</html>