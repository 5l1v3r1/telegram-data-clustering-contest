<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7962390/"/>
    <meta property="og:site_name" content="Sanook"/>
    <meta property="article:published_time" content="2019-11-24T04:29:39+00:00"/>
    <meta property="og:title" content="เก็บทุกเม็ด! &quot;ศรีสุวรรณ&quot; จี้เอาผิด &quot;อนาคตใหม่&quot; มือบอน เขียนให้กำลังใจ &quot;ธนาธร&quot; บนประตู"/>
    <meta property="og:description" content="วันนี้(24 พ.ย. 62) นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย ได้โพสต์แถลงการณ์ผ่านเฟซบุ๊กส่วนตัว &quot;ศรีสุวรรณ จรรยา&quot; ระยุว่าเตรียมเอาผิดสมาชิกพรรคอนาคตใหม่ ที่มีการเขียนข้อความให้กำลังใจ นายธนาธร จึงรุ่งเรืองกิจ ในวันที่ศาลรัฐธรรมนูญนัดฟังคำวินิจฉัย ปมถือหุ้นสื่อ วีลัค มีเดีย โดยประตูบานดังกล่าวเป็นประตูกระจกทางเข้าห้องพัก ส.ส.พรรคอนาคตใหม่ ในอาคารรัฐสภา โดยแถลงการณ์ระบุว่า"/>
  </head>
  <body>
    <article>
      <h1>เก็บทุกเม็ด! "ศรีสุวรรณ" จี้เอาผิด "อนาคตใหม่" มือบอน เขียนให้กำลังใจ "ธนาธร" บนประตู</h1>
      <address><time datetime="2019-11-24T04:29:39+00:00">24 Nov 2019, 04:29</time> by <a rel="author">Panusbodee Prasertpolkrang</a></address>
      <p>วันนี้(24 พ.ย. 62) <b>นาย<a href="http://www.sanook.com/news/7922302/">ศรีสุวรรณ จรรยา</a></b> เลขาธิการสมาคมองค์การพิทักษ์รัฐธรรมนูญไทย ได้โพสต์แถลงการณ์ผ่านเฟซบุ๊กส่วนตัว <b>"ศรีสุวรรณ จรรยา"</b> ระยุว่าเตรียมเอาผิดสมาชิก<b>พรรคอนาคตใหม่</b> ที่มีการเขียนข้อความให้กำลังใจ <b>นายธนาธร จึงรุ่งเรืองกิจ</b> ในวันที่ศาลรัฐธรรมนูญนัดฟังคำวินิจฉัย ปมถือ<a href="https://www.sanook.com/money/investment/">หุ้น</a>สื่อ วีลัค มีเดีย โดยประตูบานดังกล่าวเป็นประตูกระจกทางเข้าห้องพัก ส.ส.พรรคอนาคตใหม่ ในอาคารรัฐสภา โดยแถลงการณ์ระบุว่า</p>
      <p>แถลงการณ์</p>
      <p>สมาคมองค์การพิทักษ์รัฐธรรมนูญไทย</p>
      <p>เรื่อง ขอเรียกร้องให้เลขาธิการสภาผู้แทนฯเอาผิดพลพรรค อนค.ที่ “มือบอน”ขีดเขียนประตูกระจกรัฐสภาทำให้ทรัพย์สินของราชการเสียหาย</p>
      <p>ตามที่ปรากฏภาพ<a href="https://www.sanook.com/news/">ข่าว</a>ในสื่อโซเชียลเป็นการทั่วไป กรณีที่พลพรรคอนาคตใหม่ ต่างไปช่วยกันขีดเขียนข้อความหลากหลายความคิดเห็นในเชิงการให้กำลังใจนายธนาธร จึงรุ่งเรืองกิจ หน.พรรคอนาคตใหม่ ต่อการที่ศาลถูกศาลรัฐธรรมนูญวินิจฉัยให้พ้นสภาพความเป็น ส.ส. เนื่องจากฝ่าฝืนรัฐธรรมนูญ ม.98(3) ประกอบ ม.101(6) กรณีมีการถือครอง<a href="https://www.sanook.com/money/investment/">หุ้น</a>สื่อมวลชนของบริษัท วี-ลัค มีเดีย จำกัด ในขณะที่ไปสมัครรับ<a href="https://www.sanook.com/news/election/">เลือกตั้ง</a>เป็นสมาชิกสภาผู้แทนราษฎรเมื่อวันที่ 6 ก.พ.2562 ด้วยคะแนนเสียง 7 : 2 ณ บริเวณประตูกระจกทางเข้าห้องพักของ ส.ส.พรรคอนาคตใหม่ ในอาคารรัฐสภานั้น</p>
      <p>การกระทำดังกล่าว อาจถือได้ว่าเป็นการเจตนาที่จะทำให้ทรัพย์สินของทางราชการเสียหาย ทำให้เสื่อมค่า หรือทำให้ไร้ประโยชน์ซึ่งเป็นทรัพย์ที่ใช้หรือมีไว้เพื่อสาธารณประโยชน์ ซึ่งต้องห้ามตามประมวลกฎหมายอาญา ม.360 ต้องระวางโทษจำคุกไม่เกิน 5 ปี หรือปรับไม่เกิน 1 หมื่นบาท หรือทั้งจำทั้งปรับ นอกจากนั้นยังอาจเข้าข่ายความผิดตาม ม.12 ของ พรบ.รักษาความสะอาดและความเป็นระเบียบเรียบร้อยของบ้านเมือง 2535 ต้องระวางโทษปรับไม่เกิน 5 พันบาทอีกด้วย</p>
      <p>ประตูกระจกดังกล่าวถือเป็นเป็นส่วนหนึ่งของรัฐสภา ซึ่งเป็นอาคารสถานที่ราชการมีเลขาธิการสภาผู้แทนราษฎรเป็นผู้ควบคุม ดูแล ตามที่กฎหมายบัญญัติ ดังนั้นเมื่อมีสมาชิกพรรคหรือ ส.ส.พรรคอนาคตใหม่ ได้กระทำการฝ่าฝืนกฎหมายเยี่ยงนั้น จะทำเพิกเฉยไม่รู้ไม่เห็นไม่ได้ เพราะกรณีที่เกิดขึ้นปรากฏเผยแพร่กันมากมายในสื่อโซเชียลมีเดียเป็นที่วิพากษ์วิจารณ์กันอย่างมากของสาธารณะชนถึงความไม่เหมาะสมของพฤติการณ์ดังกล่าว และถือว่าเป็นความผิดที่สำเร็จแล้ว</p>
      <p>สมาคมองค์การพิทักษ์รัฐธรรมนูญไทย จึงขอเรียกร้องให้เลขาธิการสภาผู้แทนฯปฏิบัติหน้าที่ในการเอาผิดผู้ที่กระทำการฝ่าฝืนดังกล่าวเสียโดยเร็ว เพื่อไม่ให้เป็นเยี่ยงอย่างที่ไม่ดีต่อสังคมต่อไป</p>
      <p>แถลงมา ณ วันที่ 24 พ.ย.62</p>
      <p>นายศรีสุวรรณ จรรยา</p>
      <p>เลขาธิการสมาคมองค์การพิทักษ์รัฐธรรมนูญไทย</p>
      <h3>อัลบั้มภาพ 5 ภาพ</h3>
      <slideshow>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMzkwLzc1MjQyMjU4XzEwMjE5NTk1NDAxMjE4NzIzXzgwMjU0MTg5MDgyNTA5MzEyMDBfbl8xNTc0NTcwMTcxLmpwZw==.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMzkwLzc1NjUwNDY0XzEwMjE5NTk1NDAxMzc4NzI3XzEyOTA3MDAyMDI4NzY4NjI0NjRfbl8xNTc0NTcwMTcyLmpwZw==.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMzkwLzc3MDg0MjQyXzEwMjE5NTk1NDAxNDE4NzI4Xzg0ODYzNjY3NDI3NjE3MDEzNzZfbl8xNTc0NTcwMTczLmpwZw==.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMzkwLzczMTk1MjA4XzEwMjE5NTk1NDAyMzc4NzUyXzU1NTQ1MDI0MTczMTMxNjk0MDhfbl8xNTc0NTcwMTczLmpwZw==.jpg"/>
        </figure>
        <figure>
          <img src="https://s.isanook.com/ns/0/rp/rc/w263h263/yacxacm1w0/aHR0cHM6Ly9zLmlzYW5vb2suY29tL25zLzAvdWkvMTU5Mi83OTYyMzkwLzc1NjI1NDU0XzEwMjE5NTk1NDAxOTc4NzQyXzM5NTAyMzQ3Njk2NDM1MzYzODRfbl8xNTc0NTcwMTc0LmpwZw==.jpg"/>
        </figure>
      </slideshow>
      <footer><b>ขอขอบคุณ<br/></b>ภาพ :<a href="https://www.facebook.com/photo.php?fbid=10219595401938741&amp;set=a.10200862213700743&amp;type=3&amp;permPage=1">Pannika Chor Wanich</a></footer>
    </article>
  </body>
</html>