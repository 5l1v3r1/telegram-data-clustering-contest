<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301113/%D9%86%DA%AF%D8%A7%D9%87%DB%8C-%D8%A8%D9%87-%DA%A9%D8%AA%D8%A7%D8%A8-%D9%88%D8%B1%D8%B2%D8%B4-%D8%AF%D8%B1-%D8%A2%D8%A8"/>
    <meta property="og:site_name" content="ایسنا"/>
    <meta property="article:published_time" content="2019-11-24T04:49:44+00:00"/>
    <meta property="og:title" content="نگاهی به کتاب ورزش در آب"/>
    <meta property="og:description" content="ایسنا/خراسان جنوبی کتاب ورزش در آب، از انگلیسی به فارسی ترجمه و توسط انتشارات دانشگاه بیرجند به چاپ رسید."/>
  </head>
  <body>
    <article>
      <h1>نگاهی به کتاب ورزش در آب</h1>
      <address><time datetime="2019-11-24T04:49:44+00:00">24 Nov 2019, 04:49</time> by <a rel="author">زهرا حمیدی</a></address>
      <p>ایسنا/خراسان جنوبی کتاب ورزش در آب، از انگلیسی به فارسی ترجمه و توسط انتشارات دانشگاه بیرجند به چاپ رسید.</p>
      <p>کتاب ورزش در آب توسط دکتر حسین طاهری چادر نشین استادیار دانشگاه بجنورد، دانش آموخته مقطع دکتری رشته علوم ورزشی دانشگاه بیرجند، دکتر محمداسماعیل افضل‌پور استاد تمام دانشکده علوم ورزشی دانشگاه بیرجند، و وحید ناصری آق کاریز و ابوذر خطابی رودی،کارشناسان ارشد تربیت بدنی و علوم ورزشی، از انگلیسی به فارسی ترجمه و توسط انتشارات دانشگاه بیرجند به چاپ رسید.</p>
      <p>به گزارش ایسنا، به نقل از روابط عمومی دانشگاه بیرجند، در این کتاب، ورزش در آب به عنوان شکل مؤثر و مطلوبی از فعالیت بدنی در آب معرفی شده است که بدون در نظر گرفتن سن و شکل بدنی، روشی مؤثر برای فعال ماندن از نظر بدنی و برطرف کردن بسیاری از  مشکلات و آسیب های عضلانی – اسکلتی محسوب می‌شود.<br/> </p>
      <p>ورزش‌های آبی برای همه افرادی که علاقه مند به انجام تمرینات ورزش در آب هستند، افراد نیازمند به توانبخشی، افرادی که عمل جراحی انجام داده‌اند و یا  دچار آسیب ‌های عضلانی – اسکلتی شده‌اند،  مناسب است.<br/> </p>
      <p>این کتاب به چهار بخش تقسیم شده است. در بخش اول، مراحل آماده‌سازی اجرای یک برنامه ورزشی در آب  از جمله این که چه نوع تجهیزاتی لازم است و از کجا می‌توانیم آن‌ها را تهیه کنیم، توضیح داده شده است.</p>
      <p>در بخش دوم، تمرینات ورزشی پایه، از ساده به پیشرفته آورده شده است. در بخش سوم نیز مسائل توانبخشی و راه‌های درمان  صدمات خاص و جراحی‌های رایج بیان شده است.</p>
      <p>بخش چهارم این کتاب با استفاده از ورزش‌های بخش‌های قبلی، تمرینات آمادگی جسمانی  به طور کامل معرفی شده‌اند و روش‌های انجام آن‌ها در آب، توضیح داده شده است.</p>
      <p>انتهای پیام</p>
    </article>
  </body>
</html>