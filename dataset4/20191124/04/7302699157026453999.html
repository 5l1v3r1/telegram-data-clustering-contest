<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112638"/>
    <meta property="og:site_name" content="MGR Online"/>
    <meta property="article:published_time" content="2019-11-24T04:56:00+00:00"/>
    <meta property="og:title" content="ชมภาพคนฮ่องกงต่อแถวเลือกตั้ง: “โจชัว หว่อง” เข้าคูหา-รักษาการประธานสหภาพนักเรียนยอมมอบตัว"/>
    <meta property="og:description" content="วันนี้(24 พ.ย)ชาวฮ่องกงจำนวนหลายร้อยคนตื่นแต่เช้าต่อแถวเพื่อเลือกตั้งสมาชิกสภาเขตฮ่องกง รวมไปถึงโจชัว หว่อง ด้านรักษาการประธานนักเรียนสหภาพฮ่องกง เคน วู ก็อก-หวัง(Ken Woo Kwok-wang) วัย 22 ปีมอบตัว"/>
  </head>
  <body>
    <article>
      <h1>ชมภาพคนฮ่องกงต่อแถวเลือกตั้ง: “โจชัว หว่อง” เข้าคูหา-รักษาการประธานสหภาพนักเรียนยอมมอบตัว</h1>
      <address><time datetime="2019-11-24T04:56:00+00:00">24 Nov 2019, 04:56</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011648201.JPEG"/>
      </figure>
      <p><b>รอยเตอร์/เอเจนซีส์ - วันนี้(24 พ.ย)ชาวฮ่องกงจำนวนหลายร้อยคนตื่นแต่เช้าต่อแถวเพื่อเลือกตั้งสมาชิกสภาเขตฮ่องกง รวมไปถึงโจชัว หว่องผู้นำการต่อสู้เพื่อประชาธิปไตยร่มเหลืองที่ถูกตัดสิทธิ์ไม่สามารถลงรับสมัครเลือกตั้ง ด้านมหาวิทยาลัยโพลิเทคนิคฮ่องกงพบในวันเสาร์(23 พ.ย)มีผู้ประท้วงยอมเดินออกมามอบตัวกับเจ้าหน้าที่รวมไปถึงรักษาการประธานนักเรียนสหภาพฮ่องกง เคน วู ก็อก-หวัง(Ken Woo Kwok-wang) วัย 22 ปี </b><br/><br/>รอยเตอร์รายงานวันนี้(24 พ.ย)มีการวิตกว่าการเลือกตั้งสมาชิกสภาเขตฮ่องกงในวันอาทิตย์(24)อาจมีอุปสรรคและอาจทำให้ต้องหยุดลงกลางคัน แต่อย่างไรก็ตามพบว่าช่วงเช้าของวัน ผู้มีสิทธิ์ต่างต่อแถวเข้าคิวจำนวนหลายร้อยคนเพื่อรอการใช้สิทธิ์เลือกตั้ง มีคนจำนวนมากต่างมองการเลือกตั้งครั้งนี้ว่าเป็นเหมือนการทำประชามติไปกลายๆสำหรับการสนับสนุนการประท้วงต่อต้านรัฐบาลฮ่องกง<br/><br/>คูหาเลือกตั้งเริ่มเปิดขึ้นตั้งแต่เวลา 07.30 น. พยานให้สัมภาษณ์กับรอยเตอร์ว่าพบเห็นตำรวจจำนวนไม่มากนักปรากฎตัว แตกต่างจากรายงานก่อนหน้าที่ระบุว่า ตำรจปราบจลาจลฮ่องกงวางแผนที่จะคุ้มกันคูหาเลือกตั้งในวันนี้(24) และเจ้าหน้าที่เกือบจะทั้งหมดของจำนวน 31,000 นายจะเข้าปฎิบัติหน้าที่ <br/><br/>เอบีซีนิวส์ของออสเตรเลียรายงานว่าการเลือกตั้งในช่วงเช้าเป็นไปอย่างสงบ โดยแครี หล่ำ ผู้ว่าการเกาะฮ่องกงได้ให้ความเห็นหลังโหวตแล้วในเวลา 08.30 น.ต่อหน้าการถ่ายทอดทางโทรทัศน์ว่า การจัดเลือกตั้งครั้งนี้ถือเป็นความท้าทายอย่างมากเนื่องมาจากความไม่สงบทางการเมืองในฮ่องกง<i> “แต่ดิฉันรู้สึกยินดีที่จะกล่าวว่า...เราน่าจะมีสภาพแวดล้อมที่เป็นไปด้วยความสงบและเรียบร้อยเพื่อทำให้การจัดการเลือกตั้งประสบความสำเร็จ” </i><br/><br/>หนึ่งในผู้มีสิทธิ์ลงคะแนนที่มีชื่อเสียง <b>โจชัว หว่อง </b>ปรากฎตัวเข้าคิวเพื่อรอการใช้สิทธิ์ตั้งแต่เวลา 07.30 น. ทั้งนี้ก่อนหน้าเขามีความตั้งใจที่จะลงรับสมัครเลือกตั้งรอบนี้แต่ทางคณะกรรมการเลือกตั้งฮ่องกงได้ตัดสิทธิ์เขา โดยเขากล่าวว่า การที่ตัวเองถูกตัดสิทธิ์ยิ่งจะทำให้ความตั้งใจเขามีความแข็งแกร่งมากขึ้น โดยได้กล่าวต่อนักข่าวว่า <i>“ถึงแม้ว่าพวกเขาจะห้ามผมจากการลงรับสมัครเลือกตั้ง จับผมขังคุก แต่มันยิ่งจะทำให้ผมมุ่งมั่นที่จะต่อสู้เพื่ออนาคตด้วยความตั้งใจที่มีความแข็งแกร่งมากขึ้น”</i><br/><br/>รอยเตอร์รายงานว่า ชาน (Chan )วัย 31 ปีที่อยู่หน้าสุดของแถวลงคะแนนที่คูหาศูนย์กีฬาฟุงกัม(Fung Kam Sports Centre) ในหยวนหลง(Yuen Long) เขตที่ห่างไกลใกล้พรมแดนจีนกล่าวเปิดใจว่า เธอต้องออกมาเลือกตั้งแต่เช้าเป็นเพราะคาดว่าอาจจะมีคนออกมาลงเลือกตั้งเป็นจำนวนมาก<br/><br/>ในการเลือกตั้งครั้งนี้มีผู้สมัครลงชิงตำแหน่งจำนวน 1,104 คนสำหรับที่นั่งเขต 452 ที่นั่ง และมีชาวฮ่องกงลงทะเบียนเพื่อใช้สิทธิ์เลือกตั้งรอบนีั้จำนวน 4.1 ล้านคน <br/><br/>สื่อออสเตรเลียได้สัมภาษณ์ชาวออสเตรเลียที่อาศัยในฮ่องกงและได้ออกมาใช้สิทธิ์การเลือกตั้งในวันอาทิตย์(24) เป็นชายที่ให้ชื่อเพียง “ไมเคิล” โดยเขาแสดงความเห็นว่า ผู้สมัครที่สนับสนุนการเรียกร้องประชาธิปไตยไม่น่าจะทำได้ดี พร้อมกับชี้ว่า การเคลื่อนไหวเรียกร้องประชาธิปไตยฮ่องกงทั้งหมดล้มเหลวที่จะประณามความรุนแรงในการประท้วง <br/><br/>ไมเคิลได้ให้สัมภาษณ์หลังหย่อนบัตรเลือกตั้งแล้วโดยกล่าวว่า เขาตำหนิความรุนแรงที่มีต่อผู้ประท้วงและชี้ว่าชุมชน Ex-Pat ของชาวต่างชาติที่ทำงานในฮ่องกงต่างเหนื่อยหน่ายต่อการติดขัดที่เกิดขึ้นเนื่องมาจากการประท้วง<br/><br/>ด้านการบุกยึดมหาวิทยาลัยที่คาบสมุทรเกาลูน หนังสือพิมพ์เซาท์มอร์นิงไชน่าโพสต์รายงานว่า ในวันเสาร์(23)มีผู้ประท้วงจำนวนหนึ่งเดินออกมาจากมหาวิทยาลัยโพลีเทคนิคฮ่องกง ซึ่งหนึ่งในนั้นรวมไปถึง เคน วู ก็อก-หวัง(Ken Woo Kwok-wang) วัย 22 ปี รักษาการประธานนักเรียนสหภาพฮ่องกง พบว่าเขาถูกขนาบด้วยผู้ช่วยศาสตราจารย์ ร็อดนีย์ ฉู ไว-ฉี( Rodney Chu Wai-chi)จากคณะวิทยาศาสตร์สังคมประยุกต์ และสมาชิกสภานิติบัญญัติฮ่องกง ก็อก กา-กี(Kwok Ka-ki) ในขณะที่เดินออกมาจากวิทยาเขตฮุงฮม(Hung Hom)ในเวลา 18.00 น. และเขาถูกนำไปที่รถตำรวจ <br/><br/>ซึ่งก็อกกล่าวว่า วูถูกตำรวจจับกุมตัวแต่ยังไม่แน่ชัดถึงสาเหตุ และนำตัวเขาไปยังสถานีตำรวจฮุงฮม เขาแสดงความเห็นว่าไม่มีความจำเป็นที่ตำรวจต้องจับกุมวู โดยชี้ว่าวูเพียงแค่ทำการปกป้องโรงเรียนและให้การสนับสนุนต่อบรรดาผู้ประท้วงในวิทยาเขตในฐานะหัวหน้าสหภาพนักเรียน <br/><br/>ซึ่งก่อนที่เขาจะจากไป วูได้ให้สัมภาษณ์กับสื่อโดยกล่าวว่า หน้าที่ของเขาได้จบสิ้นแล้ว “ยังคงมีคนอีกจำนวนเล็กน้อยอยู่ด้านในโพลียู(มหาวิทยาลัยโพลีเทคนิคฮ่องกง) และทางเราไม่มีกรณีใหม่ที่ต้องการความช่วยเหลือจากทางเรา”</p>
      <figure>
        <iframe src="https://www.youtube.com/embed/qeEYK2f2FHg" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/r2nxh-IElCc" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/MC-r5v3vzKo" width="1280" height="720" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/HIdw2dvFTv8" width="1280" height="720" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011648202.JPEG"/>
      </figure>
      <figure>
        <img src="https://mpics.mgronline.com/pics/Images/562000011648203.JPEG"/>
      </figure>
      <figure>
        <img src="https://mpics.mgronline.com/pics/Images/562000011648204.JPEG"/>
      </figure>
      <figure>
        <img src="https://mpics.mgronline.com/pics/Images/562000011648205.JPEG"/>
      </figure>
      <figure>
        <img src="https://mpics.mgronline.com/pics/Images/562000011648206.JPEG"/>
      </figure>
      <figure>
        <img src="https://mpics.mgronline.com/pics/Images/562000011648207.JPEG"/>
      </figure>
      <figure>
        <img src="https://mpics.mgronline.com/pics/Images/562000011648208.JPEG"/>
      </figure>
      <figure>
        <img src="https://mpics.mgronline.com/pics/Images/562000011648209.JPEG"/>
      </figure>
      <figure>
        <img src="https://mpics.mgronline.com/pics/Images/562000011648213.JPEG"/>
      </figure>
      <figure>
        <img src="https://mpics.mgronline.com/pics/Images/562000011648210.JPEG"/>
      </figure>
      <figure>
        <img src="https://mpics.mgronline.com/pics/Images/562000011648211.JPEG"/>
      </figure>
      <figure>
        <img src="https://mpics.mgronline.com/pics/Images/562000011648212.JPEG"/>
      </figure>
      <figure>
        <img src="https://mpics.mgronline.com/pics/Images/562000011648214.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000112638"/>
      </related>
    </article>
  </body>
</html>