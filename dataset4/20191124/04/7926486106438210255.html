<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1012852/%D8%AA%D8%BA%DB%8C%DB%8C%D8%B1-%D8%B3%D8%B1%D9%85%D8%B1%D8%A8%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%BE%D9%88%D9%84-%D8%AF%D9%88%D8%B1-%D8%B1%DB%8C%D8%AE%D8%AA%D9%86-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-24T04:42:51+00:00"/>
    <meta property="og:title" content="تغییر سرمربی پرسپولیس پول دور ریختن است"/>
    <meta property="og:description" content="کاپیتان پیشین تیم فوتبال پرسپولیس با وجود انتقاد از عملکرد این تیم گفت: نمی‌شود که بعد از ۱۱ هفته مربی چند میلیاردی را تغییر داد."/>
  </head>
  <body>
    <article>
      <h1>تغییر سرمربی پرسپولیس پول دور ریختن است</h1>
      <h2>محمدخانی:</h2>
      <address>
        <time datetime="2019-11-24T04:42:51+00:00">24 Nov 2019, 04:42</time>
      </address>
      <p>
        <i>کاپیتان پیشین تیم فوتبال پرسپولیس با وجود انتقاد از عملکرد این تیم گفت: نمی‌شود که بعد از ۱۱ هفته مربی چند میلیاردی را تغییر داد.</i>
      </p>
      <p>به گزارش مشرق،‌ <b>ناصر محمدخانی</b> درباره شکست یک بر صفر تیم فوتبال <b>پرسپولیس </b>مقابل <b>نفت مسجد سلیمان</b> در <b>هفته یازدهم لیگ برتر</b>, اظهار داشت: اگر تیم در این بازی خارج از خانه شکست می‌خورد,‌ می‌گفتیم حریف از امتیاز میزبانی‌اش استفاده کرده اما پرسپولیس در ورزشگاه آزادی شکست خورد. پرسپولیس مقابل هوادارانش باید در هر بازی پیروز شود اما اگر قرار باشد در آزادی شکست بخورد کار برای قهرمانی خیلی سخت می‌شود.</p>
      <p>وی ادامه داد: پرسپولیس مقابل نفت مسجد سلیمان به دنبال گل بود و خوب حمله می‌کرد اما اصلاً به فکر دفاع نبود و در برخی صحنه‌ها فقط 3-2 نفر در دفاع حضور داشتند. صفر امتیاز بهتر است یا یک امتیاز؟ بهتر بود پرسپولیس ابتدا حواسش را به دفاع جمع می‌کرد تا اینکه فقط بخواهد حمله کند و روی ضد حمله گل بخورد. این شکست برای پرسپولیس در آزادی خیلی بد است و تماشاگر انتظار ندارد تیمش که 3 دوره پیاپی قهرمان لیگ شده مقابل تیمی که مدعی نیست شکست بخورد. این عملکرد مد نظر هوادار نیست.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1012832/%DA%86%D8%B1%D8%A7-%D8%AD%D8%A7%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AE%D9%88%D8%A8-%D9%86%DB%8C%D8%B3%D8%AA">چرا حال <i>پرسپولیس</i> خوب نیست؟</a>
      </blockquote>
      <p>کاپیتان پیشین پرسپولیس عنوان کرد: پرسپولیس در 11 هفته 4 باخت داشته و این عملکرد خیلی ضعیفی است. در خط حمله با مشکل گلزنی روبه‌رو هستیم. اگر مهدی ترابی آن تک به تک به را گل می‌‌کرد روند بازی تغییر می‌کرد. 7 متر و 20 سانت دروازه مقابل ترابی بود اما توبش را به تیر دروازه زد, اگر آن توپ گل می‌شد شاید 2 گل دیگر هم روی ضد حمله به ثمر می‌رساندیم ولی این توپ گل نشد و برعکس روی ضد حمله از حریف گل خوردیم.</p>
      <p>محمدخانی درباره اینکه با توجه به اعتراض هواداران پرسپولیس به کالدرون آیا این باشگاه باید به دنبال تغییر سرمربی باشد, گفت: به نظر من خیر, چون تغییر مربی در حال حاضر پول دور ریختن است. یعنی این قدر پول به کالدرون داده شود برای 12-11 بازی؟ تغییر مربی در این زمان برای باشگاه هزینه‌بر است و اصلاً باشگاه نمی‌تواند این پول را بپردازد. با این وضعیت کالدرون باید حداقل یک فصل در پرسپولیس باشد و در نیم فصل نیز وضعیت تیم بهتر شود. این نمی‌شود که مربی چند میلیارد بگیرد و  بعد از 11 هفته برود و باشگاه یکی دیگر را بیاورد. باشگاه باید یک فصل به کالدرون زمان بدهد و اگر نتیجه گرفته نشد, آن وقت هیئت مدیره و مدیرعامل باید برای وضعیت کادر فنی تصمیم‌گیری کند.</p>
      <p>مهاجم اسبق تیم ملی فوتبال ایران درباره دو شکست تیم ملی مقابل بحرین و عراق در انتخابی مقدماتی جام جهانی 2022 قطر, اظهار داشت: نباید در این مرحله مشکلی داشته باشیم و همیشه تیم‌های ملی ما در این مرحله راحت از گروه‌های‌شان صعود کرده‌اند. مشکل اصلی مرحله بعد است که قدرت‌های آسیا همگی حضور خواهند داشت. در این مرحله تیم ملی مقابل بحرین و عراق در تهران به پیروزی می‌رسد و صعود می‌کند.</p>
      <p>منبع: تسنیم</p>
    </article>
  </body>
</html>