<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243755/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-24T04:57:38+00:00"/>
    <meta property="og:title" content="สมุนไพรรสเปรี้ยว-ขม-เผ็ดร้อน เกราะกันป่วยช่วงฤดูหนาว"/>
    <meta property="og:description" content="แนะประชาชน สร้างเกราะป้องกันป่วยช่วงฤดูหนาว ด้วยรสชาติของสมุนไพรรสเปรี้ยว-ขม-เผ็ดร้อน พร้อมเผยเมนูเด็ดป้องกันโรค"/>
  </head>
  <body>
    <article>
      <h1>สมุนไพรรสเปรี้ยว-ขม-เผ็ดร้อน เกราะกันป่วยช่วงฤดูหนาว</h1>
      <address><time datetime="2019-11-24T04:57:38+00:00">24 Nov 2019, 04:57</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>แนะประชาชน สร้างเกราะป้องกันป่วยช่วงฤดูหนาว ด้วยรสชาติของสมุนไพรรสเปรี้ยว-ขม-เผ็ดร้อน พร้อมเผยเมนูเด็ดป้องกันโรค</b>
      </p>
      <p><b>นพ.ปราโมทย์ เสถียรรัตน์</b> รองอธิบดีกรมการแพทย์แผนไทย และการแพทย์ทางเลือก กล่าวว่า ช่วงนี้เข้าสู่ฤดูหนาว หลายพื้นที่ของประเทศไทย มีสภาพภูมิอากาศค่อนข้างเย็นลง ส่งผลกระทบต่อ ความสมดุลภายในร่างกาย ทำให้เกิดอาการเจ็บป่วยได้ง่าย โดยเฉพาะอย่างยิ่งโรคระบบทางเดินหายใจ</p>
      <figure>
        <img src="https://www.thebangkokinsight.com/wp-content/uploads/2019/11/2639-%E0%B8%9B%E0%B8%81-2.jpg"/>
      </figure>
      <p>
        <b>ทั้งนี้ตามหลัก และทฤษฎีของศาสตร์การแพทย์แผนไทย มีการระบุความชุกของการเกิดโรคในช่วงฤดูหนาวว่า เมื่อสภาพภูมิอากาศลดต่ำลง มักจะส่งผลให้ธาตุน้ำในร่างกาย เกิดความแปรปรวน หรือเสียสมดุลได้ง่าย ผู้ที่มีโรคประจำตัว หรือร่างกายไม่สามารถปรับตัวตามสภาพอากาศได้ทัน จะป่วยด้วยโรคเกี่ยวกับธาตุน้ำ</b>
      </p>
      <p>อาทิเช่น หวัด น้ำมูกไหล ภูมิแพ้อากาศ หากติดเชื้อแบคทีเรียซ้ำ จะทำให้อาการของโรครุนแรงมากยิ่งขึ้น และผลจากการแปรปรวนของธาตุน้ำ จะทำให้เลือดลมไหลเวียนไม่สะดวก เกิดอาการไอ จาม คัดจมูก ท้องอืดท้องเฟ้อ ปวดเมื่อยตามร่างกาย ส่งผลต่อธาตุไฟในร่างกายเสียสมดุลไปด้วย เกิดอาการไข้ เจ็บคอ หรือเกิดอาการอักเสบตามมา</p>
      <figure>
        <img src="https://www.thebangkokinsight.com/wp-content/uploads/2019/11/kerala-4424016_640.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/ginger-389906_640.jpg"/>
      </figure>
      <p>การสร้างเกราะป้องกันความเจ็บป่วย ที่อาจเกิดขึ้นช่วงฤดูหนาว ควร<b>เน้นการบริโภคอาหาร ที่มีส่วนประกอบของสมุนไพรรสเปรี้ยว รสขม และรสเผ็ดร้อน</b></p>
      <ul>
        <li><b>สมุนไพรรสเปรี้ยว</b> จะช่วยขับเสมหะ บรรเทาอาการไอ ทำให้ชุ่มคอ ได้แก่ มะเขือเทศ มะนาว มะขาม ผักติ้ว ใบชะมวง</li>
        <li><b>สมุนไพรรสขม</b> ช่วยแก้ไข้ ต้านการอักเสบ ได้แก่ มะแว้งต้น มะแว้งเครือ มะเขือพวง ขี้เหล็ก</li>
        <li><b>สมุนไพรรสเผ็ดร้อน</b> จะช่วยเพิ่มความอบอุ่นของร่างกาย บรรเทาอาการท้องอืด ท้องเฟ้อ ขับลม ช่วยให้เลือดลมไหลเวียนได้สะดวก และบรรเทาอาการปวดเมื่อยกล้ามเนื้อ ได้แก่ ขิง ข่า ขมิ้น ตะไคร้ แมงลัก กระเทียม</li>
      </ul>
      <figure>
        <img src="https://www.thebangkokinsight.com/wp-content/uploads/2019/11/thai-curry-1736806_640-1.jpg"/>
      </figure>
      <p>ด้วยเหตุนี้เอง สมุนไพรรสเปรี้ยว รสขม และรสเผ็ดร้อน จึงช่วยเสริมเกราะป้องกันป่วยช่วงฤดูหนาวได้ เมนูที่แนะนำ ได้แก่</p>
      <ul>
        <li><b>อาหาร</b> อาทิ  แกงส้ม ต้มยำ ยำผักสมุนไพร น้ำพริกผักลวก ไก่ผัดขิง ฯลฯ</li>
        <li><b>น้ำสมุนไพร</b> ได้แก่ น้ำขิง น้ำตะไคร้ น้ำกระเจี๊ยบ และน้ำอัญชันมะนาว</li>
      </ul>
      <figure>
        <img src="https://www.thebangkokinsight.com/wp-content/uploads/2019/11/running-1705716_640.jpg"/>
      </figure>
      <p>นอกจากนี้แต่ละคนควรรักษาสุขภาพของตนเองให้ดี รักษาความอบอุ่นของร่างกาย ด้วยการสวมเสื้อหนา ๆ หลีกเลี่ยงการอยู่ในสถานที่ที่หนาวเย็น รับประทานอาหารให้ครบ 5 หมู่ ดื่มน้ำให้เพียงพอ อย่างน้อยวันละ 8 แก้ว นอนพักผ่อนวันละ 6 – 8 ชั่วโมง และควรออกกำลังกาย อย่างสม่ำเสมอ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243755%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243783/"/>
        <a href="https://www.thebangkokinsight.com/243731/"/>
        <a href="https://www.thebangkokinsight.com/243240/"/>
        <a href="https://www.thebangkokinsight.com/241023/"/>
      </related>
    </article>
  </body>
</html>