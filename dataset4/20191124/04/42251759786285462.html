<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/NBA/a315482-Obrva-i-LBJ-ukrali-pobedu-Grizlisima.html"/>
    <meta property="og:site_name" content="Sport Klub"/>
    <meta property="article:published_time" content="2019-11-24T04:39:00+00:00"/>
    <meta property="og:title" content="Obrva i LBJ &quot;ukrali&quot; pobedu Grizlisima"/>
    <meta property="og:description" content="U jednom od derbija večeri u izuzetno dramatičnom meču Los Anđeles Lejkersi kao gosti slavili su protiv Memfisa 109:108, iako su Grizlisi imali povoljnu situaciju u samom finišu meča."/>
  </head>
  <body>
    <article>
      <h1>Obrva i LBJ "ukrali" pobedu Grizlisima</h1>
      <h2>U jednom od derbija večeri u izuzetno dramatičnom meču Los Anđeles Lejkersi kao gosti slavili su protiv Memfisa 109:108, iako su Grizlisi imali povoljnu situaciju u samom finišu meča.</h2>
      <address><time datetime="2019-11-24T04:39:00+00:00">24 Nov 2019, 04:39</time> by <a rel="author">Vladimir Vesić</a></address>
      <figure>
        <img src="https://sportklub.rs/Picture/167306/jpeg/entoni-dejvis.jpg"/>
        <figcaption>Entoni Dejvis<cite>Ezra Shaw/Getty Images</cite></figcaption>
      </figure>
      <p>Domaćin je od starta diktirao rezultat. Posle prve četvrtine bilo je 35:25. Ipak, Jezerdžije su topile razliku i u poslednjih 12 minuta ušli sa poenom viška. Ali brzo se situacija ponovo preokrenula i Memfis je tri i po minuta pre kraja utakmice imao 105:100. A onda je usledila serija 9-0 u kojoj je Entoni Dejvis nanizao devet poena i preokrenuo na, ispostaviće se nedostižnih 109:105. <br/><br/>Pored Dejvisa koji je meč završio sa 22 poena, uz četiri skoka, po tri asistencije i ukradene lopte i pet blokada, najistaknutiji ipak je bio Lebron Džejms sa 30 poena, uz lošiji šut za tri poena 2/9. Dodao je i šest skokova i četiri asistencije, a bitnu rolu odigrao je i Radžon Rondo sa 14 poena, šest asistencija i pet skokova. Na drugoj strani čak tri igrača sa 20+ poena. Morant 26, Krauder 21 i Džekson 20. Marko Gudurić igrao je 13 minuta i postigao šest poena, sve van linije za tri poena (šutirao 2/4, a za dva 0/4). Imao je još po skok i asistenciju. Lejkersi imaju skor 14-2, dok su Grizlisi na 5-10.</p>
      <p>Juta Džez nastavlja sa odličnim partijama. Došli su Džezeri do 11. pobede u 16. meču, pošto su kod kuće savladali Nju Orleans 128:120, a briljirao je Bojan Bogdanović sa 28 poena (10/17 iz igre, 3/7 za tri poena) uz po pet skokova i asistencija.<br/><br/>Ostali rezultati: Klivlend - Portland 110:104, Milvoki - Detroit 104:90. <br/><br/><b><a href="http://sportklub.rs/Kosarka/NBA/Tabela">TABELA</a></b></p>
    </article>
  </body>
</html>