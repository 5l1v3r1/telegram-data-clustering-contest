<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743107"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T04:00:00+00:00"/>
    <meta property="og:title" content="&quot;ปลากริม-ไข่เต่า&quot; จับคู่ขนมโบราณ..&quot;ขายดี&quot;"/>
    <meta property="og:description" content="“ปลากริม-ไข่เต่า” ขนมน้ำกะทิแบบไทยโบราณ ปัจจุบันไม่ค่อยเห็นมากนัก แป้งที่มีลักษณะยาวรีหัวท้ายแหลมและเหนียวนุ่มในน้ำกะทิสองรสชาติ หม้อหนึ่งเรียกว่า “ปลากริม” อยู่ในน้ำกะทิหวาน อีกหม้อ “ไข่เต่า” จะยาวรีอยู่ในน้ำกะทิเค็ม “ช่องทางทำกิน” นำข้อมูลมาเสนอ"/>
  </head>
  <body>
    <article>
      <h1>"ปลากริม-ไข่เต่า" จับคู่ขนมโบราณ.."ขายดี"</h1>
      <address>
        <time datetime="2019-11-24T04:00:00+00:00">24 Nov 2019, 04:00</time>
      </address>
      <p>
        <b>“ปลากริม-ไข่เต่า” ขนมน้ำกะทิแบบไทยโบราณ ปัจจุบันไม่ค่อยเห็นมากนัก แป้งที่มีลักษณะยาวรีหัวท้ายแหลมและเหนียวนุ่มในน้ำกะทิสองรสชาติ หม้อหนึ่งเรียกว่า “ปลากริม” อยู่ในน้ำกะทิหวาน อีกหม้อ “ไข่เต่า” จะยาวรีอยู่ในน้ำกะทิเค็ม “ช่องทางทำกิน” นำข้อมูลมาเสนอ</b>
      </p>
      <p><b>“</b><b>ปลากริม</b><b>-</b><b>ไข่เต่า</b><b>”</b> เป็นขนมน้ำกะทิแบบไทยโบราณที่ปัจจุบันไม่ค่อยเห็นมากนัก นอกจากตามร้านขนม ตลาดน้ำ หรือตลาดโบราณ โดดเด่นด้วยตัวแป้งที่มีลักษณะยาวรีหัวท้ายแหลมและเหนียวนุ่มในน้ำกะทิสองรสชาติ หม้อหนึ่งเรียกว่า “ปลากริม” มีลักษณะเป็นแป้งตัวยาวคล้ายปลากริมอยู่ในน้ำกะทิหวาน ส่วนอีกหม้อ “ไข่เต่า” จะยาวรีอยู่ในน้ำกะทิเค็ม เมื่อนำมารับประทานด้วยกันได้รสชาติที่หวานเค็มกลมกล่อมอร่อยลงตัว วันนี้คอลัมน์ <b>“</b><b>ช่องทางทำกิน</b><b>” </b>นำข้อมูลมาเสนอ...<br/> <br/>ผู้ที่จะมาให้ข้อมูลในเรื่องนี้ คือ <b>สุกัญญา บุญเข็ม </b>หรือ<b> “</b><b>อ้อยอ้อย</b><b>” </b>อายุ 39 ปี เจ้าของร้านขนมปลากริม-ไข่เต่า วังหลังสูตรโบราณ “<b>อ้อยอ้อยขนมไทยโบราณ</b><b>” </b>ซึ่งเล่าให้ฟังว่า เธอทำขนมไทยขายเป็นอาชีพมาจนถึงปัจจุบันนี้ก็เกือบ 15 ปีแล้ว หลังเรียนจบด้านการท่องเที่ยวและโรงแรมก็ไม่ได้ทำงานตามสายที่เรียนมา แต่ไปทำงานโรงงานที่จังหวัดพระนครศรีอยุธยา ต่อมาก็มีปัญหาติดขัดหลายอย่างจึงลาออกมาแต่งงาน พอดีที่บ้านแฟนทำขนมถ้วยขาย ด้วยความที่เธอเป็นคนชอบกินและชอบทำขนมอยู่แล้ว พอมีเวลาว่างก็จะชอบค้นหาข้อมูลการทำขนมไทยจากยูทูบแล้วมาทดลองทำ พร้อมกับคิดค้นไปเรื่อย ๆ เพราะอยากมีอาชีพอิสระ ซึ่งสิ่งที่ชอบและตั้งใจว่าจะทำคือ การทำขนมขาย เมื่อมีความมุ่งมั่นตั้งใจเต็มที่จากนั้นเธอก็เดินหน้าทำขนมไทยขายที่ตลาดเซียร์รังสิต ก็มีลอดช่องแตงไทยน้ำกะทิสด, ข้าวเหนียวมูนหน้าต่าง ๆ และบัวลอยไข่หวาน เป็นต้น<br/>        <br/><b>“</b><b>พอดีปี</b><b> 54 </b><b>น้ำท่วมใหญ่ ประกอบกับเรามีปัญหาชีวิตก็เลยหยุดขายไปพักหนึ่ง</b>  <b>บังเอิญว่าป้าขายขนมปลากริม</b><b>-</b><b>ไข่เต่าที่รู้จักกันเพราะเราจะชอบกินขนมของป้าเป็นประจำ เพราะขนมของป้าอร่อยมาก เวลามาซื้อก็ชวนคุยสัพเพเหระไปเรื่อย ป้าแกคงถูกชะตากับเรา และเห็นเราขยันชอบทำขนมนู่นนี่นั่นขาย เลยถามเราว่าอยากจะทำขนมปลากริม</b><b>-</b><b>ไข่เต่าเป็นหรือเปล่า ป้าจะสอนให้โดยไม่คิดค่าครูค่าเรียน เพราะป้าไม่มีลูกหลาน เราก็ตกลงทันที จากนั้นก็ไปฝึกเรียนทำขนมปลากริมกับป้าประมาณ</b><b> 7-8 </b><b>วัน เสร็จแล้วก็ไปติดหาตลาดลงขายขนมปลากริม</b><b>-</b><b>ไข่เต่าที่พนักงานออฟฟิศเพราะมีกำลังซื้อเยอะ ก็ได้ที่ย่านอโศกและคลองตัน ตอนนี้มีลูกค้าขาประจำเยอะ เพราะขนมของเธอไม่หวานมาก อร่อยกำลังดี เพราะใช้น้ำกะทิสด ๆ และน้ำตาลโตนดแท้ ๆ ซึ่งให้ความหอมอร่อยตามธรรมชาติ<br/></b>”</p>
      <figure>
        <img src="https://www.dailynews.co.th/admin/upload/20191123/news_JqZcfMvzri015440_533.jpg?v=20191124124?v=2100"/>
      </figure>
      <p>อ้อยอ้อย บอกว่าข้อดีการทำขนมเป็นหลายอย่างจะช่วยรองรับตลาดที่จะไปขายด้วย เนื่องจากบางตลาดมีคนขายขนมชนิดนี้อยู่แล้วเขาจะไม่ให้ซ้ำกัน สำหรับเมนูขนมที่ทำขายนอกจากขนมปลากริม-ไข่เต่าแล้ว ก็มี  ขนมถ้วย, ขนมวุ้น, ขนมหม้อแกง, ขนมถั่วแปบ, ข้าวเหนียวมูนหน้าต่าง ๆ, บัวลอยไข่หวาน, ขนมจีบกุ้ง-หมู, ขนมกุยช่าย, ขนมเปียกปูน ฯลฯ <br/>      <br/><b>อุปกรณ์ </b>ที่ใช้ในการทำขนมก็มี... ตะแกรงกดทำตัวขนมปลากริม-ไข่เต่า ซึ่งทำขึ้นเอง (ลักษณะเป็นกระบอกเจาะรู คล้ายกับเครื่องกดทำตัวลอดช่อง), เตาแก๊ส, กระทะทอง, หม้อสเตนเลสขนาดใหญ่, กะละมัง, กระบวย, หม้อดิน ส่วนเครื่องไม้เครื่องมือเบ็ดเตล็ดอื่น ๆ หยิบยืมเอาจากในครัวได้<br/>       <br/><b>วัตถุดิบ </b>ในการทำปลากริม-ไข่เต่า หลัก ๆ ก็มี แป้งข้าวเจ้า, แป้งมันสำปะหลัง (แป้งนวล), แป้งเท้ายายม่อม, น้ำตาลโตนด, น้ำตาลมะพร้าว, หัวกะทิ, หางกะทิ, เกลือป่น, ใบเตยสดล้างสะอาดหั่นเป็นท่อน, น้ำสะอาด และเทียนสำหรับอบขนม<br/>       <br/><b>ขั้นตอนการทำ</b><b> “</b><b>ปลากริม</b><b>-</b><b>ไข่เต่า</b><b>” </b><b>สูตรโบราณ</b><br/>     <br/>ผสมแป้งข้าวเจ้า, แป้งมันสำปะหลัง  และแป้งเท้ายายม่อมลงในกระทะ ค่อย ๆ ใส่น้ำในสัดส่วนที่กำหนดไว้แล้วทำการนวดส่วนผสมแป้งกับน้ำให้เข้ากันดี จากนั้นยกขึ้นตั้งไฟกวนด้วยไฟกลางค่อนไปทางอ่อน กวนไปเรื่อย ๆ จนแป้งจับตัวเป็นก้อนและร่อนจากกระทะ นำขึ้นพักไว้ในถาดหรือภาชนะที่โรยด้วยแป้งนวล พอแป้งเริ่มอุ่น ๆ ใช้มือนวดแป้งไปเรื่อย ๆ โดยใช้แป้งนวลเพื่อไม่ให้แป้งติดมือหรือภาชนะ นวดจนแป้งนุ่มเนียน ตั้งพักไว้สักครู่<br/>       <br/>เอาน้ำใส่หม้อยกขึ้นตั้งไฟ ใส่ใบเตยสดลงไปต้มจนน้ำมีกลิ่นหอม นำตะแกรงกดตัวปลากริมมาวางพาดบนหม้อ นำแป้งมากดลงบนตะแกรงกดตัวปลากริม (ขั้นตอนนี้ต้องใช้แรงเยอะหน่อย) แป้งจะหลุดออกมาเป็นตัว ๆ หล่นลงไปในน้ำใบเตยที่เดือดกรุ่น ๆ แป้งสุกจะลอยเหนือน้ำ เอากระชอนตักออกแช่ในน้ำเย็นสักครู่ ก่อนจะตักขึ้นพักให้สะเด็ดน้ำ แล้วแบ่งตัวแป้งสุกออกเป็นสองส่วนเท่า ๆ กันเพื่อใส่ลงในหม้อปลากริม และหม้อไข่เต่า<br/>        <br/>ต่อไปเป็นขั้นตอนการทำ <b>“</b><b>ปลากริม</b><b>”</b> หรือ <b>“</b><b>ตัวหวาน</b><b>”</b> รสชาติจะออกหวาน ๆ หอม ๆ สีน้ำตาลอมแดง เริ่มจากนำหางกะทิ น้ำตาลโตนด และน้ำตาลมะพร้าว ใส่ลงในหม้อยกขึ้นตั้งไฟเคี่ยวรวมกัน จนมีสีน้ำตาลอมแดง ยกลง แล้วใส่แป้งสุกอีกส่วนที่เหลือลงไป ใช้ทัพพีคนให้เข้ากัน <br/>        <br/><b>“</b><b>ไข่เต่า</b><b>” </b>หรือ <b>“</b><b>ตัวเค็ม</b><b>” </b>รสชาติจะ เค็ม ๆ มัน ๆ น้ำจะมีสีขาว โดยการนำหัวกะทิมาผสมกับหางกะทิ ใส่เกลือเล็กน้อย และใบเตยสดตัดท่อน ใส่หม้อยกขึ้นตั้งไฟต้มให้เดือด เคี่ยวกะทิจนได้ที่จึงใส่แป้งสุกส่วนที่หนึ่งลงไปใช้ทัพพีคนพอเข้ากัน หลังจากนำแป้งใส่ลงไปในหม้อปลากริม-หม้อไข่เต่าแล้ว ขั้นตอนสุดท้ายคือนำไปอบเทียนให้กลิ่นอบอวลอยู่ในหม้อ ก่อนจะนำออกขาย โดยตักปลากริมใส่ถ้วยก่อน แล้วถึงจะตักไข่เต่าราดซ้ำลงไป ก่อนกินต้องคนให้เข้ากัน ขนมจะมีรสหวานมันอร่อย เส้นขนมจะต้องมีความเหนียวนุ่มกำลังดี ไม่ใหญ่หรือเล็กเกินไป ยาวพอประมาณ ขาวอวบอ้วน เคี้ยวสนุกปาก<br/>        <br/>ราคาขายขนม “ปลากริม-ไข่เต่า” เจ้านี้ ขายถ้วยละ 20 บาท<br/> <br/>นี่ก็เป็นอีกหนึ่ง <b>“</b><b>ช่องทางทำกิน</b><b>”</b> ที่นำมาฝากกัน ใครในพื้นที่อื่นสนใจอาชีพนี้ก็ลองนำสูตรไปฝึกฝนกันดู หรือใครอยากลองชิม <b>“</b><b>ขนมปลากริม</b><b>-</b><b>ไข่เต่า</b><b>”</b> สูตรโบราณ เจ้านี้ มีขายอยู่หลายจุดในกรุงเทพฯ และโรงงานที่พระนครศรีอยุธยา วันเสาร์-อาทิตย์จะขายประจำอยู่ที่ตลาดน้ำบัวขวัญ จ.นนทบุรี ใครต้องการสั่งไปใช้ในงานบุญและงานเทศกาลต่าง ๆ หรือต้องการรับไปจำหน่ายเพื่อเป็นอาชีพเสริม ติดต่อ <b>อ้อยอ้อย</b>-<b>สุกัญญา บุญเข็ม </b>เจ้าของกรณีศึกษารายนี้ ได้ที่หมายเลข 06-3362-2454 ซึ่งนี่ก็เป็นอีก <b>“</b><b>ช่องทางทำกิน</b><b>” </b>ที่น่าพิจารณา.<br/><br/>..........................................<br/>เชาวลี ชุมขำ : เรื่อง<br/><br/> </p>
    </article>
  </body>
</html>