<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000112255"/>
    <meta property="og:site_name" content="MGR Online"/>
    <meta property="article:published_time" content="2019-11-24T04:33:00+00:00"/>
    <meta property="og:title" content="จีนคลอดแผนรับมือ &quot;สังคมสูงอายุ&quot; มุ่งสร้างระบบรองรับภายใน 30 ปี"/>
    <meta property="og:description" content="กลุ่มสื่อจีน รายงาน (22 พ.ย.) คณะกรรมการกลางพรรคคอมมิวนิสต์จีนและคณะรัฐมนตรีจีนร่วมกันเปิดเผยแผนระยะกลาง - ยาวเพื่อรับมือจำนวนประชากรสูงอายุที่สูงเพิ่มขึ้นเรื่อย ๆแผนดังกล่าวกำหนดการวางกรอบสำหรับกับแก้ปัญหาสังคมสูงอายุภายในปี 2565"/>
  </head>
  <body>
    <article>
      <h1>จีนคลอดแผนรับมือ "สังคมสูงอายุ" มุ่งสร้างระบบรองรับภายใน 30 ปี</h1>
      <address><time datetime="2019-11-24T04:33:00+00:00">24 Nov 2019, 04:33</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011613601.JPEG"/>
        <figcaption>จำนวนผู้สูงอายุในจีนจะทะยานขึ้นแตะ 487 ล้านคนในปี 2593 (แฟ้มภาพเอเอฟพี)</figcaption>
      </figure>
      <p><b>กลุ่มสื่อจีน รายงาน (22 พ.ย.) คณะกรรมการกลางพรรคคอมมิวนิสต์จีนและคณะรัฐมนตรีจีนร่วมกันเปิดเผยแผนระยะกลาง - ยาวเพื่อรับมือจำนวนประชากรสูงอายุที่สูงเพิ่มขึ้นเรื่อย ๆ</b><br/><br/>แผนดังกล่าวกำหนดการวางกรอบสำหรับกับแก้ปัญหาสังคมสูงอายุภายในปี 2565 เพื่อให้รองรับการดูแลผู้สูงอายุให้ได้มาตรฐานประเทศสังคมนิยมยุคใหม่ภายในปี 2593 โดยครอบคลุมการพัฒนา 5 ด้าน รวมถึงการพัฒนาการกระจายรายได้ การเพิ่มเงินสำรองบำนาญ และระบบประกันสังคมที่เป็นธรรมและยั่งยืน<br/><br/>นอกจากนี้ ยังมีการกำหนดให้พัฒนาคุณภาพแรงงานในสังคมสูงอายุ โดยการยกระดับคุณภาพแรงงานใหม่ สร้างระบบการเรียนรู้ตลอดชีพสำหรับผู้สูงอายุ เพื่อนำไปสู่การจ้างงานที่มากขึ้นและคุณภาพการทำงานที่ดีขึ้น<br/><br/>แผนดังกล่าวยังกำหนดให้พัฒนาระบบสาธารณสุขคุณภาพสูง ซึ่งรวมถึงการศึกษาเรื่องสุขภาพ การป้องกันและการรักษาโรค นอกจากนี้ ใช้เทคโนโลยีเพื่อดูแลผุ้สูงอายุอย่างมีประสิทธิภาพ<br/><br/>คณะกรรมการสาธารณสุขและการวางแผนครอบครัวแห่งชาติ (National Health and Family Planning Commission) คาดว่า จำนวนผู้สูงอายุในจีนจะทะยานขึ้นแตะ 487 ล้านคนในปี 2593 หรือคิดเป็นร้อยละ 34.9 ของประชาการทั้งหมดของประเทศ<br/><br/>ในปัจจุบัน พ่อแม่ชาวจีนส่วนมากส่ายหน้ากับการมีลูกคนที่สอง ด้วยเหตุผลเรื่องค่าใช้จ่ายในการเลี้ยงดูเป็นหลัก โดยเฉพาะผู้ที่อยู่ตามหัวเมืองซึ่งสำรวจพบยอดสูงกว่า 40,000-100,000 หยวน (ราว 2-5 แสนบาท) ต่อปี ไม่ว่าจะค่าเสื้อผ้า อาหาร การเรียนทั้งในและนอกเวลา บวกกับค่าบ้านที่อยู่อาศัยก็เพิ่มสูงขึ้นจนกลายเป็นอีกหนึ่งภาระหนักอึ้งบนบ่าทั้งสองข้าง</p>
    </article>
  </body>
</html>