<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_539458/"/>
    <meta property="og:site_name" content="INNnews"/>
    <meta property="article:published_time" content="2019-11-24T04:31:21+00:00"/>
    <meta property="og:title" content="“อุตตม”ชี้ศก.ไทยต้องการความเชื่อมั่น"/>
    <meta property="og:description" content="นายอุตตม สาวนายน รัฐมนตรีว่าการกระทรวงการคลัง ได้โพสต์ …"/>
  </head>
  <body>
    <article>
      <h1>“อุตตม”ชี้ศก.ไทยต้องการความเชื่อมั่น</h1>
      <h2>รมว.คลัง ชี้ เศรษฐกิจไทยต้องการความเชื่อมั่น ขอทุกฝ่ายร่วมมือ มั่นใจผ่านพ้นสถานการณ์ในขณะนี้ได้ เล็งออกมาตรการกระตุ้น จับตาส่งออกใกล้ชิด</h2>
      <address>
        <time datetime="2019-11-24T04:31:21+00:00">24 Nov 2019, 04:31</time>
      </address>
      <p>นายอุตตม สาวนายน รัฐมนตรีว่าการกระทรวงการคลัง ได้โพสต์ Facebook ส่วนตัวถึงสถานการณ์เศรษฐกิจไทยโดยมีการชี้แจงถึงมาตรการกระตุ้นเศรษฐกิจ ได้แก่ มาตรการ “ชิมช้อปใช้” ที่กระตุ้นการจับจ่ายใช้สอย การท่องเที่ยวในพื้นที่ชุมชน และมาตรการประกันรายได้เกษตรกร รวมทั้งมาตรการกระตุ้นอสังหาริมทรัพย์ ภายใต้โครงการ”บ้านในฝัน รับปีใหม่” สำหรับที่อยู่อาศัยราคาไม่เกิน 3 ล้านบาท</p>
      <p>ขณะเดียวกันได้กล่าวถึงสถานการณ์การส่งออกด้วยว่า กระทรวงการคลังได้ติดตามสถานการณ์การส่งออกอย่างใกล้ชิด โดยแนวโน้มการส่งออกในช่วงที่เหลือของปีนี้ ข้อมูลจากสำนักงานนโยบายและยุทธศาสตร์การค้า (สนค.) กระทรวงพาณิชย์ คาดว่าในเดือน พ.ย.การส่งออกจะยังคงหดตัวต่อไปอีก 1 เดือน และจะขยายตัวได้อีกครั้งในเดือน ธ.ค.โดยการส่งออกทั้งปี 62 คาดว่าจะติดลบประมาณ 1.5 – 2%</p>
      <p>นอกจากนี้ ในสัปดาห์หน้า นายอุตตม ระบุว่า ได้มีนัดหารือกับ ประธานสภาธุรกิจตลาดทุนไทย ถึงแนวทางการจัดตั้งกองทุนรวมรูปแบบใหม่ที่จะมาทดแทนกองทุนรวมLTF โดยจะต้องคำนึงถึงสิทธิประโยชน์ที่ประชาชนจะได้รับให้มากที่สุด พร้อมย้ำว่า กระทรวงการคลัง ได้เตรียมมาตรการกระตุ้นเศรษฐกิจเพิ่มเติมไว้เพื่อกระตุ้นเศรษฐกิจในช่วงเดือนสุดท้ายของปีเพื่อดูแลเศรษฐกิจในประเทศให้เข้มแข็ง และจับตาสถานการณ์การส่งออกอย่างใกล้ชิด</p>
      <p>และในช่วงท้ายของข้อความ รัฐมนตรีว่าการกระทรวงการคลัง ระบุว่า ขณะนี้เศรษฐกิจไทยต้องการ “ความเชื่อมั่น” เป็นสิ่งสำคัญ ผมเชื่อว่า หากทุกฝ่ายร่วมมือกัน เราจะสามารถผ่านพ้นสถานการณ์ในขณะนี้ไปได้</p>
    </article>
  </body>
</html>