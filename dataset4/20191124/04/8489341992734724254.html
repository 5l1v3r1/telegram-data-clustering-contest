<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/806233/%D9%85%D9%88%D8%B3%D9%88%DB%8C-%D9%84%D8%A7%D8%B1%DA%AF%D8%A7%D9%86%DB%8C-%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%DA%86%D9%87-%D8%B4%D8%AF%D9%87-%DA%A9%D9%87-%D8%AF%DB%8C%DA%AF%D8%B1-%DB%8C%D8%A7%D8%B1%D8%A7%D9%86%D9%87-%D9%86%D9%82%D8%AF%DB%8C-%DA%A9%D8%B1%D8%A7%D9%85%D8%AA-%D8%A7%D9%86%D8%B3%D8%A7%D9%86%DB%8C-%D8%B1%D8%A7-%D8%B2%DB%8C%D8%B1-%D8%B3%D9%88%D8%A7%D9%84-%D9%86%D9%85%DB%8C-%D8%A8%D8%B1%D8%AF-%D9%86%D8%B8%D8%B1%D8%AE%D9%88%D8%A7%D9%87%DB%8C-%D8%A7%D8%B2-%D9%85%D8%AC%D9%84%D8%B3-%D8%A8%D8%B9%D8%AF-%D8%A7%D8%B2-%D8%A7%D8%AC%D8%B1%D8%A7%DB%8C%DB%8C-%DA%A9%D8%B1%D8%AF%D9%86-%D8%B7%D8%B1%D8%AD"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-24T04:29:00+00:00"/>
    <meta property="og:title" content="در گفتگو با «دانشجو» مطرح شد؛ موسوی لارگانی: آقای روحانی چه شده که دیگر یارانه نقدی کرامت انسانی را زیر سوال نمی برد؟!/ نظرخواهی از مجلس بعد از اجرایی کردن طرح"/>
    <meta property="og:description" content="عضو کمیسیون اقتصادی گفت: مردم چه زمانی و در کجا از آقای رئیس جمهور درخواست کمک کردند که ایشان می‌گوید ما این طرح را برای کمک به 60 میلیون نفر اجرایی کردیم!"/>
  </head>
  <body>
    <article>
      <h1>در گفتگو با «دانشجو» مطرح شد؛ موسوی لارگانی: آقای روحانی چه شده که دیگر یارانه نقدی کرامت انسانی را زیر سوال نمی برد؟!/ نظرخواهی از مجلس بعد از اجرایی کردن طرح</h1>
      <h2>عضو کمیسیون اقتصادی گفت: مردم چه زمانی و در کجا از آقای رئیس جمهور درخواست کمک کردند که ایشان می‌گوید ما این طرح را برای کمک به 60 میلیون نفر اجرایی کردیم!</h2>
      <address>
        <time datetime="2019-11-24T04:29:00+00:00">24 Nov 2019, 04:29</time>
      </address>
      <p>حجت الاسلام سید ناصر موسوی لارگانی، عضو کمیسیون اقتصادی مجلس در گفتگو با خبرنگار سیاسی خبرگزاری دانشجو، با اشاره به طرح مدیریت مصرف سوخت اظهار داشت: سوالم در وهله اول از مسئولان اجرایی این است که چرا بعضی رفتار‌ها برای دیگران اشکال دارد، اما همان رفتار توسط خودمان بدون ایراد و اشکالی است؟</p>
      <p>وی افزود: اگرآرشیو صحبت‌های آقای روحانی درباره پرداخت یارانه نقدی را بررسی کنیم مشاهده می‌کنیم که وی پرداخت یارانه نقدی را موجب زیر سوال بردن شخصیت و کرامت انسانی ملت ایران می‌دانست و آن را مبلغ ناچیزی تلقی می کرد سوالم از آقای رئیس جمهور این است که مردم چه زمانی و در کجا از آقای رئیس جمهور درخواست کمک کردند که ایشان می‌گوید ما این طرح را برای کمک به 60 میلیون نفر اجرایی کردیم!</p>
      <p>موسوی لارگانی با اشاره به دو نرخی شدن قیمت بنزین گفت: آقای روحانی همواره دو نرخی بودن بنزین را زیر سوال می‌برد و آن را فسادزا می دانست و معتقد بود عده‌ای سهم بنزین خود را می‌فروشند و همین امر زمینه را برای فساد ایجاد می کند، حال چه شده که از نظر آقای روحانی دو نرخی شدن قیمت بنزین فسادزا نیست؟</p>
      <p>عضو کمیسیون اقتصادی مجلس تاکید کرد: نکته حائز اهمیت دیگر این است که مبلغی که از افزایش قیمت بنزین به دست می‌آید بسیار بیشتر از مبلغی است که دولت در بین مردم توزیع می‌کند. نرخ بنزین در حال حاضر ۲۰۰ درصد افزایش یافته است و این افزایش در دولت قبل ۳۰۰ درصد بود، اما آن زمان هیچ اعتراضی صورت نگرفت، هیچ شیشه‌ای شکسته نشد و هیچ پمپ بنزین و اتوبوسی به آتش کشیده نشد چرا که دو-سه ماه در مجلس بر روی این موضوع بحث شد  و چندین شب کارشناسان اقتصادی به مردم در صدا و سیما توضیح دادند.</p>
      <p>نماینده فلاورجان ادامه داد: این در حالی است که امروز در طرح سهمیه بندی بنزین به جز آقای لاریجانی، آقای حضرتی به عنوان رئیس کمیسیون اقتصادی و آقای تاج گردون به عنوان رئیس کمیسیون برنامه و بودجه که در جلسه سران قوا حضور پیدا کردند که البته آقایان حضرتی و تاج گردون همچنان نسبت به کیفیت، چگونگی و زمان اجرای این طرح اظهار بی اطلاعی کردند، هیچ یک از نمایندگان در جریان این طرح قرار نگرفته بودند.<br/><br/>وی افزود: بنده به عنوان نماینده مجلس حدود ساعت پنج بعدازظهر از طریق فرماندار که قرار بود جلسه توجیهی در فرمانداری برای این منظور تشکیل شود از این موضوع مطلع شدم. معتقدم این پنهان کاری بیانگر این است که مردم و نمایندگان آنها نامحرم هستند.</p>
      <p>موسوی لارگانی در بخش دیگری از سخنانش با اشاره به اظهارات رئیس جمهور و رئیس برنامه و بودجه گفت: مسئولان اجرایی کشور اعلام کردند قرار است طبق کار‌های کارشناسی شده پول حاصل از سهمیه بندی بنزین را به ۱۸ میلیون خانوار که مجموع آنها ۶۰ میلیون نفر است، پرداخت شود این در حالی است که چند روز بعد آقای رئیس جمهور اعلام کرد اگر هنوز نام خانواده‌های محق دریافت یارانه بنزین در لیست مشمولان این یارانه قرار نگرفته این افراد می‌توانند اعتراض کنند تا ما این موضوع را بررسی کنیم. سوالی که پیش می آید این است که منبع این پول کجاست مگر دولت کار کارشناسی انجام نداده ؟ پس چگونه و از چه طریقی می‌خواهد به افرادی که به این لیست اضافه می‌شوند که تعداد آن‌ها هم مشخص نیست بسته های حمایتی پرداخت کند؟</p>
      <p>عضو کمیسیون اقتصادی مجلس با بیان اینکه ممکن است پول حاصل از یارانه بنزین مانند هدفمندی یارانه‌ها برای دولت درآمدزایی داشته باشد، گفت: دولت در زمان تصویب برنامه ششم اعلام کرد که درآمد دولت از هدفمندی یارانه‌ها حدود ۷۸ هزار میلیارد تومان است که نهایتا ۴۰ هزار میلیارد تومان آن به مردم پرداخت می‌شود پس دولت با مابقی این پول چه کاری انجام می‌دهد؟ چرا که در هیچ کجا ردیفی برای آن مشخص نشده است و دولت هیچ پاسخی در این خصوص به مجلس نداده است.</p>
      <p>نماینده فلاورجان یادآور شد: سال بعد از تصویب برنامه ششم طی بررسی‌های دیوان محاسبات مشخص شد که درآمد دولت از هدفمندی یارانه‌ها ۹۰ هزار میلیارد تومان است و در پایان سال ۹۶ این رقم به ۱۱۰ هزار میلیارد تومان رسید و در سال ۹۷ که بودجه ۹۸ به مجلس ارائه شد آقایان اعلام کردند که درآمد دولت از هدفمندی یارانه‌ها به ۱۴۰ هزار میلیارد تومان می‌رسد، اما تنها ۴۰ هزار میلیارد تومان به مردم پرداخت می‌شود یعنی چیزی حدود ۱۰۰ هزار میلیارد تومان از این مبلغ به جیب دولت می‌رود.</p>
      <p>وی در بخش دیگری از سخنانش تاکید کرد: نکته قابل توجه دیگر این است که دولت به هیچ عنوان مشخص نکرده است که تا چه زمانی قرار است پول حاصل از هدفمندی بنزین به حساب خانوار‌ها واریز شود.</p>
      <p>موسوی لارگانی با بیان اینکه طرح مدیریت مصرف سوخت به هیچ عنوان کارشناسی شده نبود، تصریح کرد: چرا که اگر قرار بود طرح کارشناسی باشد باید نمایندگان مجلس بر روی آن بحث و بررسی انجام می‌دادند به هر حال اعضای کمیسیون انرژی در این خصوص متخصص هستند و شاید اگر رئیس مجلس این طرح را در مجلس مطرح می‌کرد این طرح پخته‌تر می‌شد، اما امروز شاهد هستیم که یک باره اجرایی کردن طرح مدیریت مصرف سوخت چه خسارت‌هایی به کشور وارد کرده است.</p>
      <p>عضو کمیسیون اقتصادی مجلس با تاکید بر اینکه مقام معظم رهبری بر مسئله ازدیاد جمعیت تاکید داشته و فرمودند: کشورمان گنجایش ۱۵۰ میلیون نفر را هم دارد، گفت: این در حالی است که در طرح سهمیه بندی بنزین آخرین مبلغ 205 هزار تومان و برای خانوارهای 5 نفره پیش بینی شده است و بعد از آن دیگر هیچ افزایشی برای خانوارهای پرجمعیت دیده نشده است. این رفتار مانند همان رفتاری است که در گذشته در خصوص خانوار‌های پرجمعیت صورت می‌گرفت به نحوی که فرزند چهارم را بیمه نمی‌کردند و دفترچه بیمه به او تعلق نمی‌گرفت این در حالی است که چنین مسائلی در کشور اسلامی خلاف شرع و قانون است.</p>
      <p>نماینده فلاورجان با تاکید بر اینکه دولت باید مبالغ بیشتری برای خانوار‌های پرجمعیت در نظر گیرد، خاطرنشان کرد: اکنون که طرح اجرایی شده و خسارت به کشور تحمیل شده کار به کمیسیون‌های تخصصی مجلس واگذار شده است که به نظر می رسد مجلس را در عمل انجام شده قرار داده اند.</p>
    </article>
  </body>
</html>