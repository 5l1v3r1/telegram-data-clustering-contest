<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778855/%D8%AD%D8%B6%D9%88%D8%B1-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%AF%D8%B1-%D9%86%D8%B4%D8%B3%D8%AA-%D8%AF%D9%88%D9%85-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%87%DB%8C%D8%A7%D8%AA-%D9%81%D9%88%D8%AA%D8%A8%D8%A7%D9%84-%D8%AA%D9%87%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T04:51:34+00:00"/>
    <meta property="og:title" content="گل محمدی به مهر خبر داد؛ حضور وزیر ورزش در نشست دوم انتخابات هیات فوتبال تهران"/>
    <meta property="og:description" content="مدیر اداره کل ورزش و جوانان استان تهران با بیان اینکه هنوز زمان برگزاری دومین نشست مشترک انتخابات هیات فوتبال این استان مشخص نشده از حضور احتمالی وزیر در نشست بعدی خبر داد."/>
  </head>
  <body>
    <article>
      <h1>گل محمدی به مهر خبر داد؛ حضور وزیر ورزش در نشست دوم انتخابات هیات فوتبال تهران</h1>
      <address><time datetime="2019-11-24T04:51:34+00:00">24 Nov 2019, 04:51</time> by <a rel="author" href="https://www.mehrnews.com/archive?jr=49" target="_blank">زینب حاجی حسینی</a></address>
      <p>به گزارش <a href="https://www.mehrnews.com/">خبرنگار مهر</a>، در رابطه با پرونده انتخابات جنجالی هیات فوتبال استان تهران که بعد از گذشته دو ماه و نیم از لغو آن هنوز به سرانجام نرسیده، هفته گذشته نشست مشترکی میان مسئولان وزارت ورزش، فدراسیون فوتبال و اداره کل ورزش و جوانان استان تهران برگزار شد.</p>
      <p>در این نشست ضمن لغو برگزاری انتخابات در تاریخ ۶ آذرماه که از طرف فدراسیون فوتبال پیشنهاد شده بود، پیشنهاداتی توسط مدیریت اداره کل ورزش و جوانان استان تهران و در راستای رفع ابهامات اعلام شده از سوی سازمان بازرسی کل کشور به مهدی تاج اعلام شد.</p>
      <p>قرار بود پیشنهادات موردنظر توسط تاج با دیگر اعضای هیات رئیسه فدراسیون فوتبال در میان گذاشته شده و نتیجه هم در نشست بعدی گزارش شود تا بر اساس آن برای انتخابات و زمان برگزاری آن تصمیم گیری شود.</p>
      <p>رضا گل محمدی مدیر اداره کل ورزش و جوانان استان تهران در گفتگو با <a href="https://www.mehrnews.com/">خبرنگار مهر</a>، در این زمینه گفت: هنوز هیچ پاسخ و نتیجه ای از طرف مهدی تاج دریافت نکرده ایم. البته قرار هم بر این بود که نتیجه موضوع در نشست دومی که خواهیم داشت، مطرح شود. بنابراین باید منتظر برگزاری آن باشیم.</p>
      <p>وی با اشاره به زمان برگزاری این نشست ادامه داد: هنوز زمان دقیق برگزاری آن مشخص نیست. در این مورد اداره کل ورزش و جوانان استان تهران نقشی ندارد. رئیس فدراسیون فوتبال با هماهنگی نماینده وزارت ورزش که آقای اسبقیان است باید زمان را مشخص کند اما به خاطر حساسیت موضوع و تاکیداتی که در نشست یکشنبه گذشته داشتیم قطعا طی هفته جاری باید دومین نشست را برگزار کنیم.</p>
      <p>مدیر اداره کل ورزش و جوانان استان تهران تصریح کرد: گزارش نظر اعضای هیات رئیسه فدراسیون فوتبال در مورد پیشنهاداتی که برای برگزاری قانونمند و سالم انتخابات تهران روی آن تاکید داشتیم، محور اصلی نشست خواهد بود. بر اساس همین گزارش و نظراتی که دریافت خواهیم کرد، موضوع انتخابات هیات فوتبال استان تهران را پیش می بریم تا به نتیجه رسانده و بتوانیم آن را بالاخره برگزار کنیم.</p>
      <p>گل محمدی همچنین از حضور احتمالی وزیر ورزش در نشست پیش رو خبر داد و گفت: این موضوع قطعی نیست اما به خاطر حساسیت انتخابات، با مسعود سلطانی فر برای حضور در نشست صحبت می کنیم که اگر صلاح دانست کنار ما و ناظر بر پیگیری موضوع و تصمیمات اتخاذ شده در رابطه با آن باشد.</p>
      <p>وی مجددا بر موضع خود و اداره کل ورزش و جوانان استان تهران نسبت به انتخابات هیات فوتبال این استان با مدیریت حبیب الله شیرازی که خودش هم کاندیدا است، تاکید کرد و گفت: تا زمانی که شیرازی به عنوان رئیس هیات فوتبال استان تهران، کاندیدای انتخابات این هیات هم باشد و بخواهد مجری برگزاری آن هم باشد، مانعِ انتخابات خواهیم بود. قانون هم در این مورد کنار ما است به خصوص که موضوع را به شخصِ وزیر و نهادهای نظارتی هم اطلاع رسانی کرده ایم.</p>
      <p>مدیرکل ورزش و جوانان استان تهران با تاکید بر اینکه مشکل شخصی با هیچ فردی ندارد و فقط به اجرای قانون تاکید دارد، یادآور شد: طبق قانون در هیچ رشته ای رئیس و کاندیدا نمی تواند مجری انتخابات باشد. فوتبال هم از دیگر رشته ها مستثنی نیست. اصلا وقتی در سطح معاونت وزیر، فرد ابتدا استعفا می دهد سپس در انتخابات شرکت می کند چرا در فوتبال نباید قانون رعایت شود؟</p>
      <p>گل محمدی گفت: باید برای هیات فوتبال استان تهران سرپرست معرفی شود سپس انتخابات آن را برگزار کنند. معرفی سرپرست هم به هیچ عنوان باعث طولانی تر شدن پروسه انتخابات نخواهد شد. زمانی که برای تعیین سرپرست اقدام شود می توان ۱۵ روز بعد انتخابات را به سرانجام رساند.</p>
    </article>
  </body>
</html>