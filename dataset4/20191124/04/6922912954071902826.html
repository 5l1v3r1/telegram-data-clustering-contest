<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/sinexizonte-ta-viea-episodia-sti-xili"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T04:10:00+00:00"/>
    <meta property="og:title" content="Συνεχίζονται τα βίαια επεισόδια στη Χιλή"/>
    <meta property="og:description" content="Η βία συνεχίσθηκε και το Σάββατο στη Χιλή, η οποία μαστίζεται από την κοινωνική κρίση για πάνω από έναν μήνα, με τη λεηλασία μιας τράπεζας κοντά στο Σαντιάγο και άλλων καταστημάτων, καθώς και με μία επίθεση κατά αστυνομικού τμήματος, με αποτέλεσμα πολλούς τραυματισμούς και συλλήψεις, ανακοίνωσε η αστυνομία."/>
  </head>
  <body>
    <article>
      <h1>Συνεχίζονται τα βίαια επεισόδια στη Χιλή</h1>
      <address>
        <time datetime="2019-11-24T04:10:00+00:00">24 Nov 2019, 04:10</time>
      </address>
      <p>Η βία συνεχίσθηκε και το Σάββατο στη Χιλή, η οποία μαστίζεται από την κοινωνική κρίση για πάνω από έναν μήνα, με τη λεηλασία μιας τράπεζας κοντά στο Σαντιάγο και άλλων καταστημάτων, καθώς και με μία επίθεση κατά αστυνομικού τμήματος, με αποτέλεσμα πολλούς τραυματισμούς και συλλήψεις, ανακοίνωσε η αστυνομία.</p>
      <p>Η διαδήλωση που είχε οργανωθεί στο Μαϊπού, προάστιο της πρωτεύουσας, εκτραχύνθηκε και κατέληξε σε επεισόδια που διήρκεσαν όλη τη νύχτα. Μία ομάδα ατόμων επωφελήθηκε και επιτέθηκε σε μία τράπεζα, αποσπώντας 150 εκατ. πέσος (190.000 δολάρια), 16.000 δολάρια και 3.800 ευρώ, καθώς και δύο όπλα, πρόσθεσε η ίδια πηγή.</p>
      <figure>
        <video src="https://fdlvideosec.akamaized.net/media-assets/zougla/video/aea513b64787416ba9c01ea45ea27657.mp4"/>
      </figure>
      <p>Καταστήματα, σουπερμάρκετ και γραφεία λεηλατήθηκαν μετά τη διαδήλωση στην Πλατεία της Ιταλίας, στο κέντρο του Σαντιάγο, λίκνο της εξέγερσης. Δύο εμπορικά και ένα πολιτιστικό κέντρο παραδόθηκαν στις φλόγες από ομάδες κουκουλοφόρων, σύμφωνα με τις Αρχές.</p>
      <p>Επίσης οι διαδηλωτές επιτέθηκαν σε επτά αστυνομικά τμήματα στην πρωτεύουσα και στη Λα Καλέρα (κέντρο), το Μπούλνες και το Λος Άνχελες (νότια).</p>
    </article>
  </body>
</html>