<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/manoranjan-news/loksatta-lokankika-rural-artists-get-recognition-abn-97-2021309/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-24T04:36:15+00:00"/>
    <meta property="og:title" content="‘ग्रामीण भागातील कलाकारांना ओळख मिळाली’"/>
    <meta property="og:description" content="गेल्या वर्षीच्या महाअंतिम फेरीत पोहोचलेल्या एकांकिकाच्या दिग्दर्शकांचे अनुभव.."/>
  </head>
  <body>
    <article>
      <h1>‘ग्रामीण भागातील कलाकारांना ओळख मिळाली’</h1>
      <h2>गेल्या वर्षीच्या महाअंतिम फेरीत पोहोचलेल्या एकांकिकाच्या दिग्दर्शकांचे अनुभव..</h2>
      <address><time datetime="2019-11-24T04:36:15+00:00">24 Nov 2019, 04:36</time> by <a rel="author">लोकसत्ता टीम</a></address>
      <p>
        <b>संकलन मानसी जोशी</b>
      </p>
      <p>अत्यंत मानाच्या  ‘लोकसत्ता लोकांकिके‘ या महाविद्यालयीन राज्यस्तरीय एकांकिका स्पर्धेचे सहावे वर्ष असून डिसेंबर महिन्यापासून स्पर्धेचे बिगूल वाजणार आहे. महाविद्यालयीन जीवनात विद्यार्थ्यांंना वर्ष संपता संपता येणाऱ्या या लोकांकिका स्पर्धेचे वेध लागतात.  दरवर्षी ही  स्पर्धा  प्रत्येक स्पर्धकाला वेगळा अनुभव देऊ न जाते. राज्यभरातील आठ शहरांमधून तरु ण स्पर्धक प्राथमिक, विभागीय आणि अंतिम फेरीचे एकेक टप्पे पार करत तावून सुलाखून निघतात.  असेच टप्पे पार करत  गेल्या वर्षीच्या महाअंतिम फेरीत पोहोचलेल्या एकांकिकाच्या दिग्दर्शकांचे अनुभव..</p>
      <p>
        <b>महाविद्यालयीन तरुणांचे हक्काचे व्यासपीठ</b>
      </p>
      <p>औरंगाबाद  येथील ‘डॉ. बाबासाहेब आंबेडकर मराठवाडा विद्यापीठा’च्या नाटय़शास्त्र विभागातर्फे सादर केलेल्या ‘मादी’ या एकांकिकेने ‘लोकसत्ता लोकांकिका’ स्पर्धेचे विजेतेपद पटकावले. प्राण्यांची आणि माणसाची मादी  एकच असून तिचे  भावविश्व्  या एकांकिकेमध्ये रंगवण्यात आले होते.  या एकांकिकेचे लेखन आणि दिग्दर्शन मी  के ले होते. मी सध्या ‘झी मराठी’वरच्या ‘वेडींगची वाइफ लग्नाची बायको‘ या मालिकेचे लेखन करतो आहे. ‘लोकसत्ता लोकांकिका’ स्पर्धेमुळे माझी लेखक, दिग्दर्शक अशी ओळख मालिका विश्वाला झाली. माझ्या नाटय़ कारकिर्दीची आणि लोकांकिकेची सुरुवात एकाच वर्षी झाली असल्याने भावनिकदृष्टय़ा मी या स्पर्धेशी  जोडलो गेलो आहे.  आज मी जे काही आहे ते ‘लोकसत्ता लोकांकिका’ या स्पर्धेमुळे आहे. यावर्षी मालिकेसाठी पटकथा लेखन करत असल्याने स्पर्धेत सहभागी होणे शक्य झाले नाही.  मी दिग्दर्शित के लेल्या ‘भक्षक‘, ‘मसणातील सोनं‘ आणि ‘माणसं‘ या एकांकिका महाअंतिम फेरीत पोहोचल्या होत्या. २०१४ मध्ये ‘मसणातील सोनं’ या एकांकिकेला प्रकाशयोजना आणि संगीताचे पारितोषिक, तर २०१५ मध्ये प्रथम क्रमांक मिळवत  ‘भक्षक‘ला  सर्वोत्कृष्ट प्रकाशयोजना, अभिनेता , संगीत ,दिग्दर्शन अशी  पारितोषिके मिळाही होती. २०१६ मध्येही ‘माणसं‘ या एकांकिकेला तृतीय क्रमांकाने  गौरवण्यात आले.  स्पर्धेत दिग्दर्शकासमोर  नवीन  आशय, संहिता सादर करण्याचे आव्हान असल्याने  ती इतर नाटय़स्पर्धांपेक्षा वेगळी ठरते. ‘लोकांकिके‘मुळे  मराठवाडा, कोकण यासारख्या ग्रामीण भागातील कलाकारांची नवीन ओळख निर्माण झाली आहे. त्यामुळे दुष्काळी  मराठवाडय़ातूनसुद्धा तरुण चांगली नाटकं करतात, असा विश्वास लोकांमध्ये निर्माण झाला आहे.  ही स्पर्धा महाविद्यालयीन स्तरावर  असल्यामुळे तरुणांना हक्काचे व्यासपीठ मिळते.</p>
      <p>रावबा गजमल , दिग्दर्शक — लेखक –  मादी</p>
      <p>डॉ. बाबासाहेब आंबेडकर मराठवाडा विद्यापीठ, औरंगाबाद</p>
      <p>
        <b>उत्तम कलाकारांना घडवणारी ‘लोकांकिका’ स्पर्धा</b>
      </p>
      <p>कित्येक वर्षांनंतर मुंबईतील ‘सिद्धार्थ महाविद्यालया’ने एकांकिका स्पर्धेत नाटक उतरवले.  सुरुवातीच्या काळात लोकांकिका स्पर्धेत नाव द्यायला उत्सुक नव्हतो. कारण यात महाविद्यालयाचे पाठबळ मिळाले नाही. शेवटी महाविद्यालयातील प्राध्यापकांनी मिळून प्रोत्साहन दिले. आणि त्यामुळेच गेल्या वर्षी ‘देव हरवला’ या एकांकिकेने  दुसरा क्रमांक पटकावला. आम्ही वर्षभर केलेल्या मेहनतीचे फळ मिळाले.  तसेच  सर्वोत्कृष्ट लेखन, अभिनेता, संगीत आणि नेपथ्याचे पारितोषिकही पटकावले.त्यामुळे आमचा आत्मविश्वास दुणावला आहे.  त्यावेळी प्रथमच  सादरीकरण करत असल्याने  मनात प्रचंड धाकधूक होती. प्राथमिक फेरीचे परीक्षक असलेल्या डॉ. अनिल बांदिवडेकर यांनी एकांकिकेची प्रशंसा केली. तिन्ही फेऱ्यांमध्ये प्रेक्षकांनी भरभरून प्रेम दिले. महाअंतिम फेरी संपल्यानंतर तळेगावच्या एका काकांनी पत्र आणि पाच हजार रुपये दिले. या स्पर्धेतील अनुभव बरेच काही शिकवून गेला. आजच्या काळात वारीमधील हरवत चाललेली माणुसकी हा एकांकिकेचा विषय होता. त्यासाठी गर्दी दाखवायची असल्याने ४० पेक्षा अधिक मुलांनी सहभाग घेतला. त्यांच्यासोबत काम करताना संघटन कौशल्याचे धडे मिळाले. दुसरी गोष्ट नमूद करावीशी वाटते की स्पर्धेदरम्यान  ‘हरवलेला देव‘ या एकांकिकेचे चांगल्या पद्धतीने वार्ताकन  करण्यात आले. ‘लोकसत्ता‘ मध्ये प्रसिद्ध होणाऱ्या बातम्या वाचून पहायला येणाऱ्या प्रेक्षकांची संख्याही अधिक होती. ‘लोकसत्ता लोकांकिका’ ही उत्तम कलाकारांना घडवणारी स्पर्धा आहे.</p>
      <p>विक्रम पाटील, हरवलेला देव , द्वितीय क्रमांक</p>
      <p>सिद्धार्थ महाविद्यालय, मुंबई</p>
      <p>
        <b>कलाकारांसाठी  स्फूर्तिदायी ‘लोकांकिका ‘</b>
      </p>
      <p>‘फर्ग्युसन महाविद्यालया’ची ‘आशा‘ ही एकांकिका मी आणि सहकारी ऋग्वेद सोमण यांनी दिग्दर्शित केली होती. या स्पर्धेपूर्वी एकांकिकेने  ‘जयराम हर्डीकर‘,‘ भरत‘ आणि ‘दाजीकाका गाडगीळ करंडक‘  या स्पर्धेमध्ये बाजी मारली होती.  ही  एकांकिका ‘हायपेशीय‘ या स्त्री शास्त्रज्ञाच्या जीवनातील  सत्य घटनेवर आधारित असून यात  विज्ञाननिष्ठ विचार आणि धर्मांधपणा यातील द्वंद्व मांडण्यात आले होते. गेले दोन वर्ष मी स्पर्धेत सहभागी होते आहे. महाअंतिम फेरीत मला अभिनयासाठी स्त्री विभागात प्रथम आणि संगीतासाठी प्रथम पारितोषिक मिळाले होते. इतर एकांकिका स्पर्धेसोबतच ‘लोकसत्ता लोकांकिका‘ स्पर्धा तेवढीच किंबहुना त्याहूनही महत्वाची वाटते. प्राथमिक, विभागीय आणि महाअंतिम फेरीसाठी आम्हाला परीक्षकही चांगले लाभले होते.  प्राथमिक फेरीदरम्यान परीक्षकांनी कलाकारांशी संवाद साधला होता. त्यांनी  नाटक, संहिता आणि अभिनयातील बारकावे सांगितले ज्याचा फायदा आम्हाला महाअंतिम फेरीसाठी झाला. या तीन फेऱ्यांमध्ये असणाऱ्या  परीक्षकांची नावं ऐकून कलाकारांमध्ये  एक उत्साह संचारतो. इतर स्पर्धा पातळीवर परीक्षक म्हणून नसल्याने प्रत्येक कलाकार सर्वोत्तम देण्यासाठी झटत असतो. उत्कृष्ट नियोजन हे या स्पर्धेचे अजून एक वैशिष्टय़ असून  कलाकारांना तालमी करताना कोणतीही अडचण येत नाही. तसेच ‘लोकसत्ता ’च्या टीम मधील मंडळी मदत करण्यास सदैव  उत्सूक असतात.  सध्या रोज तीन ते चार तास तालमी सुरु आहेत. रोजचे लेक्चर्स सांभाळून कलाकार जीव तोडून मेहनत घेत आहेत. त्याच उत्साह आणि जोशात यावर्षीही सहभागी होऊ न जिंकण्याची अशा वाटते.</p>
      <p>मुक्ता बाम — आशा , तृतीय क्रमांक</p>
      <p>फर्ग्युसन महाविद्यालय, पुणे</p>
      <p>
        <b>नासीरुद्दीन शाह यांच्याकडून बक्षीस घेण्याचे स्वप्न</b>
      </p>
      <p>अरुण कोल्हटकरांच्या ‘फुगडी‘ या कवितेवरून प्रेरणा घेऊ न आम्ही गेल्यावर्षी एकांकिका बसवली होती. गेल्यावर्षी महाअंतिम फेरीत ‘फुगडम्ी‘ ही  एकांकिका प्राथमिक, विभागीय अंतिम असे टप्पे पार करत महाअंतिम फेरीत पोहोचली होती.  प्राथमिक फेरी  ते  महाअंतिम फेरीपर्यंतचा प्रवास सर्वार्थाने समृद्ध करणारा होता. ‘फुगडी‘ या एकांकिकेचे प्रेक्षकांनी खूप कौतुक केले. स्पर्धेनंतर अनेक लोकांनी नाटक आणि लघुचित्रपटासाठी विचारणासुद्धा केली. ‘लोकसत्ता लोकांकिका‘ स्पर्धेत सहभागी होण्याची पहिलीच वेळ असल्याने काहीच अनुभव गाठीशी नव्हता. तरीही  पहिल्या प्रयत्नात महाअंतिम फेरीपर्यंत मजल मारली हे विजयी होण्यासारखेच आहे. कारण आम्ही अभिनयाचे  शास्त्रोक्त प्रशिक्षण घेतलेले नाही.  कोकणातील देवगडसारख्या  छोटय़ा गावाहून आलेल्या कलाकारांसाठी हा एक वेगळा अनुभव ठरला. आम्हाला नाटकातील बारकावे समजले. अभिनयासोबतच संगीत, नेपथ्य, प्रकाशयोजना या नाटकाच्या अंगांची नव्याने ओळख झाली.  विविध विषय असलेल्या  एकांकिका पाहण्यास मिळाल्या. गेल्या वर्षीचा अनुभव गाठीशी घेत सध्या जोमाने प्राथमिक फेरीसाठी तयारी सुरु आहे. याआधी नाटक करताना मुलांना स्पर्धेविषयी सांगावे लागत होते. परंतु यावर्षी नाटकात काम करण्यास विद्यार्थी स्वत:हून तयार झाले आहेत.  महाअंतिम फे रीसाठी नसीरूद्दीन शाह प्रमुख पाहुणे म्हणून येणार असल्याचे ‘लोकसत्ता’मधून वाचल्यावर कलाकारांचा आत्मविश्वास अधिक दृढ झाला आहे. या वर्षी नसीरुद्दीन शाह यांच्याकडून पारितोषिक घ्यायचेच असा संकल्प आम्ही केला आहे.</p>
      <p>राजेंद्र, बोडेकर, फुगडी</p>
      <p>एस.एच के ळकर महाविद्यालय, देवगड.</p>
      <p>
        <b>आशयघन नाटकांची ‘ लोकांकिका‘</b>
      </p>
      <p>‘लोकसत्ता लोकांकिका‘ या स्पर्धेच्या महाअंतिम फेरीत पोहोचण्याची आमची तिसरी वेळ असून  याआधी ठाण्याच्या ‘ज्ञानसाधना महाविद्यालया’कडून ‘मित्तर‘ , ‘आरपार,‘ आणि ‘चौकट‘  या तीन एकांकिका महाअंतिम फेरीत पोहोचल्या होत्या. ‘चौकट‘  या एकांकिकेने आयएनटी स्पर्धेतसुद्धा अनेक पारितोषिके पटकावली आहेत. यामुळे अनेक कलाकारांना नाटक आणि चित्रपटात संधी मिळाली.  कलाकार पूजा कांबळे ही  हिंदी नाटकात काम करते आहे. या एकांकिका स्पर्धांमुळे   ‘मोलकरीण‘ आणि ‘फुलपाखरू‘ या मालिकेत काम करण्याची संधी मला मिळाली.  गेल्यावर्षी राज्यभरात  मराठा आरक्षणाचा मुद्दा गाजत होता. याच आरक्षणाला धरून ‘चौकट‘  ही  एकांकिका बसवली होती. आधी एकांकिकेत मराठा आरक्षण मिळण्यापूर्वीच्या  परिस्थितीवर भाष्य करण्यात आले होते. नंतर  आरक्षण मिळाल्याने संहितेत थोडेसे बदल करून मग सादर करण्यात आली. एकांकिकेत मी  संग्राम या मुलाची  भूमिका साकारली होती. ती भूमिका अक्षरश: जगलो. एक अभिनेता आणि दिग्दर्शक म्हणून शिकण्यास मिळाले. नव्या वर्षांच्या सुरुवातीला कलाकारांना ‘आयएनटी‘,‘सवाई‘ , ‘पुरुषोत्तम करंडक‘ यासोबतच  ‘लोकसत्ता लोकांकिका‘ या स्पर्धेचे वेध लागतात. या स्पर्धाना डोळ्यासमोर ठेवून महाविद्यालयाच्या नाटय़संस्थेत नियोजन के ले जाते. स्पर्धेसाठी  लेक्चर, असाइन्मेंट्स, सांभाळून तसेच  पालकांचा ओरडा खात तालमी केल्याच्या आमच्या आठवणीही ताज्या आहेत. ‘चौकट’ ही  एकांकिका करताना महाविद्यालयाचे सहकार्य मिळाले. दिवसभर  चालणाऱ्या, नाटकाच्या तालमीसाठी जागा उपलब्ध करून दिली. एकांकिका  स्पर्धा करत असल्याने प्राध्यापकांनीही  समजून घेतले.‘ लोकसत्ता लोकांकिका‘  राज्य पातळीवर स्पर्धा असल्याने शहरापुरते मर्यादित न राहता ग्रामीण भागातूनही महाविद्यालये सहभागी होतात. यामुळे तरुणांचे विषय समजण्यास मदत होते. तसेच  स्पर्धेत अनेक दर्जेदार  नाटके पहायला मिळतात. यावर्षीही स्पर्धेत सहभागी होणार असून महाविद्यालयात अनेक दिवसांपासून तालमी सुरु आहेत.</p>
      <p>अजय पाटील, चौकट</p>
      <p>सतीश प्रधान ज्ञानसाधना महाविद्यलय, ठाणे</p>
    </article>
  </body>
</html>