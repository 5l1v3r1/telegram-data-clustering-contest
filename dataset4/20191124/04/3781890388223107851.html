<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743298"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T04:07:00+00:00"/>
    <meta property="og:title" content="ปูตินกระตุ้นพรรครัฐบาลรัสเซียเพิ่ม &quot;นโยบายเชิงรุก&quot;"/>
    <meta property="og:description" content="ประธานาธิบดีวลาดิเมียร์ ปูติน กล่าวต่อที่ประชุมใหญ่ของพรรคยูไนเต็ด รัสเซีย ว่าสมาชิกทั้งหมดไม่ว่าจะอยู่ในระดับไหน ต้องร่วมกัน 'คิดและทำเชิงรุก' เพื่อประชาชนให้มากกว่านี้ และไม่ควรต้องรอให้เขาชี้นำ"/>
  </head>
  <body>
    <article>
      <h1>ปูตินกระตุ้นพรรครัฐบาลรัสเซียเพิ่ม "นโยบายเชิงรุก"</h1>
      <address>
        <time datetime="2019-11-24T04:07:00+00:00">24 Nov 2019, 04:07</time>
      </address>
      <p>
        <b>ประธานาธิบดีวลาดิเมียร์ ปูติน กล่าวต่อที่ประชุมใหญ่ของพรรคยูไนเต็ด รัสเซีย ว่าสมาชิกทั้งหมดไม่ว่าจะอยู่ในระดับไหน ต้องร่วมกัน "คิดและทำเชิงรุก" เพื่อประชาชนให้มากกว่านี้ และไม่ควรต้องรอให้เขาชี้นำ</b>
      </p>
      <p>สำนักข่าวต่างประเทศรายงานจากกรุงมอสโก ประเทศรัสเซีย เมื่อวันที่ 24 พ.ย. ว่าประธานาธิบดีวลาดิเมียร์ ปูติน กล่าวต่อที่ประชุมใหญ่สามัญประจำปีของพรรคยูไนเต็ด รัสเซีย ซึ่งเป็นพรรคแกนนำรัฐบาลชุดปัจจุบันและเป็นพรรคการเมืองใหญ่ที่สุดของประเทศ ที่กรุงมอสโก เมื่อวันเสาร์ มีสาระสำคัญตอนหนึ่งว่าสมาชิกพรรคทุกคน "ล้วนมีสิทธิในการเป็นผู้นำ" ไม่ใช่เพียงหัวหน้าพรรคคือนายกรัฐมนตรีดมิทรี เมดเวเดฟ และคณะกรรมการบริหารพรรค และเรียกร้องความเป็นเอกภาพภายในพรรค พร้อมทั้งเพิ่มการ "เข้าถึงประชาชน"<br/> </p>
      <figure>
        <iframe data-src="https://twitter.com/tass_agency/status/1198270269594460162?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191124/news_iXecRnCwwt111429_533.jpg?v=20191124177?v=6118"/>
      </figure>
      <p> <br/>ทั้งนี้ ผู้นำรัสเซียขยายความนิยาม "ความเป็นผู้นำ" ภายในพรรคยูไนเต็ด รัสเซีย ว่าคือการร่วมกันทำงานเชิงรุกเพื่อให้ผลที่ออกมามีประสิทธิภาพมากขึ้น และการตัดสินใจด้วยตัวเองอย่างเด็ดขาด "ไม่ว่าอยู่ในภาวะคับขันหรือยากลำบากเพียงใด" โดยไม่จำเป็นต้องรอการชี้นำจากเขาตลอด อนึ่ง ในช่วงก่อนเทศกาลถึงวันหยุดยาวช่วงเทศกาลคริสต์มาสทุกปี ปูตินจะจัดรายการสดแลกเปลี่ยนทรรศนะและตอบคำถามจากประชาชน รวมถึงผู้สื่อข่าว ซึ่งในช่วงหลังชาวรัสเซียจำนวนมากโทรศัพท์เข้ามาร้องเรียนเกี่ยวกับการทำงานของเจ้าหน้าที่ท้องถิ่น และปัญหาด้านระบบโครงสร้างพื้นฐานหลายส่วนที่ยังขาดการพัฒนา<br/> </p>
      <figure>
        <iframe data-src="https://twitter.com/tassagency_en/status/1198241311377252352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>แม้ปูติน "ชื่นชม" การที่พรรคยูไนเต็ด รัสเซีย ยังคงสามารถรักษาเสถียรภาพ ต่อแรงเสียดทานอย่างหนักเมื่อปีที่แล้ว จากการที่รัฐบาลเสนอนโยบายปฏิรูประบบเกษียณอายุและบำนาญ ที่มีการเพิ่มเพดานอายุเกษียณของลูกจ้างทั้งชายและหญิง สร้างความไม่พอใจอย่างหนักให้แก่ประชาชนจนเกิดการประท้วงใหญ่ อย่างไรก็ตาม สถานการณ์คลี่คลายด้วยการที่ผู้นำรัสเซียลงมาไกล่เกลี่ยด้วยตัวเอง ด้วยการกำหนดเพดานการเกษียณอายุใหม่ และนายจ้างรายใดปฏิเสธว่าจ้างลูกจ้าง ยกเลิกสัญญาว่าจ้างหรือไล่ออกจากตำแหน่ง เพียงเพราะลูกจ้างคนนั้นมีอายุใกล้ถึงวัยเกษียณ คือ 60 ปีสำหรับลูกจ้างหญิง และ 65 ปีสำหรับลูกจ้างชาย จะถูกดำเนินคดีและต้องชดใช้ค่าเสียหายให้กับลูกจ้าง</p>
      <figure>
        <img src="https://www.dailynews.co.th/admin/upload/20191124/news_ODgxgACCoj111449_533.jpg?v=20191124177?v=5768"/>
      </figure>
      <p><b>ประธานาธิบดีวลาดิเมียร์ ปูติน และนายกรัฐมนตรีดมิทรี เมดเวเดฟ<br/></b><br/>อนึ่ง การกล่าวถ้อยแถลงของปูตินต่อสมาชิกพรรคยูไนเต็ก รัสเซีย เกิดขึ้นในขณะที่คะแนนนิยมเฉลี่ยของพรรคอยู่ที่ 32.2% ในปีนี้ ต่ำสุดเป็นประวัติการณ์ ส่วนการเลือกตั้งครั้งต่อไปของรัสเซีย คือการเลือกตั้งสมาชิกสภาผู้แทนราษฎรในปี 2564.<br/><b>   <br/>เครดิตภาพ : REUTERS</b></p>
    </article>
  </body>
</html>