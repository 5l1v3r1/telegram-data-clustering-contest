<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/money/agores/article/8eoxaris-i-dinami-tis-gnosis-8a-pai-pio-psila-ton-eliniko-tourismo"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-24T04:25:00+00:00"/>
    <meta property="og:title" content="Θεοχάρης: Η δύναμη της γνώσης θα πάει πιο ψηλά τον ελληνικό τουρισμό"/>
    <meta property="og:description" content="Παρουσία του υπουργού Τουρισμού Χάρη Θεοχάρη, πραγματοποιήθηκαν το πρωί του Σαββάτου τα εγκαίνια της διεθνής τουριστικής έκθεσης Xenia 2019, που άνοιξε τις πύλες της για το κοινό στο εκθεσιακό κέντρο Metropolitan Expo."/>
  </head>
  <body>
    <article>
      <h1>Θεοχάρης: Η δύναμη της γνώσης θα πάει πιο ψηλά τον ελληνικό τουρισμό</h1>
      <address>
        <time datetime="2019-11-24T04:25:00+00:00">24 Nov 2019, 04:25</time>
      </address>
      <p>Παρουσία του υπουργού Τουρισμού Χάρη Θεοχάρη, πραγματοποιήθηκαν το πρωί του Σαββάτου τα εγκαίνια της διεθνής τουριστικής έκθεσης Xenia 2019, που άνοιξε τις πύλες της για το κοινό στο εκθεσιακό κέντρο Metropolitan Expo.</p>
      <p>Στην παρέμβασή του ο αρμόδιος υπουργός Χάρης Θεοχάρης, αφού επεσήμανε ότι ο τουρισμός είναι εθνική υπόθεση εστίασε στη δύναμη της γνώσης, ως τον κινητήριο μοχλό, που θα «πάει» πιο ψηλά το ελληνικό τουριστικό προϊόν.</p>
      <p>Ο τουρισμός ήταν αυτός που «έβαλε πλάτη» ώστε η Ελλάδα να εξέλθει από την κρίση ανέφερε ο υπουργός και ζήτησε «όλοι μαζί να βοηθήσουν προς την κατεύθυνση της υιοθέτησης ενός νέου μοντέλου τουρισμού». Ένα μοντέλο, που θα κάνει χρήση της ψηφιακής τεχνολογίας και θα βασίζεται μεταξύ άλλων στη συνεργατική διακυβέρνηση, αφού όπως εξήγησε οι διαχωριστικές γραμμές δεν φέρνουν θετικά αποτελέσματα.</p>
      <p>Στον πυρήνα της νέας τουριστικής διακυβέρνησης ξεχωριστή θέση θα έχει ο εμπλουτισμός του ελληνικού τουριστικού προϊόντος, με στόχευση τον τουρισμό και τις 365 μέρες του έτους. Για να μην μείνει κενό γράμμα αυτός ο στόχος, ο κ. Θεοχάρης επεσήμανε ότι «για να απλωθεί η τουριστική χρονιά θα πρέπει να υπάρχει ισόρροπη ανάπτυξη νέων μορφών τουρισμού».</p>
      <p>Χαρακτηριστικό παράδειγμα είναι αυτό της ανάπτυξης των City Break (αποδράσεις μικρών διαστημάτων ή σαββατοκύριακου), με τον κ.Θεοχάρη να υπόσχεται την ενθάρρυνσή τους από την πλευρά του υπουργείου.</p>
      <p>Σε κάθε περίπτωση το επόμενο διάστημα θα ανακοινωθούν παρεμβάσεις του υπουργείου προς την κατεύθυνση της βιωσιμότητας, της προσβασιμότητας, αλλά και του εμπλουτισμού του ελληνικού τουριστικού προϊόντος.</p>
      <p>Στην εισηγητική του ομιλία ο πρόεδρος του Ξενοδοχειακού Επιμελητηρίου Ελλάδας, Αλέξανδρος Βασιλικός, αφού στάθηκε στη σημασία του φόρουμ για τον Έλληνα, ζήτησε από την πολιτεία πολιτικές που θα απελευθερώσουν τη δυναμική του ξενοδοχείου, προς όφελος των τοπικών οικονομιών.</p>
      <p>Η έκθεση Xenia, όπως τονίστηκε, για ακόμα μια χρονιά, δίνει την δυνατότητα στους χιλιάδες επαγγελματίες του κλάδου που θα την επισκεφτούν, να ενημερωθούν για τις νέες τάσεις, τα καινοτόμα προϊόντα αλλά και τις τελευταίες τεχνολογικές εξελίξεις στην κατασκευή, τη διακόσμηση, την τροφοδοσία και το e-marketing των ξενοδοχείων αλλά και των τουριστικών καταλυμάτων γενικότερα.</p>
      <p>Στην εφετινή Xenia, τα φώτα είναι στραμμένα στο "Hotel Megatrends Project", ένα χώρο 350 τ.μ. που θα παρουσιάζει τις πλέον ολοκληρωμένες λύσεις στο χώρο της φιλοξενίας. Πέντε ξεχωριστές αρχιτεκτονικές προτάσεις θα παρουσιαστούν στα ενδιαφερόμενα κοινά. Μια ρεσεψιόν, ένα δωμάτιο μπουτίκ ξενοδοχείου, ένα έξυπνο δωμάτιο και ένα εστιατόριο με βάση το φυσικό περιβάλλον, θα παρουσιαστούν στους επισκέπτες της έκθεσης.</p>
    </article>
  </body>
</html>