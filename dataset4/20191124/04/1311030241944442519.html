<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625967/%E0%A6%B9%E0%A6%AC%E0%A6%BF%E0%A6%97%E0%A6%9E%E0%A7%8D%E0%A6%9C%E0%A7%87-%E0%A6%B6%E0%A6%BE%E0%A6%B2%E0%A7%81%E0%A6%95%E0%A7%87%E0%A6%B0-%E0%A6%B9%E0%A6%BE%E0%A6%9F"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T04:12:00+00:00"/>
    <meta property="og:title" content="হবিগঞ্জে শালুকের হাট"/>
    <meta property="og:description" content="শালুকগাছের গোড়ায় কতগুলো গুটি একত্র হয়। সেটাই শালুক ফল। কালো আবরণের খোসার ভেতরে থাকে এ সুস্বাদু ফল। গ্রামাঞ্চলে শালুক বেশ জনপ্রিয়। এটি সেদ্ধ করে বা আগুনে পুড়িয়ে ভাতের বিকল্প হিসেবে খাওয়া যায়। বর্ষা থেকে শরতের শেষ পর্যন্ত নদী-নালা, খাল-বিল, জলাশয়ের নিচু জমিতে প্রাকৃতিকভাবে জন্মায় এ শালুক। একেকটি শালুকের ওজন ৪০ থেকে ৭০ গ্রাম পর্যন্ত হয়ে থাকে। হজমশক্তি বৃদ্ধিকারক এ ফল কাঁচাই খাওয়া যায়। তবে..."/>
  </head>
  <body>
    <article>
      <h1>হবিগঞ্জে শালুকের হাট</h1>
      <address><time datetime="2019-11-24T04:12:00+00:00">24 Nov 2019, 04:12</time> by <a rel="author">হাফিজুর রহমান, হবিগঞ্জ</a></address>
      <p>শালুকগাছের গোড়ায় কতগুলো গুটি একত্র হয়। সেটাই শালুক ফল। কালো আবরণের খোসার ভেতরে থাকে এ সুস্বাদু ফল। গ্রামাঞ্চলে শালুক বেশ জনপ্রিয়। এটি সেদ্ধ করে বা আগুনে পুড়িয়ে ভাতের বিকল্প হিসেবে খাওয়া যায়। বর্ষা থেকে শরতের শেষ পর্যন্ত নদী-নালা, খাল-বিল, জলাশয়ের নিচু জমিতে প্রাকৃতিকভাবে জন্মায় এ শালুক।</p>
      <p>একেকটি শালুকের ওজন ৪০ থেকে ৭০ গ্রাম পর্যন্ত হয়ে থাকে। হজমশক্তি বৃদ্ধিকারক এ ফল কাঁচাই খাওয়া যায়। তবে আগুনে পুড়িয়ে কিংবা সেদ্ধ করে খেতে ভালো লাগে। শালুক খেলে পেট ভরে, শরীরে শক্তি হয়, এমনটাই বলা হয়ে থাকে। যে কারণে শালুক বেশ জনপ্রিয়। আর শালুক <br/>নিয়ে ‘যে দেশেতে শাপলা শালুক ঝিলের জলে ভাসে’ গানটি জানে না, এমন মানুষ কি পাওয়া যাবে এই দেশে?</p>
      <p>চিকিৎসক মজিবুর রহমানকে এ ব্যাপারে জিজ্ঞেস করা হলে তিনি বলেন, শালুক হজমশক্তি বাড়াতে সাহায্য করে, দ্রুত ক্ষুধা নিবারণ করে এবং শরীরে পর্যাপ্ত শক্তি জোগায়। চুলকানি ও রক্ত আমাশয় নিরাময়ের জন্য খাওয়া যায়। শালুকে প্রচুর পরিমাণে আয়রন রয়েছে। পাশাপাশি ভিটামিন ও ক্যালসিয়াম রয়েছে প্রচুর। তবে পার্শ্বপ্রতিক্রিয়া হিসেবে অ্যালার্জি ও প্রচুর আয়রন থাকায় অনেকের কোষ্ঠকাঠিন্য দেখা দিতে পারে।</p>
      <p>এ শালুকের অন্যতম পাইকারি হাট এখন হবিগঞ্জের মাধবপুর উপজেলা সদরে। ঢাকা-সিলেট মহাসড়কের পাশে যাতায়াতের ক্ষেত্রে বেশ সুবিধাজনক হওয়ায় এ হাট কয়েক বছর ধরে বেশ জমে উঠেছে। প্রতি শনি ও মঙ্গলবার বসে শালুকের এ হাট। ভোর থেকে সকাল নয়টা পর্যন্ত চলে বেচাকেনা। হবিগঞ্জ ছাড়াও এর আশপাশের জেলা ব্রাহ্মণবাড়িয়া, কিশোরগঞ্জ, মৌলভীবাজার, সিলেট ও সুনামগঞ্জ থেকে শালুক ব্যবসায়ীরা এখানে আসেন। পাইকারেরা ট্রাক বোঝাই করে শালুক নিয়ে যান দেশের নানা স্থানে।</p>
      <p>মৌলভীবাজার জেলার শ্রীমঙ্গল থেকে শালুক ব্যবসায়ী শহীদ মিয়া মাধবপুর বাজারেই আসেন। কারণ, শালুকের জন্য এর চেয়ে ভালো হাট আর নেই। এখানে শালুক দামেও সস্তা।</p>
      <p>মাধবপুর বাজার ব্যবসায়ী সমিতির সাধারণ সম্পাদক শাহ মো. সেলিম বলেন, ‘যত দিন যাচ্ছে এ বাজারের পরিধি বাড়ছে। যে জায়গায় এ হাট বসে, সেখানে একসময় ধান বেচাকেনা হতো। শালুকের চাহিদা বাড়ায় এখন এ জায়গায়শালুকের হাট বসে। প্রতি হাটে ৭ থেকে ১০ টন শালুক, অর্থাৎ ৪ থেকে ৫ লাখ টাকার বেচাকেনা হয়।</p>
    </article>
  </body>
</html>