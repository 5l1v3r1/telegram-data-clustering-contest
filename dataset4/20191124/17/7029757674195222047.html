<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/evdokiya-maneva-irena-sokolova-da-podade-ostavka.html"/>
    <meta property="og:site_name" content="News.bg"/>
    <meta property="article:published_time" content="2019-11-24T17:00:08+00:00"/>
    <meta property="og:title" content="Евдокия Манева: Ирена Соколова да подаде оставка"/>
    <meta property="og:description" content="Послушковци има във всяко ВиК, твърди бившият екоминистър"/>
  </head>
  <body>
    <article>
      <h1>Евдокия Манева: Ирена Соколова да подаде оставка</h1>
      <address>
        <time datetime="2019-11-24T17:00:08+00:00">24 Nov 2019, 17:00</time>
      </address>
      <p><b>Всички отговорни за водните количества и качеството на водата в Перник са мълчали</b>. Във всяко ВиК-дружество се назначава партиен послушник.</p>
      <p>Това заяви пред bTV в предаването "120 минути" бившият екоминистър Евдокия Манева (1997-2001 г. и зам.-министър в три правителства) по повод водния режим в Перник.</p>
      <p>Тя е категорична, че водната криза в Перник е в резултат на много лошо управление на всички нива. Безхаберието е от ресорните министерства до кмета.</p>
      <p>Във всяко ВиК-дружество в страната има назначен <b>партиен послушник, който изпълнява решенията на местните партийни величия</b>, каза Манева. Според нея настоящият областен управител на Перник <b>Ирена Соколова трябва да подаде оставка, отговорност трябва да поемат контролните органи и министерствата</b>.</p>
      <p>Припомняме, за водата в България отговарят шестима министри. </p>
      <p>"И двамата министри <b>през септември на въпроси в Народното събрание оптимимистично отговарят, че там няма проблем</b>. Значи някой ги е излъгал. Трябва се открие кой е този партиен шеф, който е наредил тази информация да не стигне до хората. Това е глупаво решение, защото никой не забравя такива нелепи неща", каза Манева.</p>
      <p>"Това означава <b>липса на контрол, ниска квалификация на работещите, партийна намеса в кадровата политика и ниска култура</b> на нашето население по отношение на ползване на този ресурс", коментира Манева.</p>
      <p>Бившият екоминистър посочи, че <b>всички отговорни са мълчали за проблема с водата</b>. Тя каза още, че сушата не е виновник за ситуацията. Манева заяви, че <b>всеки българин годишно разполага средно с 9 хил. куб. м. вода, което е добър показател, критично е когато тази цифра е под 5 хил</b>. </p>
      <p>"В Перник много добре са знаели за какво става дума. <b>Кметът си е мълчал, мълчали са хората от Общинския съвет</b>" - не само управляващите, но и опозицията, мълчал е областният управител - тя е тази (б.р. Ирена Соколова), която всяка година трябва да подготвя доклад за състоянието на язовира, но прекият виновник са ВиК", заяви Манева.</p>
      <p>Тя не очаква, че ще има конкретен виновник за водната криза, която засяга над 60 000 души. Сегашната ситуацията няма да повтори водния режим в града през 1993 г., когато перничани са ползвали ресурса по график цели две години.</p>
      <p>"Синоптиците вещаят снежна зима, аз съм сигурна, че в района на Перник има и други водоизточници, просто трябва да се намери решение как да се използват", допълни тя. </p>
      <p>Припомняме, на 7 ноември беше <a href="https://news.bg/regions/obyaviha-voden-rezhim-v-tsyala-pernishka-oblast.html">обявено, че ще има воден режим в цяла Пернишка област. </a>Преди това новоизбраният кмет Станислав Владимиров заяви, че <a href="https://news.bg/regions/nekompetentno-upravlenie-na-vik-prichinata-za-vodniya-rezhim-v-pernik.html">причината за водния режим е некомпетентното управление на ВиК-Перник</a>.</p>
      <p>На 14 ноември Владимиров заяви, че <a href="https://news.bg/regions/cherveni-lampi-za-voden-rezhim-v-pernik-sveteli-oshte-ot-nachaloto-na-2019-g.html">червени лампи за воден режим</a> в града светели още от началото на годината.</p>
      <p>От 18 ноември 2019 г. започна <a href="https://news.bg/regions/opasnost-ot-voden-rezhim-grozi-pernik.html">воден режим</a> в региона. Той обхваща Перник и Батановци. Обхванати от водния режим са селата Голямо Бучино, Люлин, Дивотино, Мещица, Витановци, Ярджиловци, Богданов дол, Черна гора и Лесковец. Водният <a href="https://news.bg/regions/vodniyat-rezhim-v-pernik-zasyaga-okolo-60-000-dushi.html">режим засяг</a>а около 60 000 души.</p>
      <p>Същият ден - 18 ноември, кметът Станислав <a href="https://news.bg/regions/kmetat-na-pernik-sezira-prokuraturata-zaradi-vodnata-kriza.html">Владимиров сезира прокуратурата</a>. Очакванията му са прокуратурата да влезе във ВиК и да прегледа всички действия. Според него <a href="https://news.bg/politics/kmetat-na-pernik-vodniyat-rezhim-ne-se-spazva.html">продължаващото разхищение на вода</a> ще изчерпи и малкото останало количество от безценния ресурс.</p>
      <p>След като на 22 ноември <a href="https://news.bg/regions/pernichani-shturmuvaha-sgradata-na-vik-zaradi-vodniya-rezhim.html">перничани щурмуваха сградата на ВиК заради водния режим.</a> Малко по-късно беше <a href="https://news.bg/crime/uvolniha-shefa-na-vik-pernik.html">освободен от длъжност шефа на ВиК-Перник.</a></p>
      <p>След това стана ясно, че язовир "Долна Диканя" не може да се използва за Перник, защото<a href="https://news.bg/regions/otkriha-salmonela-v-yazovir-dolna-dikanya-vodata-mu-ne-stava-za-pernik.html"> водата е заразена със салмонела.</a></p>
      <p>Преди дни новият кмет Станислав Владимиров върна за <a href="https://news.bg/politics/kmetat-na-pernik-vrashta-za-prerazglezhdane-vodniya-rezhim.html">преразглеждане предложения от ВиК график за воден режим.</a></p>
    </article>
  </body>
</html>