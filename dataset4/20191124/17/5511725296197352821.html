<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/rigas_dinamo/news/ankipans-galvenais-ka-izcinijam-divus-punktus.d?id=51664081"/>
    <meta property="og:site_name" content="DELFI"/>
    <meta property="article:published_time" content="2019-11-24T17:23:52+00:00"/>
    <meta property="og:title" content="Ankipāns: galvenais, ka izcīnījām divus punktus "/>
    <meta property="og:description" content="Kontinentālās hokeja līgas (KHL) komandas Rīgas &quot;Dinamo&quot; galvenais treneris Ģirts Ankipāns ir gandarīts, ka rīdzinieki svētdien izcīnīja divus punktus."/>
  </head>
  <body>
    <article>
      <h1>Ankipāns: galvenais, ka izcīnījām divus punktus </h1>
      <address><time datetime="2019-11-24T17:23:52+00:00">24 Nov 2019, 17:23</time> by <a rel="author">LETA</a></address>
      <p>
        <b><a href="https://www.delfi.lv/temas/kontinentala-hokeja-liga-khl">Kontinentālās hokeja līgas</a> (<a href="https://www.delfi.lv/temas/khl">KHL</a>) komandas Rīgas "<a href="https://www.delfi.lv/temas/rigas-dinamo">Dinamo</a>" galvenais treneris <a href="https://www.delfi.lv/temas/girts-ankipans">Ģirts Ankipāns</a> ir gandarīts, ka rīdzinieki svētdien izcīnīja divus punktus.</b>
      </p>
      <p>Jau vēstīts, ka "Dinamo" svētdien viesos ar 3:2 (1:1, 1:1, 0:0, 1:0) pagarinājumā pārspēja "Soči" vienību, pārtraucot trīs zaudējumu sēriju.</p>
      <p>Divus vārtus, tajā skaitā uzvaru nesošos, "Dinamo" labā guva Kārters Eštons, bet vienu reizi izcēlās Uvis Balinskis.</p>
      <p>"Pats galvenais, ka šodien izcīnījām divus punktus. Bija līdzvērtīga spēle, kuru līdz beigām izturējām. Pretinieks beigās izdarīja lielu spiedienu. Bija lieliska atmosfēra arēnā, paldies skatītājiem," teica Ankipāns.</p>
      <p>Traumas dēļ maču nepabeidza Ņikita Setdikovs.</p>
      <p>"Viņam ripa trāpīja pa seju, neizskatījās labi," teica Ankipāns.</p>
      <p>Tikmēr pretinieku galvenais treneris Aleksandrs Andrijevskis nebija apmierināts ar Soču hokejistu spēles disciplīnu.</p>
      <p>"Gribējām līdzjutējiem sarūpēt uzvaru, tomēr nesanāca. Paši sev sagādājām problēmas un ielaidām divus nevajadzīgus vārtus. Vairāk vai mazāk bija līdzīga spēle, bet trešajā periodā mums bija neliels pārsvars, par ko gan punktus nedod. "Dinamo" trešajā periodā labi turējās. Diemžēl pagarinājumā pieļāvām kļūdu, kā rezultātā ielaidām vārtus. Šobrīd lielākā problēma ir tā, ka nespējam iemest vārtus," secināja Andrijevskis.</p>
      <p>Savukārt uzvaras vārtu autors Eštons pauda gandarījumu par izcīnīto uzvaru.</p>
      <p>"Šī bija ļoti svarīga komandas uzvara. Mēs spējām atspēlēties un panākt sev vēlamo rezultātu. Strādāja vairākums, kas ir labi. Un, protams, arī vārtsargs mūs pavilka," klubs citē Eštona teikto. "Papildlaikā Dārziņš labi turēja ripu, ieejot zonā lielā ātrumā. Es gāju uz vārtiem, zinot, ka Lauris metīs pa vārtiem. Cīnījos vārtu priekšā un iebakstīju ripu."</p>
      <p>Otrdien rīdzinieki aizvadīs pēdējo jeb trešo šī izbraukuma spēli pret Čerepovecas "Severstaļ", bet novembra pēdējā dienā mājās paredzēta spēle pret spēcīgo Sanktpēterburgas SKA.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas "Dinamo", Čerepovecas "Severstaļ" un "Soči", šobrīd ar 25 punktiem 32 spēlē ieņemot desmito vietu konferencē. Savukārt "Soči" ar 28 punktiem 31 cīņā ir pozīciju augstāk.</p>
      <related>
        <h4>Lasi vēl</h4>
        <a href="https://www.delfi.lv/sports/news/rigas_dinamo/news/rigas-dinamo-izbraukuma-pieveic-sev-neerto-soci-vienibu.d?id=51663837"/>
        <a href="https://www.delfi.lv/sports/news/rigas_dinamo/news/rigas-dinamo-sezonas-pirmo-pusi-nosledz-ar-zaudejumu-izbraukuma-vitjazj.d?id=51662457"/>
        <a href="https://www.delfi.lv/sports/news/rigas_dinamo/news/ankipans-atri-ielaistie-varti-mus-salauza-un-nespejam-atguties.d?id=51662813"/>
      </related>
    </article>
  </body>
</html>