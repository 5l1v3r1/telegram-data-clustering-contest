<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359829-miljardieris-maikls-blumbergs-posas-klut-par-nakamo-asv-prezidentu"/>
    <meta property="og:site_name" content="Jauns.lv"/>
    <meta property="article:published_time" content="2019-11-24T17:06:00+00:00"/>
    <meta property="og:title" content="Miljardieris Maikls Blūmbergs pošas kļūt par nākamo ASV prezidentu"/>
    <meta property="og:description" content="Bijušais Ņujorkas mērs miljardieris Maikls Blūmbergs svētdien paziņoja, ka pretendēs uz iespēju kļūt par demokrātu kandidātu nākamgad gaidāmajās ASV prezidenta vēlēšanās."/>
  </head>
  <body>
    <article>
      <h1>Miljardieris Maikls Blūmbergs pošas kļūt par nākamo ASV prezidentu</h1>
      <address><time datetime="2019-11-24T17:06:00+00:00">24 Nov 2019, 17:06</time> by <a rel="author">Jauns.lv / LETA</a></address>
      <p>
        <b>Bijušais Ņujorkas mērs miljardieris Maikls Blūmbergs svētdien paziņoja, ka pretendēs uz iespēju kļūt par demokrātu kandidātu nākamgad gaidāmajās ASV prezidenta vēlēšanās.</b>
      </p>
      <p>"Mēs nevaram atļauties vēl četrus gadus ar prezidenta [Donalda] Trampa bezatbildīgo un neētisko rīcību," Blūmbergs paziņoja savas kampaņas mājaslapā.</p>
      <p>"Ja viņš iegūs vēl vienu amata termiņu, mēs varam arī nekad neatgūties no nodarītajiem postījumiem," viņš piebildis, uzsverot, ka Tramps "rada eksistenciālus draudus mūsu valstij un mūsu vērtībām".</p>
      <p>Miljardieris plāno atteikties no ziedojumiem savai politiskajai kampaņai un pats to finansēt.</p>
      <p>Par kandidēšanu uz demokrātu nomināciju Blūmbergs paziņojis laikā, kad divi no demokrātu līderiem - senatori Elizabete Vorena un Bērnijs Sanderss - asi kritizē miljardierus un sola noteikt jaunus nodokļus ļoti bagātajiem ASV iedzīvotājiem.</p>
      <p>Pašlaik par demokrātu nomināciju ASV prezidenta vēlēšanām cīnās 17 kandidāti.</p>
      <p>77 gadus vecais Blūmbergs ir 1981.gadā dibinātās finanšu ziņu aģentūras "Bloombeerg" dibinātājs, un viņa īpašums ievērojami pārsniedz Trampa bagātību, kuras apjoms saskaņā ar ASV biznesa žurnāla "Forbes" aplēsēm sasniedz 4,5 miljardus dolāru, šogada padarot viņu par astoto bagātāko cilvēku ASV.</p>
      <p>Blūmbergs tiek uzskatīts par pragmatiķi. Viņš par republikāni kļuva 2001.gadā, bet pirms tam pārstāvēja Demokrātu partiju. 2007.gadā viņš kļuva par neatkarīgo.</p>
      <p>2002.-2013.gadā Blumbergs bija Ņujorkas mērs, izpelnoties kritiku, ka padarījis pilsētu par labvēlīgu vidi turīgajiem un tūristiem, bet apgrūtinot dzīvošanu pilsētā strādnieku šķirai.</p>
      <p>Tāpat viņš tiek kritizēts par atbalstu policijas praksei apturēt melnādainus un latīņamerikāņu izcelsmes cilvēkus pārbaudēm bez jebkāda aizdomu pamata. Lai gan tiesa atzina, ka šāda rīcība neatbilst konstitūcijai, Blūmbergs nav mainījis savu atbalstu šādai rīcībai.</p>
    </article>
  </body>
</html>