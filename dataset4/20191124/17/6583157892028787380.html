<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/strazacy-przygotuja-paczki-dla-malych-pacjentow-ze-szpitala-trwa-zbiorka-zabawek/"/>
    <meta property="og:site_name" content="lublin112.pl"/>
    <meta property="article:published_time" content="2019-11-24T17:28:00+00:00"/>
    <meta property="og:title" content="Strażacy przygotują paczki dla małych pacjentów ze szpitala. Trwa zbiórka zabawek"/>
    <meta property="og:description" content="W kilku miejscach w naszym regionie trwa zbiórka zabawek i artykułów szkolnych, które zostaną przekazane w formie prezentów małym pacjentom szpitala. Akcja prowadzona jest do 6 grudnia a 14 grudnia wszystko trafi do dzieci."/>
  </head>
  <body>
    <article>
      <h1>Strażacy przygotują paczki dla małych pacjentów ze szpitala. Trwa zbiórka zabawek</h1>
      <address>
        <time datetime="2019-11-24T17:28:00+00:00">24 Nov 2019, 17:28</time>
      </address>
      <p>
        <b>W kilku miejscach w naszym regionie trwa zbiórka zabawek i artykułów szkolnych, które zostaną przekazane w formie prezentów małym pacjentom szpitala. Akcja prowadzona jest do 6 grudnia a 14 grudnia wszystko trafi do dzieci.</b>
      </p>
      <p>Trwa III edycja ogólnopolskiej akcji „Paczka dla dzieciaka na święta od strażaka”. Jest ona realizowana przez druhów z jednostek Ochotniczej Straży Pożarnej, strażaków Państwowej Straży Pożarnej jak również wolontariuszy z całego kraju. Wszystkich łączy jedno – chęć niesienia pomocy chorym dzieciom. Co ważne, do akcji może przyłączyć się każdy. Chodzi o ofiarowanie rzeczy, które później w formie prezentów zostaną przekazane małym pacjentom szpitali dziecięcych.</p>
      <p>Do działań włączyli się strażacy z jednostki OSP w Rykach, którzy do piątku 6 grudnia, w środy, czwartki i piątki, w godzinach od 17:00 do 19:00 prowadzić będą zbiórkę zabawek, artykułów szkolnych, książek, gier planszowych, kredek, kolorowanek i gadżetów, które umilą dzieciom pobyt w szpitalu. Co ważne, wszystkie te rzeczy muszą być nowe, to ze względu na miejsce, do którego trafią. Prezenty bowiem zostaną przekazane głównie małym pacjentom Oddziału Onkologicznego Szpitala Klinicznego w Lublinie. Organizatorzy proszą o nieprzekazywanie maskotek.</p>
      <p>Do akcji włączyli się również m.in.: Wójt Gminy Serniki, RCEZ Lubartów, OSP Dys, OSP Jakubowice i OSP Brzostówka. Strażacy z Dysa zbiórkę prowadzą we wtorki i czwartki od 18:00 do 19:00 zaś w Urzędzie Gminy w Sernikach punkt zbiórki zorganizowano w pokoju nr 14 na II piętrze. Zabawki można też dostarczać do 06 grudnia do Regionalnego Centrum Edukacji Zawodowej w Lubartowie codziennie w godzinach od 7.30 do 18.00. Wszystkie osoby i organizacje chcące wesprzeć zbiórkę mogą się kontaktować mailowo pod adresem: kisieweicz@poczta.onet.pl.</p>
      <figure>
        <img src="https://www.lublin112.pl/wp-content/uploads/2019/11/144-5-1280x908.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/145.png"/>
      </figure>
      <figure>
        <img src="https://www.lublin112.pl/wp-content/uploads/2019/11/146-4.jpg"/>
      </figure>
      <p>(fot. materiały organizatora)</p>
    </article>
  </body>
</html>