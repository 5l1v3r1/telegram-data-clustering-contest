<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-fpis-pour-rs-17722-crore-into-indian-markets-in-nov-so-far-2866379.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-24T17:05:23+00:00"/>
    <meta property="og:title" content="FPI ने भारतीय बाजारों में अबतक 17,722 करोड़ रुपए लगाए"/>
    <meta property="og:description" content="विदेशी पोर्टफोलियो निवेशकों (एफपीआई) ने नवंबर महीने में भारतीय बाजारों में अबतक 17,722 करोड़ रुपये की पूंजी लगायी है। उत्साहजनक घरेलू और अंतरराष्ट्रीय संकेतकों को देखते हुए एफपीआई ने ये पूंजी डाली।..."/>
  </head>
  <body>
    <article>
      <h1>FPI ने भारतीय बाजारों में अबतक 17,722 करोड़ रुपए लगाए</h1>
      <address><time datetime="2019-11-24T17:05:23+00:00">24 Nov 2019, 17:05</time> by <a rel="author">भाषा,नई दिल्ली</a></address>
      <p>विदेशी पोर्टफोलियो निवेशकों (एफपीआई) ने नवंबर महीने में भारतीय बाजारों में अबतक 17,722 करोड़ रुपये की पूंजी लगायी है। उत्साहजनक घरेलू और अंतरराष्ट्रीय संकेतकों को देखते हुए एफपीआई ने ये पूंजी डाली। डिपोजिटरी के आंकड़े के अनुसार विदेशी निवेशकों ने एक नवंबर से 22 नवंबर के दौरान शेयरों में 17,547.55 करोड़ रुपये का निवेश किया जबकि 175.27 करोड़ रुपये का निवेश बांड में किया गया। इस प्रकार एफपीआई ने कुल 17,722.82 करोड़ रुपये के निवेश किये।</p>
      <p>इससे पहले, अक्टूबर और सितंबर में भी एफपीआई शुद्ध लिवाल रहे। उन्होंने अक्टूबर में 16,464.6 करोड़ रुपये जबकि 6,557.8 करोड़ रुपये सितंबर में घरेलू पूंजी बाजार (शेयर और बांड) में लगाये। हालांकि कुछ विशेषज्ञों के अनुसार एफपीआई अभी भी बाजारों में अपना निवेश बढ़ाने को लेकर चिंतित हैं।</p>
      <p>सैमको सिक्युरिटीज के शोध प्रमुख उमेश मेहता ने कहा, ''उच्च मूल्यांकन और निफ्टी के रिकार्ड स्तर के आसपास होने के बीच भारत को लेकर एफपीआई अपेक्षाकृत सतर्क हैं। बड़े और छोटे / मझोले के बीच अंतर को देखते हुए सतर्कता बरत रहे हैं। उन्होंने कहा कि इसके अलावा आने वाले महीनों में जीडीपी के कमजोर आंकड़े की आशंका को देखते हुए निवेशक थोड़े झिझक रहे हैं।</p>
    </article>
  </body>
</html>