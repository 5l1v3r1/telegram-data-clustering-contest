<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/presedinta-interimara-a-boliviei-a-promulgat-legea-ce-prevede-organizarea-de-noi-alegeri_3059948.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-24T17:30:06+00:00"/>
    <meta property="og:title" content="Preşedinta interimară a Boliviei a promulgat legea ce prevede organizarea de noi alegeri"/>
    <meta property="og:description" content="Preşedinta interimară a Boliviei, Jeanine Ańez, a promulgat, duminică, legea prin care sunt convocate noi alegeri prezidenţiale şi legislative fără participarea fostului preşedinte Evo Morales, scrutine care ar trebui să liniştească ţara sud-americană und"/>
  </head>
  <body>
    <article>
      <h1>Preşedinta interimară a Boliviei a promulgat legea ce prevede organizarea de noi alegeri</h1>
      <address><time datetime="2019-11-24T17:30:06+00:00">24 Nov 2019, 17:30</time> by <a rel="author">PUBLIKA.MD</a></address>
      <p>Preşedinta interimară a Boliviei, Jeanine Ańez, a promulgat, duminică, legea prin care sunt convocate noi alegeri prezidenţiale şi legislative fără participarea fostului preşedinte Evo Morales, scrutine care ar trebui să liniştească ţara sud-americană unde violenţele s-au soldat 32 de morţi într-o lună, informează France Presse.</p>
      <p>"Am primit un mandat de a organiza alegeri proprii, corecte şi transparente. Vă garantăm că vom ajunge acolo", a spus doamna Anez după ce a semnat documentul la palatul guvernamental din La Paz, în timpul unei ceremonii difuzate la televiziunea boliviană.<br/><br/>Textul, aprobat sâmbătă de senatori şi deputaţi, anulează alegerile prezidenţiale din 20 octombrie pe care Evo Morales a susţinut că le-a câştigat, declanşând furia opoziţiei care a denunţat "frauda", scrie <a href="https://www.agerpres.ro/politica-externa/2019/11/24/presedinta-interimara-a-boliviei-a-promulgat-legea-ce-prevede-organizarea-de-noi-alegeri--408580">agerpres.ro</a><br/><br/>Evo Morales, care a candidat pentru al patrulea mandat, a demisionat şi s-a exilat în Mexic.<br/><br/>Următoarea etapă în calendar este numirea de către Parlament a celor şapte membri ai Tribunalului Electoral Suprem (TSE) care vor stabili data alegerilor.<br/><br/>După controversatul scrutin prezidenţial din 20 octombrie, mai mulţi membri ai TSE au fost arestaţi din cauza "neregulilor" constatate în timpul votului.<br/><br/>Din exilul său în Mexic, fostul preşedinte, reprezentant emblematic al stângii latino-americane, afirmă că a fost victima unei "lovituri de stat" şi denunţă "dictatura" doamnei Anez.<br/><br/>De la plecarea sa de la putere la 10 noiembrie, mii de susţinători ai săi au demonstrat în La Paz, capitala administrativă a ţării andine, şi în apropiere de Cochabamba (centru), fieful său.<br/><br/>Cel puţin 32 de persoane au murit în violenţe începând cu 20 octombrie.</p>
    </article>
  </body>
</html>