<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/tories-manifest-foljer-johnsons-brexitlinje/"/>
    <meta property="og:site_name" content="HBL"/>
    <meta property="article:published_time" content="2019-11-24T17:32:00+00:00"/>
    <meta property="og:title" content="Tories manifest följer Johnsons brexitlinje"/>
    <meta property="og:description" content="Konservativa partiet lovar att få brexit gjort i sitt valmanifest inför det stundande valet. Premiärminister Boris Johnson hoppas att det ska leda till en &quot;flodvåg&quot; av investeringar i landet."/>
  </head>
  <body>
    <article>
      <h1>Tories manifest följer Johnsons brexitlinje</h1>
      <h2>Konservativa partiet lovar att få brexit gjort i sitt valmanifest inför det stundande valet. Premiärminister Boris Johnson hoppas att det ska leda till en "flodvåg" av investeringar i landet.</h2>
      <address><time datetime="2019-11-24T17:32:00+00:00">24 Nov 2019, 17:32</time> by <a rel="author">TT-AFP</a></address>
      <p>Konservativa partiet i Storbritannien kommer inte att förlänga implementeringen för utträdet från EU bortom december 2020. Det lovar partiet i sitt manifest inför valet den 12 december, helt i linje med <b>Boris Johnsons</b> tidigare löften om att "få brexit gjort".</p>
      <p>"Vi kommer att förhandla fram ett handelsavtal nästa år – ett som kommer att stärka vår union", står det i manifestet som presenterades vid ett valmöte i Telford.</p>
      <p>"Det enda sättet att leverera brexit är med en konservativ majoritet i parlamentet."</p>
      <p>Att lämna EU kommer att ge tillförsikt till både företag och väljare, enligt Johnson.</p>
      <p>– Få brexit gjort och vi kommer att se en uppdämd flodvåg av investeringar in i landet. Få brexit gjort så kan vi fokusera våra hjärtan och hjärnor på det som är viktigt för det brittiska folket, sade han när manifestet presenterades vid ett valmöte i Telford.</p>
      <p>Partiet har fått ett uppsving i opinionen sedan Johnson ersatte <b>Theresa May </b>som premiärminister för fyra månader sedan. Men trots att hans parti leder stort enligt opinionsmätningarna är utgången osäker. Många bedömare menar att man ska vara försiktig med prognoserna, då May också hade en klar ledning inför valet 2017. Då tappade partiet 13 mandat medan Labour gick bättre än väntat.</p>
    </article>
  </body>
</html>