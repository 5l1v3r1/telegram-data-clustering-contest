<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/dodik-dogovor-predsednistva-ne-znaci-aktivaciju-akcionog-plana-za-clanstvo-u-nato/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T17:15:24+00:00"/>
    <meta property="og:title" content="Dodik: Dogovor predsedništva ne znači aktivaciju Akcionog plana za članstvo u NATO"/>
    <meta property="og:description" content=" Član Predsedništva Bosne i Hercegovine Milorad Dodik, izjavio je na konferenciji za novinare u Banjaluci, da dogovor koji je postiglo Predsedništvo Bosne i Hercegovine ne znači aktivaciju Akcionog plana za članstvo (MAP) i da se o ovom dokumentu može razgovarati tek nakon što bude formirano novo Veće ministara, objavila je Radio Slobodna Evropa."/>
  </head>
  <body>
    <article>
      <h1>Dodik: Dogovor predsedništva ne znači aktivaciju Akcionog plana za članstvo u NATO</h1>
      <address><time datetime="2019-11-24T17:15:24+00:00">24 Nov 2019, 17:15</time> by <a rel="author">Beta</a></address>
      <p>
        <b> Član Predsedništva Bosne i Hercegovine Milorad Dodik, izjavio je na konferenciji za novinare u Banjaluci, da dogovor koji je postiglo Predsedništvo Bosne i Hercegovine ne znači aktivaciju Akcionog plana za članstvo (MAP) i da se o ovom dokumentu može razgovarati tek nakon što bude formirano novo Veće ministara, objavila je Radio Slobodna Evropa.</b>
      </p>
      <p>„Mi smo se dogovorili da sa koalicionim partnerima pripremimo kompletnu informaciju u vezi sa sistemom odbrane, i da o tome obavestimo Narodnu skupštinu. Taj dokument nije aktivan, aktivira se od trenutka kad se izabere Savet ministara i tek onda možemo razgovarati o njemu. Zahvalan sam partnerima iz bošnjačke političke elite, koji su i pre ovog dokumenta ukazali na to da ako nema volje Srba, neće biti ni članstva“, rekao je Milorad Dodik.</p>
      <p>Slobodna Evropa je potsetila da je Predsedništvo Bosne i Hercegovine imenovalo u utorak Zorana Tegeltiju za mandatara novog saziva Veća ministara BiH.</p>
      <p>Kako je rečeno u Predsedništvu BiH, doneli su, na posebnoj sednici, i odluku o prihvatanju dokumenta Program reformi BiH, koji treba da bude poslat u Brisel, u NATO.</p>
      <p>Na pitanje da li je Program reformi isto što i Godišnji nacionalni program (ANP) koji je uslov da bi NATO odobrio aktivaciju Akcionog plana za članstvo (MAP), član Predsedništva Šefik Džaferović odgovorio je da „ovaj dokument podržava NATO savez“.</p>
      <p>„Mi smo, u protekla dva meseca u Predsedništvu radili naporno sa našim prijateljima iz sveta i NATO savezom i došli smo do dokumenta koji omogućava nastavak našeg odnosa i saradnje sa NATO savezom. Za mene je najvažnije da je taj dokument u skladu sa principom vladavine prava“, istakao je Džaferović.</p>
      <p>Nekadašnji ministar spoljnih poslova Bosne i Hercegovine Zlatko Lagumdžija odgovarajući na novinarska pitanja u vezi s dogovorom u Predsedništvu BiH i odnosa sa NATO-om, kazao je kako u Programu reformi BIH koji je rezultat dogovora nema sintagme ANP (Godišnji nacionalni program), ali da ima onoga što je njegov sadržaj.</p>
      <p>„Taj dokument je po obimu duži nego isti takav dokument koji se zvao ANP Crne Gore i Severne Makedonije zajedno, i u tom dokumentu postoji svih pet poglavlja koji čine sadržaj ANP-a“, kazao je Lagumžija na sesiji Asocijacije nezavisnih intelektualaca „Krug 99“ na kojoj je govorio kao uvodničar o temi „Bosna i Hercegovina pred izazovima globalnih i regionalnih interesa“.</p>
      <p>On je konstatovao kako dokument koji je rezultat dogovora po formi nije, ali po sadržini jeste ANP.</p>
      <p>Lagumdžija smatra da bi bilo značajno kada bi vrh države BiH napravio sastanak bez, kako je rekao, „stranog faktora“, gde bi lideri zapadnog Balkana razgovarali o tome „hoće li, ili neće da idemo napred, jer u meri u kojoj ne bude dogovora u regionu, ceo region će ‘kliziti’ nazad i nijedna zemlja neće biti pobednik“.</p>
      <h3>Povezani tekstovi:</h3>
    </article>
  </body>
</html>