<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/knjizevnost/Promovisane-dvije-knjige-vazne-za-srpsku-kulturu/570257?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T17:02:00+00:00"/>
    <meta property="og:title" content="Promovisane dvije knjige važne za srpsku kulturu"/>
    <meta property="og:description" content="TREBINJE - Dvije knjige, važne za srpsku kulturu, predstavljene su u subotu veče u Muzeju Hercegovine, a riječ je o djelu &quot;Srpsko blago u Beču i Vukova prodaja srpskih relikvija&quot; autora Petra Milatovića Ostroškog i fototipskom izdanju priređivača Veljka Topalovića."/>
  </head>
  <body>
    <article>
      <h1>Promovisane dvije knjige važne za srpsku kulturu</h1>
      <address><time datetime="2019-11-24T17:02:00+00:00">24 Nov 2019, 17:02</time> by <a rel="author">Vesna Duka</a></address>
      <p>TREBINJE - Dvije knjige, važne za srpsku kulturu, predstavljene su u subotu veče u Muzeju Hercegovine, a riječ je o djelu "Srpsko blago u Beču i Vukova prodaja srpskih relikvija" autora Petra Milatovića Ostroškog i fototipskom izdanju priređivača Veljka Topalovića.</p>
      <p>Milatović je u svom djelu hronološki opisao i sistematizovao 159 srpskih srednjovjekovnih rukopisa, nastalih od 10. vijeka, kojih većinu ne posjeduju ni Srbija, ni Crna Gora, niti Republika Srpska, već se one, budući da su ranije ili opljačkane ili prodate, nalaze po austrijskim bibliotekama.</p>
      <p>Knjiga je podijeljena u četiri dijela, gdje je u prvom obuhvaćena bečka kupoprodaja srpskih srednjovjekovnih rukopisa, drugi obuhvata 159 rukopisa s ilustracijama u boji, treći sadrži obrađene srpske knjige štampane u Beču, a četvrti opisuje četiri štamparije koje su štampale ćirilične knjige u Beču.</p>
      <p>"Trudio sam se da zaokružim sve ono vrijedno srpsko što se moglo naći u Beču, pa sam dolazio do originalnih izdanja do kojih nisu dolazili ni u bivšoj Jugoslaviji", pojasnio je na promociji Milatović, koji je inače član Udruženja književnika Srbije, Udruženja književnika Crne Gore, redovan član Matice srpske, austrijskog Udruženja pisaca i autor je preko 40 knjiga na srpskom i njemačkom jeziku.</p>
      <p>Druga knjiga koja je predstavljena je fototipsko izdanje "Miroslavljevog jevanđelja", o kojoj je govorio sam priređivač Veljko Topalović.</p>
      <p>Podsjetivši da je ovaj najstariji sačuvani srpski ćirilični rukopis pisan u posljednjoj četvrtini 12. vijeka, za vrijeme humskog kneza Miroslava, starijeg brata Simeona Nemanjića, Topalović je napomenuo da je ovo djelo od 2005. godine stavljeno u UNESKO registar svjetske dokumentarne baštine, među 120 najvrednijih sačuvanih pokretnih dobara u istoriji, pod nazivom "Pamćenje sveta".</p>
      <p>"On je, u stvari, od nastanka imao status srpske relikvije, ali ima i ogroman značaj u evropskoj rukopisnoj tradiciji, što je za mene bilo veliki izazov da se ispod ovog fototipskog  izdanja potpišem kao priređivač", kazao je na promociji Topalović.</p>
    </article>
  </body>
</html>