<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914973"/>
    <meta property="og:site_name" content="Dnevnik"/>
    <meta property="article:published_time" content="2019-11-24T17:05:00+00:00"/>
    <meta property="og:title" content="Šarec ob obletnici NSKS: Vsi smo del enega naroda"/>
    <meta property="og:description" content="V Pliberku na avstrijskem Koroškem se je danes odvila prireditev ob 70. obletnici ustanovitve Narodnega sveta koroških Slovencev (NSKS). Zbrane je nagovoril premier Marjan Šarec, ki je spomnil, da tam živeči Slovenci niso gostje, ampak smo vsi del enega naroda, ki ga je v preteklosti ločevala meja, danes pa smo združeni v Evropski uniji."/>
  </head>
  <body>
    <article>
      <h1>Šarec ob obletnici NSKS: Vsi smo del enega naroda</h1>
      <address><time datetime="2019-11-24T17:05:00+00:00">24 Nov 2019, 17:05</time> by <a rel="author">STA</a></address>
      <p>
        <b>V Pliberku na avstrijskem Koroškem se je danes odvila prireditev ob 70. obletnici ustanovitve Narodnega sveta koroških Slovencev (NSKS). Zbrane je nagovoril premier Marjan Šarec, ki je spomnil, da tam živeči Slovenci niso gostje, ampak smo vsi del enega naroda, ki ga je v preteklosti ločevala meja, danes pa smo združeni v Evropski uniji.</b>
      </p>
      <p>Kot je navedel predsednik vlade, »smo vsi del enega naroda, ki so ga v preteklosti ločevali meja, zgodovina ter takšni in drugačni dogodki. Vendar smo danes simbolno in dejansko združeni v Evropski uniji.« Ko je Slovenija vstopila v družino narodov EU, je bilo to pomembno tudi za Slovence na obeh straneh meje, so premierjeve besede povzeli v vladnem uradu za komuniciranje (Ukom).</p>
      <p>Na prireditvi v kulturnem domu v Pliberku, ki je potekala v spomin na ustanovitev NSKS, katerega vloga vsa ta leta je ohranjati in negovati slovensko identiteto, jezik, kulturo in dediščino v Avstriji, je premier omenil številna prizadevanja naših prednikov, ki so se trudili za ohranitev slovenskega jezika in za to, da bi bila slovenska duša in srce vedno priznana, skrivanje pripadnosti pa ne bi bilo potrebno.</p>
      <p>Spomnil je tudi na dogodke, ki niso bili naklonjeni slovenskemu narodu, a je tudi te preživel. »Nikoli nismo želeli tujega, vedno smo si želeli živeti kot dobri sosedje in to se nam je tudi obrestovalo, saj smo končno dobili svojo državo. Danes je Slovenija samostojna, vendar ne sme nikoli pozabiti na Slovenke in Slovence onkraj meja,« je povedal predsednik vlade.</p>
      <p>Ob koncu je Šarec poudaril pomembnost povezovanja slovenskih organizacij onkraj meja, "saj bomo lahko le tako nastopali enotno, enotno zastopali svoja stališča in bomo uspešni, čeprav se naši pogledi včasih razlikujejo. To je naloga vseh. Tako nas v matični domovini kakor tudi vas na tej strani meje". Zbranim je premier iskreno čestital ob jubileju z željo, da jim nikoli ne bi zmanjkalo poguma in volje za delo in da se nikoli ne bi počutili pozabljene od matične domovine, so še zapisali v Ukomu.</p>
      <p>Narodni svet koroških Slovencev (NSKS) je bil ustanovljen 28. junija leta 1949. Pred tem je bilo edino politično predstavništvo med koroškimi Slovenci Pokrajinski odbor Osvobodilne fronte (OF) za Slovensko Koroško. Glavni vzrok za ustanovitev NSKS je bilo nezadovoljstvo nad monopolnim idejnim in taktičnim odločanjem Pokrajinskega odbora OF za Slovensko Koroško, je objavljeno na spletni strani NSKS.</p>
      <p>Trenutno NSKS vodi Valentin Inzko, ki si želi, da bi NSKS v prihodnosti postal bolj kreativen in se na novo pozicioniral, tudi z novimi prijemi. »Potrebujemo nove ideja za nove čase,« je za slovensko uredništvo ORF dejal Inzko. Najvišje telo odločanja v NSKS je Zbor narodnih predstavnikov, ki ga sestavlja 48 neposredno izvoljenih poslancev in poslank s celotnega dvojezičnega ozemlja.</p>
      <p>NSKS se zavzema za pravice narodne skupnosti na osnovi mednarodnih in meddržavnih pogodb, konvencij, načel in priporočil o varstvu človekovih pravic, še zlasti pa na osnovi avstrijske državne pogodbe iz leta 1955. Ob 70. obletnici ustanovitve je NSKS izdal zbornik z naslovom Usoda je koroškim Slovencem zopet dana njim samim v roke.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042894031/kronika/hrvat-obsojen-na-18-mesecev-zapora-zaradi-nacisticnega-pozdrava-v-pliberku"/>
        <a href="https://www.dnevnik.si/1042885619/svet/v-pliberku-v-soboto-protestno-zborovanje-za-prepoved-ustaskih-zborovanj"/>
      </related>
    </article>
  </body>
</html>