<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301878/%D8%A7%D9%88%D9%84%DB%8C%D9%86-%DB%B3-%D8%A7%D9%85%D8%AA%DB%8C%D8%A7%D8%B2%DB%8C-%DA%A9%D9%87-%D9%85%D9%86%D8%B5%D9%88%D8%B1%DB%8C%D8%A7%D9%86-%D9%82%D9%88%D9%84-%D8%AF%D8%A7%D8%AF-%D8%AB%D8%A8%D8%AA-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-24T17:35:16+00:00"/>
    <meta property="og:title" content="اولین ۳ امتیازی که منصوریان قول داد ثبت شد"/>
    <meta property="og:description" content="ایسنا/اصفهان دیدار دو تیم فوتبال ذوب‌آهن اصفهان و فولاد خوزستان عصر امروز و از ساعت ۱۷:۳۰ در ورزشگاه فولادشهر برگزار شد که با برتری ذوب آهن به پایان رسید."/>
  </head>
  <body>
    <article>
      <h1>اولین ۳ امتیازی که منصوریان قول داد ثبت شد</h1>
      <address><time datetime="2019-11-24T17:35:16+00:00">24 Nov 2019, 17:35</time> by <a rel="author">الهه مولادوست</a></address>
      <p>ایسنا/اصفهان دیدار دو تیم فوتبال ذوب‌آهن اصفهان و فولاد خوزستان عصر امروز و از ساعت ۱۷:۳۰ در ورزشگاه فولادشهر برگزار شد که با برتری ذوب آهن به پایان رسید.</p>
      <p> دیدار دو تیم فوتبال ذوب‌آهن اصفهان و فولاد خوزستان عصر امروز و از ساعت ۱۷:۳۰ در ورزشگاه فولادشهر برگزار شد که در پایان شاگردان منصوریان با نتیجه یک بر صفر پیروز این دیدار شدند.</p>
      <p>به گزارش ایسنا، منصوریان این بازی را با ترکیب جدید معراج اسماعیلی، محمد نژادمهدی، وحید محمدزاده، هادی محمدی، حمید بوحمدان، دانیال اسماعیلی‌فر، قاسم حدادی‌فر، علی‌رضا منظمی، مسعود ابراهیم‌زاده، ارسلان مطهری و مهدی مهدی‌پور آغاز کرد.</p>
      <p>در آن سوی میدان شهاب گردان، ایوب والی، موسی کولیبالی، وحید حیدریه، صالح حردانی، وحید نامداری، میثم دورقی، محمد قاسمی‌نژاد، احمد عبدالله‌زاده، روح‌الله سیف‌اللهی و لوسیانو پریرا برای فولاد به میدان رفتند.  </p>
      <p>قضاوت این دیدار بر عهده محمدحسین زاهدی‌فر به همراه آرمان اسعدی و جلیل شعرانی بود.</p>
      <p>بازی از کیفیت چندانی برخوردار نبود و دو تیم به محک یکدیگر و سعی بر باز کردن خطوط دفاعی یکدیگر داشتند.  </p>
      <p>در دقیقه ۳۸ بالاخره اولین موقعیت حساس این دیدار به وجود آمد و امیرارسلان مطهری از پشت محوطه جریمه شوتی را روانه دروازه گردان کرد که این توپ با فاصله کمی از کنار تیر عمودی دروازه به اوت رفت.</p>
      <p>منصوریان که هفته گذشته در این تیم پس از گذشت جلسه‌ای چهارساعته در سمت خود ابقا شده بود به دنبال پیروزی در این بازی بود تا به روند ناکام خود پایان دهد.  </p>
      <p>او از کنار زمین با واکنش‌های بسیاری نکاتی را به بازیکنان خود گوشزد می‌کرد تا در بالاخره در ۴۳ دومین موقعیت حساس این بازی و ذوب‌آهن بر روی ارسال بلند حمید بوحمدان از میانه زمین به وجود بیاید.</p>
      <p>بوحمدان با این ارسال علیرضا منظمی را در موقعیتی تک به تک با گردان قرارداد تا او با یک شوت دقیق دروازه فولاد را باز کند.</p>
      <p>نیمه نخست این دیدار با همین گل و نتیجه یک بر صفر به سود یاران منصوریان به پایان رسید.</p>
      <p>نکونام که نمی‌خواست اصفهان را بدون امتیاز ترک کند، ابتدای نیمه دوم حسن بیت سعید را به میدان آورد تا بار هجومی خود را کمی بیشتر از نیمه نخست کرده باشد.  </p>
      <p>دقیقه ۴۹ فولاد خوزستان صاحب یک ضربه کرنر شد تا با ارسال بر روی دروازه احمد عبدالله زاده با یک ضربه سر دروازه معراج اسماعیلی را تهدید کند.  </p>
      <p>بازی در ادامه موقعیت حساسی را به همراه نداشت و بازی اکثرا در میانه میدان دنبال می‌شد.  </p>
      <p>دقیقه ۷۰ ارسلان مطهری از پشت محوطه جریمه شوتی را به سمت دروازه فولاد زد که از کنار دروازه بیرون رفت.</p>
      <p>در دقیقه ۸۷ دانیال اسماعیلی‌فر با سانتر به سمت درخشان مهر او در موقعیت حساس قرار داد اما این بازیکن در آفساید فولاد قرار داشت.</p>
      <p>درخشان مهر توپ ارسالی را رها کرد تا گردان به فکر آفساید این بازیکن توپ را شوت کرد تا هم تیمی‌هایش بازی را مجددا آغاز کنند، اما خلعتبری با یک شوت این توپ را به سمت دروازه فرستاد که از کنار دروازه بیرون رفت.</p>
      <p>زاهدی‌فر پس از بیرون رفتن این توپ ضربه دروازه اعلام کرد تا مشخص شود آفساید درخشان ‌مهر گرفته نشده بود.  </p>
      <p>گردان به این تصمیم اعتراض شدیدی کرد که منجر به دریافت کارت زرد از داور شد.</p>
      <p>بازی در ادامه موقعیت خاصی نداشت تا ذوب‌آهن دومین برد این فصل خود را کسب کند و منصوریان هم از تعهد کسب ۱۰ امتیاز در پنج بازی که به هیئت مدیره باشگاه داده بود ۳ امتیاز آن را کسب کرده باشد.</p>
      <p>ذوب‌آهن با این پیروزی موقتا به جایگاه دوازدهم جدول صعود کرد.</p>
      <p>حواشی این دیدار به شرح زیر است:</p>
      <p>* حدود ۱۵۰ نفر هوادار از نزدیک نظاره گر این دیدار بودند.</p>
      <p>* مهدی رجب زاده بازیکن اسبق ذوب‌آهن از جایگاه ویژه به تماشای این بازی پرداخت.</p>
      <p>*حسین کعبی مربی تیم فولاد، از جایگاه ویژه ورزشگاه نظاره‌گر عملکرد بازیکنان تیمش بود.</p>
      <p>*سعید آذری مدیرعامل سابق باشگاه ذوب‌آهن و مدیرعامل کنونی فولاد خوزستان در جایگاه هواداران تیم فولاد حضور داشت و بازی تیمش را تماشا می‌کرد.</p>
      <p>در پایان بازی بازیکنان ذوب‌آهن به سمت هواداران رفتند و تشویق ایسلندی انجام دادند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301891/%D9%85%D9%86%D8%B7%D9%82%DB%8C-%D9%88-%D9%87%D9%88%D8%B4%D9%85%D9%86%D8%AF%D8%A7%D9%86%D9%87-%D8%A8%D8%A7%D8%B2%DB%8C-%DA%A9%D8%B1%D8%AF%DB%8C%D9%85"/>
        <a href="https://www.isna.ir/news/98090301882/%D9%84%DB%8C%D8%A7%D9%82%D8%AA-%DA%A9%D8%B3%D8%A8-%DB%B3-%D8%A7%D9%85%D8%AA%DB%8C%D8%A7%D8%B2-%D8%B1%D8%A7-%D8%AF%D8%A7%D8%B4%D8%AA%DB%8C%D9%85"/>
      </related>
    </article>
  </body>
</html>