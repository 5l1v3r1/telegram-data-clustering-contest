<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/muharrem-inceden-yeni-aciklamalar-257762h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T17:28:00+00:00"/>
    <meta property="og:title" content="Muharrem İnce'den yeni açıklamalar"/>
    <meta property="og:description" content="Saray'a gittiği iddialarına ilişkin açıklamalarda bulunan Muharrem İnce, katıldığı canlı yayında, Rahmi Turan ve Talat Atilla'yı sert bir dille eleştirdi. İnce, CHP lideri Kılıçdaroğlu'na da &quot;Asla partili bir arkadaşımız bunu yapmaz' deseydi, kapanırdı bu konu&quot; diyerek sitem etti."/>
  </head>
  <body>
    <article>
      <h1>Muharrem İnce'den yeni açıklamalar</h1>
      <address><time datetime="2019-11-24T17:28:00+00:00">24 Nov 2019, 17:28</time> by <a rel="author">Yeni Çağ Gazetesi</a></address>
      <p>
        <b>Saray'a gittiği iddialarına ilişkin açıklamalarda bulunan Muharrem İnce, katıldığı canlı yayında, Rahmi Turan ve Talat Atilla'yı sert bir dille eleştirdi. İnce, CHP lideri Kılıçdaroğlu'na da "Asla partili bir arkadaşımız bunu yapmaz' deseydi, kapanırdı bu konu" diyerek sitem etti.</b>
      </p>
      <p>Muharrem İnce, katıldığı canlı yayında Saray'a gittiği iddialarına ilişkin soruları cevapladı.</p>
      <p>İddiaları yalanlayan İnce, tartışmaları gündeme getiren gazeteciler Rahmi Turan ve Talat Atilla'yı da sert bir dille eleştirdi. Muharrem İnce, <b>"Talat Atilla 'Kılıçdaroğlu açıklamazsa ben açıklayacağım' diyor. CHP Genel Başkanı'nı tehdit ediyor. Atatürk'ün kurduğu partinin başkanını tehdit ediyor. Açıklayacaksan açıkla. Bir gazetecinin haddine mi düşmüş bizim genel başkanımızı tehdit etmek" </b>ifadelerini kullandı.</p>
      <p>"Rahmi Turan'da benim cep telefonum var, onun telefonu da bende var. Daha önce 3-4 kez görüşmüştük. Taraf benim, olayın öznesi benim. Ama beni aramıyorsun. 'CHP'den aldım, Kılıçdaroğlu'na doğrulattım' diyor" diyen İnce, Turan'a yönelik eleştirilerine şöyle devam etti:</p>
      <p>"Rahmi Turan'ın bir başka yalanı, beni defalarca aramış ama ulaşamamış. Sonraki yazısındaysa 'numarası bende yok' diyor. Türkiye'de biri bana ulaşamıyorsa yalan söylüyordu. Turan ilk aşamada 'Saray'a yakın biri, işinden olur' dedi. İkinci açıklamasında '20 yıllık dostum' dedi."</p>
      <p>
        <b>"KENDİ PARTİLİSİNİ KORUMADIĞI İÇİN KIZIYORUM"</b>
      </p>
      <p>Öte yandan CHP Genel Başkanı Kemal Kılıçdaroğlu'na yönelik eleştirilerde de bulunan İnce, "Sayın Kılıçdaroğlu Fox TV'ye çıktığında 'Asla partili bir arkadaşımız bunu yapmaz' deseydi, kapanırdı bu konu" şeklinde konuştu.</p>
      <p>"CHP'den biri gitmişse zekasından şüphe ederim" diyen Muharrem İnce, <b>"Ondan genel başkan da olmaz. Gideceksen gündüz gözüyle gideceksin, tweet atarak gideceksin. Genel Başkan kişiyi bildiğini söylüyor. O zaman açıklayacak. Açıklamaması doğru değil. Erdoğan CHP için MİT'i kullanıyor mu? Tabi kullanıyor. Bilmediğimiz bir şey mi? Özel hayatımızdan tutun telefonlarımıza kadar. Burada sayın Kılıçdaroğlu ile beraber mağduruz. Ben daha çok mağdurum. Sadece kendi partilisini korumadığı için kızıyorum. Sayın Erdoğan bana haber gönderseydi, 'Seninle görüşmek istiyorum' deseydi. Hemen Sayın Kılıçdaroğlu'nu arardım. Kaptan o çünkü. Gideceğim zaman Tweet atardım. 'Şu saatle Sayın Erdoğan ile görüşeceğim' derdim. Yanıma mutlaka birini alırdım. Ben 40 yıllık siyasetçiyim. Acemi miyim ben?" </b>dedi.</p>
      <p>
        <b>"ÇEKİLMEYİ DÜŞÜNDÜM"</b>
      </p>
      <p>Genel seçim sürecine ilişkin de açıklamalarda bulunan Muharrem İnce, ilk defa açıklıyorum diyerek <b>"Zonguldak mitinginde hasta değildim, ilk kez açıklıyorum, adaylıktan çekilmeyi düşünüyordum. Bugün olsa çekilirdim" </b>ifadelerini kullandı.</p>
      <related>
        <a href="https://www.yenicaggazetesi.com.tr/talat-atilla-konustu-257751h.htm"/>
        <a href="https://www.yenicaggazetesi.com.tr/kayserispor-sivasspor-1-4-macin-ozeti-257711h.htm"/>
        <a href="https://www.yenicaggazetesi.com.tr/talat-atilladan-kemal-kilicdaorgluna-aciklama-yap-cagrisi-257693h.htm"/>
        <a href="https://www.yenicaggazetesi.com.tr/muharrem-inceden-flas-aciklamalar-257689h.htm"/>
      </related>
    </article>
  </body>
</html>