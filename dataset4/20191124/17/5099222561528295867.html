<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23511217-alegeri-prezidentiale-2019-femeie-din-arges-murit-curtea-sectiei-votare-este-treia-persoana-decedata-interiorul-sau-proximitatea-unei-sectii-vot.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-24T17:15:00+00:00"/>
    <meta property="og:title" content="Alegeri prezidențiale 2019. O femeie din Argeș a murit în curtea secției de votare. Este a treia persoană decedată în interiorul sau în proximitatea unei secții de vot"/>
    <meta property="og:description" content="O femeie de 69 de ani din județul Argeș a murit, duminică, la scurt timp după ce a votat. Femeii i s-a făcut rău în curtea unei secții de votare din localitatea Ștefănești, fiind resuscitată,"/>
  </head>
  <body>
    <article>
      <h1>Alegeri prezidențiale 2019. O femeie din Argeș a murit în curtea secției de votare. Este a treia persoană decedată în interiorul sau în proximitatea unei secții de vot</h1>
      <address><time datetime="2019-11-24T17:15:00+00:00">24 Nov 2019, 17:15</time> by <a rel="author">N.O.</a></address>
      <p><b>O femeie de 69 de ani din județul Argeș a murit, duminică, la scurt timp după ce a votat. Femeii i s-a făcut rău în curtea unei secții de votare din localitatea Ștefănești, fiind resuscitată, dar fără succes, relatează Mediafax.<br/></b><br/>Reprezentanții Poliției Argeș au transmis că femeii i s-a făcut rău la scurt timp după ce a votat chiar în curtea liceului în care funcționează secția de votare nr. 173 din localitatea Ștefănești.<br/><br/>„I s-a făcut rău la plecare, nu a fost întrerupt procesul de votare”, a anunțat IPJ Argeș.<br/><br/>Femeia avea 69 de ani. Medicii i-au făcut manevre de resuscitare, însă fără succes.<br/><br/>În acest caz, polițiștii au deschis o anchetă.<br/><br/><a href="https://www.hotnews.ro/stiri-esential-23510892-alegeri-prezidentiale-2019-incidente-sectiile-vot-doi-barbati-murit-dolj-iar-prahova-barbat-alunecat-noroi-lovit-cap.htm">Anterior a fost declarat decesul a doi bărbați din Dolj</a>. Este vorba de un bărbat de 80 de ani din comuna doljeană Amărăștii de Sus care aștepta să voteze și de un bărbat de 81 de ani din Apele Vii care și-a pierdut cunoștința lângă secția de votare din localitate.</p>
    </article>
  </body>
</html>