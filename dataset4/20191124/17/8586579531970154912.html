<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/arda-turan-galatasaraya-mi-transfer-oluyor-257756h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-24T17:11:00+00:00"/>
    <meta property="og:title" content="Arda Turan Galatasaray'a mı transfer oluyor?"/>
    <meta property="og:description" content="Arda Turan'ın Fatih Terim'in elini öpmesinin ardından transfer iddiaları gündeme bomba gibi düştü. Son dönemde oyuncu sıkıntısı yaşayan Galatasaray için &quot;Arda Turan dönüyor mu?&quot; sorusu sorulmaya başlandı."/>
  </head>
  <body>
    <article>
      <h1>Arda Turan Galatasaray'a mı transfer oluyor?</h1>
      <address><time datetime="2019-11-24T17:11:00+00:00">24 Nov 2019, 17:11</time> by <a rel="author">Yeni Çağ Gazetesi</a></address>
      <p>
        <b>Arda Turan'ın Fatih Terim'in elini öpmesinin ardından transfer iddiaları gündeme bomba gibi düştü. Son dönemde oyuncu sıkıntısı yaşayan Galatasaray için "Arda Turan dönüyor mu?" sorusu sorulmaya başlandı.</b>
      </p>
      <p>Geçtiğimiz gün oynanan Galatasaray- Başakşehir karşılaşmasında Arda Turan ile Teknik Direktör Fatih Terim'in objektiflere verdiği pozlar, 'Buzlar eridi' olarak yorumlandı.</p>
      <p>Öte yandan oyuncu sıkıntısı yaşayan sarı kırmızılı ekip ile Arda Turan'ın ismi yeniden anılmaya başlandı.</p>
      <p>
        <b>SÖZLEŞMESİ SONA ERİYOR</b>
      </p>
      <p>Başakşehir ile sözleşmesi 2020'nin Haziran ayında bitecek olan Turan'ın da eski hocası ile çalışmaya yakın olduğu konuşuluyor.</p>
      <p>Fatih Terim maç sonrası düzenlediği basın toplantısında "Tanıdığım o eski Arda'yı görür gibi oldum" ifadelerini kullanmıştı.</p>
      <p>
        <u>Terim şöyle konuşmuştu:</u>
      </p>
      <p>"Açıkçası ben çok şaşırdım, beklemiyordum. Evlatlar bazen kızdırıyor bazen şaşırtıyor bazen de duygulandırıyor. Tanıdığım o eski Arda'yı görür gibi oldum. Çok duygulandım. İnşallah onun da el öpenleri çok olur. Benim bıraktığım, benim yetişmesinde katkıda bulunduğum Arda bu Arda. Bu Arda adamın kalbine de girer, gönlüne de girer."</p>
      <p>
        <b>TARAFTAR NE DEDİ?</b>
      </p>
      <p>Arda Turan isminin yeniden gündeme gelmesi ise Galatasaray taraftarını ikiye bölmüş durumda.</p>
      <p>Tecrübeli oyuncunun takıma katkı sağlayacağını düşünenlerin yanı sıra, performansı ve Milli Takım'da yaşanan prim krizi yüzünden oyuncunun Galatasaray'a dönmesine sıcak bakmayan taraftarın sayısı da azımsanacak gibi değil.</p>
      <p>Ayrıca Arda Turan'ın Başakşehir'in galip geldiği maçta gol sonrası sevinçte arkadaşlarına katılmaması da dikkat çekerken oyuncunun bu hareketi Başakşehir taraftarının tepkilerine neden oldu.</p>
      <figure>
        <img src="https://www.yenicaggazetesi.com.tr/d/other/a1-076.jpg"/>
      </figure>
      <figure>
        <img src="https://www.yenicaggazetesi.com.tr/d/other/a2-061.jpg"/>
      </figure>
      <related>
        <a href="https://www.yenicaggazetesi.com.tr/arda-turan-fatih-terimden-onay-bekliyor-257655h.htm"/>
        <a href="https://www.yenicaggazetesi.com.tr/arda-turandan-olay-hareket-257532h.htm"/>
        <a href="https://www.yenicaggazetesi.com.tr/basaksehirden-41-paylasimi-257524h.htm"/>
        <a href="https://www.yenicaggazetesi.com.tr/galatasaray-basaksehir-0-1-mac-ozeti-257519h.htm"/>
      </related>
    </article>
  </body>
</html>