<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Preduzetnica-iz-Cazina-nize-nagrade/570250?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-24T17:00:00+00:00"/>
    <meta property="og:title" content="Preduzetnica iz Cazina niže nagrade"/>
    <meta property="og:description" content="CAZIN - Cazinjanka Meliha Klopić-Murtić nagrađena je nedavno kao najuspješnija poduzetnica u okviru akcije koju provodi Udruženje poslovnih žena BiH, te joj je u ovoj kategoriji dodijeljena nagrada &quot;Snaga izvrsnosti&quot;."/>
  </head>
  <body>
    <article>
      <h1>Preduzetnica iz Cazina niže nagrade</h1>
      <address><time datetime="2019-11-24T17:00:00+00:00">24 Nov 2019, 17:00</time> by <a rel="author">Zlatan Čekić</a></address>
      <p>CAZIN - Cazinjanka Meliha Klopić-Murtić nagrađena je nedavno kao najuspješnija poduzetnica u okviru akcije koju provodi Udruženje poslovnih žena BiH, te joj je u ovoj kategoriji dodijeljena nagrada "Snaga izvrsnosti".</p>
      <p>Nagradu je uspostavilo pomenuto udruženje u partnerstvu s magazinom "Gracija" i cilj je odati priznanje svim ženama koje svojim djelovanjem prave promjene, kako u lokalnoj zajednici, tako i u cijeloj državi.</p>
      <p> Nagrade su dodijeljene u ukupno sedam kategorija, a na osnovu otvorenog glasanja ljudi iz cijele BiH.</p>
      <p>"Pored svih 10 nagrada koje sam dobila za inovacije moram reći da mi je ova nekako najbitnija s obzirom na to da su u odabiru učestvovali naši ljudi iz BiH koji su mi nesebično pružali podršku tokom cijelog glasanja. Ovo je poticaj da se još mnogo više trudim", istakla je ova mlada Cazinjanka.</p>
      <p> Inače ona se već godinama uspješno bavi proizvodnjom prirodnih preparata za njegu lica, kože i kose, a za svoje proizvode nagrađivana je više puta u BiH i inostranstvu. </p>
      <p>Ističe kako je po zanimanju sanitarno-ekološki tehničar i da se ovom vrstom proizvodnje počela baviti prije osam godina, poslije višegodišnjih bezuspješnih pokušaja da pronađe zaposlenje. Kaže da se tada počela interesovati za kreme i druge preparate na bazi ljekovitog bilja te ih ubrzo počela proizvoditi u vlastitoj režiji.</p>
      <p>Priča da se krug njenih mušterija neprestano povećavao, a potražnja za proizvodima iz njene kućne radinosti bivala sve veća.</p>
      <p>To ju je ponukalo da pokrene vlastiti obrt pod nazivom "Magic touch", a danas zapošljava pet osoba. Sem prerade ljekovitog bilja, organizovala je i njegov uzgoj na površini od nekoliko hektara.</p>
    </article>
  </body>
</html>