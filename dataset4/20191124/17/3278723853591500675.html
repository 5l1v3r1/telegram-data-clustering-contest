<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111396"/>
    <meta property="og:site_name" content="www.bta.bg"/>
    <meta property="article:published_time" content="2019-11-24T17:39:00+00:00"/>
    <meta property="og:title" content="Над 40 процента от имащите право на глас в Румъния са гласували до 17.00 часа"/>
    <meta property="og:description" content="Букурещ, 24 ноември /БТА/ Избирателната активност на втория кръг на президентските избори в Румъния до 17.00 часа е достигнала 40,29 процента, според данни на Централното избирателно бюро, цитирани от Аджерпрес. В столицата Букурещ са гласували 41,74 процента от имащите право на глас. Сайтът Зиаре отбелязва, че има голяма мобилизация сред румънците от диаспората, като до момента са гласували над 760 000 души, което превишава избирателната активност на диаспората в първия кръг от президентските избори. На днешния втори кръг на изборите се състезават досегашният президент Клаус Йоханис, който се надява на втори мандат и обещава да продължи борбата с корупцията, и бившият премиер Виорика Дънчила, чието правителство бе свалено с вот на недоверие на 10 октомври, обвинявано в корупция и критикувано от Европейския съюз заради спорни реформи в правосъдието, отбелязват международните агенции. Изборният ден завършва официално в 21.00 часа, когато се очакват първи резултати от екзитполовете."/>
  </head>
  <body>
    <article>
      <h1>Над 40 процента от имащите право на глас в Румъния са гласували до 17.00 часа</h1>
      <address>
        <time datetime="2019-11-24T17:39:00+00:00">24 Nov 2019, 17:39</time>
      </address>
      <p>Букурещ, 24 ноември /БТА/</p>
      <p>Избирателната активност на втория кръг на президентските избори в Румъния до 17.00 часа е достигнала 40,29 процента, според данни на Централното избирателно бюро, цитирани от Аджерпрес.</p>
      <p>В столицата Букурещ са гласували 41,74 процента от имащите право на глас.</p>
      <p>Сайтът Зиаре отбелязва, че има голяма мобилизация сред румънците от диаспората, като до момента са гласували над 760 000 души, което превишава избирателната активност на диаспората в първия кръг от президентските избори.</p>
      <p>На днешния втори кръг на изборите се състезават досегашният президент Клаус Йоханис, който се надява на втори мандат и обещава да продължи борбата с корупцията, и бившият премиер Виорика Дънчила, чието правителство бе свалено с вот на недоверие на 10 октомври, обвинявано в корупция и критикувано от Европейския съюз заради спорни реформи в правосъдието, отбелязват международните агенции.</p>
      <p>Изборният ден завършва официално в 21.00 часа, когато се очакват първи резултати от екзитполовете.</p>
      <p>
        <i>Източник: Букурещ</i>
      </p>
    </article>
  </body>
</html>