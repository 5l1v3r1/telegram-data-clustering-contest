<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isaechia.it/2019/11/24/domenica-live-paola-caruso-svela-motivi-rottura-moreno-merlo-vergognare-video/"/>
    <meta property="og:site_name" content="Isa e Chia"/>
    <meta property="article:published_time" content="2019-11-24T17:40:38+00:00"/>
    <meta property="og:title" content="‘Domenica Live’, Paola Caruso svela i clamorosi motivi dietro la rottura con Moreno Merlo e sbotta:”Si deve solo vergognare!” (Video)"/>
    <meta property="og:description" content="Paola Caruso è tornata a parlare della fine della sua relazione con il dj Moreno Merlo. La loro storia d’amore, iniziata nel luglio scorso, sembrava aver dato alla Bonas di Avanti un altro! finalmente la serenità andava cercando. L’ultima comparsa pubblica della coppia è stata la diretta di Domenica Live in cui è stato trasmesso il battesimo del piccolo Michelino, avuto dalla precedente relazione della Caruso con Francesco Caserta. Le immagini mandate in onda da Barbara D’Urso, madrina del piccolo, mostravano una famiglia felice e riunita in un momento di grande gioia condivisa (puoi vedere il video QUI). Successivamente sono iniziate a serpeggiare voci su una possibile crisi tra i due, avvalorate dal fatto che entrambi avevano smesso di seguirsi su Instagram e dalla misteriosa InstaStory pubblicata da Moreno, in cui si intravedeva la gamba di una ragazza che non era Paola. Il settimanale Novella 2000 aveva poi scovato l’identità della donna al fianco di Merlo, l’ex gieffina Veronica Graf."/>
  </head>
  <body>
    <article>
      <h1>‘Domenica Live’, Paola Caruso svela i clamorosi motivi dietro la rottura con Moreno Merlo e sbotta:”Si deve solo vergognare!” (Video)</h1>
      <address><time datetime="2019-11-24T17:40:38+00:00">24 Nov 2019, 17:40</time> by <a rel="author">Laura</a></address>
      <figure>
        <img src="https://static.nexilia.it/isaechia/2019/11/Domenica-Live-Paola-Caruso-1.jpg"/>
        <figcaption>Domenica Live - Paola Caruso</figcaption>
      </figure>
      <p><b>Paola Caruso</b> è tornata a parlare della fine della sua relazione con il <i>dj</i> <b>Moreno Merlo</b>. La loro storia d’amore, iniziata nel luglio scorso, sembrava aver dato alla <b><i>Bonas</i></b> di <i>Avanti un altro!</i> finalmente la serenità andava cercando. L’ultima comparsa pubblica della coppia è stata la diretta di <i>Domenica Live</i> in cui è stato trasmesso il battesimo del piccolo <b>Michelino</b>, avuto dalla precedente relazione della <b>Caruso</b> con <b>Francesco Caserta</b>. Le immagini mandate in onda da <b>Barbara D’Urso</b>, madrina del piccolo, mostravano una famiglia felice e riunita in un momento di grande gioia condivisa (puoi vedere il video <b><a href="https://www.isaechia.it/2019/09/23/domenica-live-battesimo-diretta-tv-figlio-paola-caruso/">QUI</a></b>). Successivamente sono iniziate a serpeggiare voci su una possibile crisi tra i due, avvalorate dal fatto che entrambi avevano smesso di seguirsi su <i>Instagram</i> e dalla misteriosa <i>InstaStory</i> pubblicata da <b>Moreno</b>, in cui si intravedeva la gamba di una ragazza che non era <b>Paola</b>. Il settimanale <i>Novella 2000</i> aveva poi scovato l’identità della donna al fianco di <b>Merlo</b>, l’ex gieffina <b>Veronica Graf</b>.</p>
      <p>Durante l’ultima puntata di <i>Domenica Live</i> la <b>Caruso</b>, tramite un videoclip, ha ufficializzato la rottura con <b>Merlo</b>, accennando che il loro distacco sia da ricondurre a motivazioni molto gravi (puoi vedere la clip <a href="https://www.mediasetplay.mediaset.it/video/domenicalive/paola-caruso-choc_F310001101009C13"><b>QUI</b></a>). Oggi nel corso della nuova puntata domenicale condotta dalla <b>D’Urso</b>, <b>Paola</b> è intervenuta in studio, raccontandosi e fornendo maggiori dettagli riguardo alla fine della sua relazione.</p>
      <p>Ecco le sue parole:</p>
      <blockquote>Dopo un giorno che siamo stati qua da te, si è presentato da me dicendo che il rimborso spese che gli avevate dato non era sufficiente. Allora io ho rinunciato ad una parte del mio rimborso spese, dandolo a lui. Ho cercato di aiutarlo, sapendo che era in difficoltà e che non stava lavorando. Mi ha detto:”<i>Non mi basta il rimborso spese, voglio più soldi</i>“. Io gli ostacolo la carriera perché non ha fatto l’<i>Isola dei Famosi</i> e non ha fatto il <i>Grande Fratello</i>. In questi mesi ho sempre pagato io quando andavamo a cena. Lui mi diceva che era in difficoltà e non c’era niente di male. Lui utilizzava spesso anche la mia macchina ed ha preso un sacco di multe che ho pagato io.</blockquote>
      <p>Oltre al fatto che <b>Moreno</b> abbia usato <b>Paola</b> per beneficiarne a livello economico e di visibilità, la <b>Caruso</b> ha continuato poi spiegando altri dei motivi gravissimi per cui ha deciso di rompere con <b>Merlo</b>:</p>
      <blockquote>Io l’ho denunciato perché ha usato mio figlio per avvicinarsi a me ed entrare in televisione. Mi ha preso in giro dall’inizio. Mi ha minacciato, dicendo:”<i>Stai attenta a quello che dici. Ti ho sempre registrato di nascosto e lo faccio vedere in giro</i>.” Lui sapeva che io cercavo un padre per mio figlio e lui si è avvicinato a me, usando mio figlio, per cercare di andare in televisione. Io che sono in un momento di debolezza, si è infiltrato facilmente.</blockquote>
      <p><b>Paola</b> ha preso dunque coscienza di quanto accaduto e di come <b>Moreno</b> l’abbia usata per un suo tornaconto personale e si è lasciata andare alle lacrime.</p>
      <blockquote>Quello che più mi fa male è quando mio figlio sarà grande e mi chiederà:”<i>Mamma, chi è questo che mi tiene in braccio?</i>“. Non me l’aspettavo. Pensavo di aver coronato il sogno della mia vita, di avere una famiglia con il mio uomo che amasse mio figlio e invece no. L’amore non è un interruttore che accendi e spegni. Se tu ami una donna e ami il suo bambino comunque l’affetto resta, il rispetto resta e invece qua è rimasto solo lo schifo. Non può essere! Io <b>Barbara</b> sono rimasta tre settimane in silenzio con il mio dolore, ora sono costretta a parlarne per tutto quello che sta uscendo. Si deve solo vergognare!</blockquote>
      <figure>
        <a href="https://www.mediasetplay.mediaset.it/video/domenicalive/paola-caruso-addio-choc-al-fidanzato_F310001101010C04">
          <img src="https://static.nexilia.it/isaechia/2019/09/Domenica-Live.JPG1_.jpg"/>
        </a>
        <figcaption>Clicca sull’immagine per vedere la clip</figcaption>
      </figure>
      <p>E voi cosa ne pensate?</p>
    </article>
  </body>
</html>