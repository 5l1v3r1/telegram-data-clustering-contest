<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191124_kozmikus_oriasrobbanasok_foldi_gammasugarteleszkop_gammasugarzas_kitores_hess_magic_desy"/>
    <meta property="og:site_name" content="HVG.hu"/>
    <meta property="article:published_time" content="2019-11-24T17:03:00+00:00"/>
    <meta property="og:title" content="A látható fénynél 100 milliárdszor nagyobb energiájú kitöréseket észleltek"/>
    <meta property="og:description" content="Az univerzum legerősebb robbanásai sokkal nagyobb energiasugárzást produkálnak, mint korábban gondolták: különleges teleszkópok segítségével két nemzetközi kutatócsoportnak sikerült észlelnie a legnagyobb energiájú gammasugarakat, amelyeket valaha gammakitörésből mértek."/>
  </head>
  <body>
    <article>
      <h1>A látható fénynél 100 milliárdszor nagyobb energiájú kitöréseket észleltek</h1>
      <address><time datetime="2019-11-24T17:03:00+00:00">24 Nov 2019, 17:03</time> by <a rel="author">MTI / hvg.hu</a></address>
      <p>
        <b>Az univerzum legerősebb robbanásai sokkal nagyobb energiasugárzást produkálnak, mint korábban gondolták: különleges teleszkópok segítségével két nemzetközi kutatócsoportnak sikerült észlelnie a legnagyobb energiájú gammasugarakat, amelyeket valaha gammakitörésből mértek.</b>
      </p>
      <p>A H.E.S.S. és a MAGIC űrteleszkópokkal dolgozó kutatók a <a href="https://www.nature.com/articles/s41586-019-1743-9">Nature</a> tudományos folyóiratban publikálták <a href="https://www.nature.com/articles/s41586-019-1743-9">megfigyeléseiket</a> az első földi gammasugár-teleszkópokkal észlelt gammasugárzás-kitörésekről. A Német Elektronszinkrotron, a DESY fontos szerepet játszott mindkét megfigyelésben.</p>
      <p>A tudósok korábban műholdakkal tanulmányozták a gammakitöréseket. A szatellitek azonban túl kis detektorokkal rendelkeznek ahhoz, hogy érzékeljék a kis fényerejű gammasugárzást, amely óriási energiájú gammasugárzásból ered. Tehát gyakorlatilag nem volt ismert, hogy az óriási robbanások kibocsátanak-e gammasugarakat nagyon nagy energiájú tartományban is.</p>
      <p>Éveken át próbáltak elkapni egy gammakitörést a Cserenkov-teleszkópokkal. Majd váratlanul, 2018 nyara és 2019 januárja között két nemzetközi csillagászcsoport először észlelt a Földről gammasugarakat két óriási gammakitörésből. 2018. július 20-án a Namíbiában lévő 28 méteres a High-Energy Stereoscopic System, a H.E.S.S. észlelte <a href="https://www.nature.com/articles/s41586-019-1743-9">a 180720B gammasugárzást</a>, 2019 januárjában pedig a La Palmán álló Major Atmospheric Gamma Imaging Cherenkov, <a href="https://www.nature.com/articles/s41586-019-1750-x">a MAGIC észlelte a 190114C kitörést</a>.</p>
      <figure>
        <img src="https://img0.hvg.hu/image.aspx?id=cd5ee799-2681-451b-a79b-6c0bfad27cb7&amp;view=b2dea50f-cee1-4f6e-b810-034566fbfb2e"/>
        <figcaption>190114C gammasugárzás-kitörés<cite>© NASA, ESA, and V. Acciari et al. 2019</cite></figcaption>
      </figure>
      <p>Mindkét megfigyelést az amerikai űrkutatási hivatal (NASA) gammasugár-műholdjai indították el, amelyek figyelemmel kísérik az égbolt gammasugárzását, és észleléskor automatikus riasztást küldenek más gammasugár-megfigyelő intézetekhez.</p>
      <p>"Olyan gyorsan rá tudtunk mutatni a származási régióra, hogy a robbanás kezdeti észlelése után mindössze 57 másodperccel elkezdhettük a megfigyelést. A megfigyelés első 20 percében sok ezernyi fotont észleltünk a gammakitörésből" – mondta el Cosimo Nigro, a MAGIC kutatócsoportjának tagja. A MAGIC 200 és ezer milliárd elektronvolt (0,2-1 teraelektronvolt) energiájú gammasugárzást mért. "Ezek messze a legnagyobb energiájú fotonok, amelyeket valaha egy gammasugár-kitörésből észleltek" – mondta el Elisa Bernardini, aki a MAGIC-kutatócsoportot vezeti a DESY-ben. Összehasonlításként: a látható fény 1-3 elektronvolt közötti értékű. A kutatók megállapították, hogy a 190114C gammasugárzás-kitörés több mint négymilliárd fényévnyire történt. Ami azt jelenti, hogy a fénye több mint négy milliárd év alatt ért hozzánk.</p>
      <figure>
        <video src="https://cdn.jwplayer.com/videos/yI3jxcYT.mp4"/>
      </figure>
      <p>Az észlelt másik nagy gammasugárzás-kitörés, a 180720B még távolabb, hatmilliárd fényévnyire történt. A belőle érkező gammasugárzás energiája még a kezdeti robbanás után is 100 és 440 milliárd elektronvolt között volt észlelhető. "Meglepő módon a H.E.S.S. teleszkóp több mint tíz órával azután, hogy a robbanást a műholdak először jelezték, a robbanás irányából 119 gammamennyiség-többletet észlelt" – mondta el Stefan Ohm, a H.E.S.S. kutatócsoport vezetője a DESY-ben. Konstancja Satalecka, a DESY kutatója szerint az is kiderült, hogy eddig a kiáramló energia felét nem észlelték.</p>
    </article>
  </body>
</html>