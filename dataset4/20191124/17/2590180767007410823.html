<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185189/%E2%80%98%E0%A6%97%E0%A6%A3%E0%A6%85%E0%A6%AD%E0%A7%8D%E0%A6%AF%E0%A7%81%E0%A6%A4%E0%A7%8D%E0%A6%A5%E0%A6%BE%E0%A6%A8%E0%A7%87%E0%A6%B0-%E0%A6%AE%E0%A6%BE%E0%A6%A7%E0%A7%8D%E0%A6%AF%E0%A6%AE%E0%A7%87-%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE-%E0%A6%9C%E0%A6%BF%E0%A7%9F%E0%A6%BE%E0%A6%95%E0%A7%87-%E0%A6%AE%E0%A7%81%E0%A6%95%E0%A7%8D%E0%A6%A4-%E0%A6%95%E0%A6%B0%E0%A6%BE-%E0%A6%B9%E0%A6%AC%E0%A7%87%E2%80%99"/>
    <meta property="og:site_name" content="somoynews.tv"/>
    <meta property="article:published_time" content="2019-11-24T17:36:00+00:00"/>
    <meta property="og:title" content="‘গণঅভ্যুত্থানের মাধ্যমে খালেদা জিয়াকে মুক্ত করা হবে’"/>
    <meta property="og:description" content="গণঅভ্যুত্থানের মাধ্যমে সরকারের পতন ঘটিয়ে বিএনপি চেয়ারপারসন খালেদা জিয়াকে..."/>
  </head>
  <body>
    <article>
      <h1>‘গণঅভ্যুত্থানের মাধ্যমে খালেদা জিয়াকে মুক্ত করা হবে’</h1>
      <address><time datetime="2019-11-24T17:36:00+00:00">24 Nov 2019, 17:36</time> by <a rel="author">সময় সংবাদ</a></address>
      <p><b>গণঅভ্যুত্থানের মাধ্যমে সরকারের পতন ঘটিয়ে বিএনপি চেয়ারপারসন খালেদা জিয়াকে মুক্ত করা হবে বলে হুঁশিয়ারি ঊচ্চারণ করেছেন দলটির নেতারা।</b><br/><br/>রোববার (২৪ নভেম্বর) বিকেলে বিএনপি চেয়ারপারসন খালেদা জিয়ার মুক্তির দাবিতে রাজধানীর নয়াপল্টনে কেন্দ্রীয় কার্যালয়ের সামনে সমাবেশে দেয়া বক্তব্যে নেতারা এ কথা জানান।<br/><br/>দলের চেয়ারপারসন খালেদা জিয়ার মুক্তি দাবিতে ডাকা সমাবেশ ঘিরে রাজধানীর নয়াপল্টনে দলীয় কেন্দ্রীয় কার্যালয়ের সামনে ভিড় করেন বিএনপি নেতাকর্মীরা।<br/><br/>বিএনপির এ সমাবেশে দলটির মহাসচিব মির্জা ফখরুল ইসলাম আলমগীর বলেন, বর্তমান সরকার সুপরিকল্পিতভাবে দেশকে ব্যর্থ রাষ্ট্রে পরিণত করতে ষড়যন্ত্র করছে।<br/><br/>অবিলম্বে দলের চেয়ারপারসনকে মুক্তির জন্য নেতাকর্মীদের ঐক্যবদ্ধভাবে আন্দোলনের আহ্বান জানান তিনি।<br/><br/>এরআগে সমাবেশ উপলক্ষে দুপুরের আগে থেকেই রাজধানীর বিভিন্ন এলাকা থেকে দলটির কেন্দ্রীয় কার্যালয়ের সামনে খণ্ড খণ্ড মিছিল নিয়ে শত শত নেতাকর্মী আসতে শুরু করেন। তারা খালেদা জিয়ার নিঃশর্ত মুক্তির দাবিতে পোস্টার ও ব্যানার ফেস্টুন নিয়ে স্লোগান দেন।<br/><br/><br/>এর আগে সকালে বিএনপির সিনিয়র যুগ্ম-মহাসচিব রুহুল কবির রিজভী জানান, পুলিশ নয়াপল্টনে বিএনপির কেন্দ্রীয় কার্যালয়ের সামনে দুপুরে সমাবেশের অনুমতি  দিয়েছে।<br/><br/>দলের চেয়ারপারসন খালেদা জিয়ার মুক্তি দাবিতে গতকাল শনিবার ঢাকাসহ সারাদেশে সমাবেশের কর্মসূচি দেয় বিএনপি। তবে শনিবার রাজধানীর সোহরাওয়ার্দী উদ্যানে যুবলীগের সম্মেলন থাকায় পুলিশ বিএনপিকে সমাবেশের অনুমতি না দেয়ায় আজ তারা সেই কর্মসূচি পালন করেছে।<br/> <br/><br/> </p>
    </article>
  </body>
</html>