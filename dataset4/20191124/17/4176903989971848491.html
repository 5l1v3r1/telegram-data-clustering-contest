<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/strahe-fpo-nudi-povratak-na-celo-stranke/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:09:00+00:00"/>
    <meta property="og:title" content="Štrahe FPO nudi povratak na čelo stranke"/>
    <meta property="og:description" content="BEČ - Hajnc Kristijan Štrahe, koji je do sredine maja bio lider Slobodarske partije Austrije (FPO), a koji je bio prinuđen da podnese ostavku na sve"/>
  </head>
  <body>
    <article>
      <h1>Štrahe FPO nudi povratak na čelo stranke</h1>
      <address><time datetime="2019-11-24T17:09:00+00:00">24 Nov 2019, 17:09</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEČ – Hajnc Kristijan Štrahe, koji je do sredine maja bio lider Slobodarske partije Austrije (FPO), a koji je bio prinuđen da podnese ostavku na sve političke funkcije zbog korupcionaške afere „Ibica“, ponudio je stranci da se vrati na njeno čelo.</p>
      <p>Nakon što se za vikend neočekivano pojavio u javnosti, na demonstracijama protiv zabrane pušenja, gde je održao i govor, Štrahe je preko društvenih mreža svojoj stranci poručio: „Nudim FPO da povuče moju suspenziju, što je bila unapred izrečena presuda, što je suprotno slobodarcima, kao i povratak na mesto lidera. Baza stranke (članovi) treba da odluče. Ajmo da održimo glasanje članova“, rekao je bivši vicekancelar.</p>
      <p>Štrahe je očigledno bio ohrabren prijemom kod učesnika protesta, koji su ga pozdravili aplauzom.</p>
      <p>On je već jednom, pre nedelju dana, stavio u izgled povratak na političku scenu.</p>
      <p>Na pitanje jednog pratioca na Fejsbuku kada bi mogli da se upoznaju, Štrahe je odgovorio: „U novoj godini ću te pozvati na jednu veliku manifestaciju“.</p>
      <p>U FPO mnogi iz vrha stranke nisu radosni zbog Štraheovih razmišljanja o povratku.</p>
      <p>Tako šef poslaničkog kluba FPO Herbert Kikl preti Štraheu da bečki odbor može u svakom trenutku da donese odluku o njegovom izbacivanju iz stranke.</p>
      <p>Kikl, koji je drugi čovek u FPO, kaže da nema nikakav kontakt sa Štraheom i da je za njega „poglavlje Štrahe“ zaključeno.</p>
      <p>Inače, FPO od afere „Ibica” neprestano pada u istraživanjima, i sada je iza Zelenih na četvroj poziciji austrijske političke scene.</p>
      <p>Naime, FPO bi u ovom trenutku mogla da računa na samo 14 odsto glasova, a ispred nje su Zeleni koji bi mogli dobiti 16 odsto glasova.</p>
      <p>Na drugoj poziciji je Socijaldemokratska partija (SPO) sa 20 odsto glasova, i na prvom mestu jasno Narodna partija (OVP) Sebastijana Kurca sa 38 odsto glasova.</p>
      <p>(Tanjug)</p>
    </article>
  </body>
</html>