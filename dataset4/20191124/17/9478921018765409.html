<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/sto-verolino-o-n-anastasiadis-gia-tin-trimeri-gia-to-kypriako/"/>
    <meta property="og:site_name" content="ert.gr"/>
    <meta property="article:published_time" content="2019-11-24T17:05:37+00:00"/>
    <meta property="og:title" content="Στο Βερολίνο ο Ν. Αναστασιάδης για την τριμερή για το Κυπριακό"/>
    <meta property="og:description" content="Στο Βερολίνο μεταβαίνει ο Πρόεδρος της Κυπριακής Δημοκρατίας, Νίκος Αναστασιάδης για να παραστεί μαζί με τον Τουρκοκύπριο ηγέτη, Μουσταφά Ακιντζί στο δείπνο που παραθέτει αύριο ο ΓΓ του ΟΗΕ, Αντόνιο Γκουτέρες όπου θα συζητηθούν τα επόμενα βήματα στο Κυπριακό. Ο αντικειμενικός στόχος είναι να επαναρχίσουν οι διαπραγματεύσεις το συντομότερο δυνατό, ανέφερε ο Κυβερνητικός Εκπρόσωπος Πρόδρομος Προδρόμου, προσθέτοντας ότι ο Πρόεδρος Αναστασιάδης θεωρεί εφικτή την κατάληξη στους όρους αναφοράς."/>
  </head>
  <body>
    <article>
      <h1>Στο Βερολίνο ο Ν. Αναστασιάδης για την τριμερή για το Κυπριακό</h1>
      <address><time datetime="2019-11-24T17:05:37+00:00">24 Nov 2019, 17:05</time> by <a rel="author">ΣΤΕΦΑΝΟΣ ΚΟΤΡΩΝΑΚΗΣ</a></address>
      <p>Στο Βερολίνο μεταβαίνει ο Πρόεδρος της Κυπριακής Δημοκρατίας, <b>Νίκος Αναστασιάδης</b> για να παραστεί μαζί με τον Τουρκοκύπριο ηγέτη, <b>Μουσταφά Ακιντζί</b> στο δείπνο που παραθέτει αύριο ο ΓΓ του ΟΗΕ, <b>Αντόνιο Γκουτέρες</b> όπου θα συζητηθούν τα επόμενα βήματα στο <b>Κυπριακό</b>. Ο αντικειμενικός στόχος είναι να επαναρχίσουν οι διαπραγματεύσεις το συντομότερο δυνατό, ανέφερε ο Κυβερνητικός Εκπρόσωπος <b>Πρόδρομος Προδρόμου</b>, προσθέτοντας ότι ο Πρόεδρος <b>Αναστασιάδης</b> θεωρεί εφικτή την κατάληξη στους όρους αναφοράς.</p>
      <figure>
        <iframe data-src="https://twitter.com/cynewsagency/status/1198503090267267077?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τις διευθετήσεις στη γερμανική πρωτεύουσα έχουν αναλάβει τα <b>Ηνωμένα Έθνη</b> και σύμφωνα με την μέχρι στιγμής πληροφόρηση, το δείπνο στο ξενοδοχείο <b>Adlon Kempinski</b>, λίγα μέτρα από την <b>Πύλη του Βρανδεμβούργου</b>, είναι προγραμματισμένο να ξεκινήσει το απόγευμα της Δευτέρας στις 19.30 τοπική ώρα (20.30 ώρα Κύπρου). Παρόντες θα είναι ο <b>Αντόνιο Γκουτέρες</b> και οι δύο ηγέτες, ωστόσο ενδέχεται κάποια στιγμή να κληθούν να συμμετάσχουν και οι διαπραγματευτές των δύο πλευρών.</p>
      <p>Τον Πρόεδρο της Δημοκρατίας συνοδεύουν στο Βερολίνο ο Κυβερνητικός Εκπρόσωπος, <b>Πρόδρομος Προδρόμου</b>, ο Υφυπουργός παρά τω Προέδρω, <b>Βασίλης Πάλμας</b>, ο Διαπραγματευτής της ελληνοκυπριακής πλευράς, Πρέσβης <b>Ανδρέας Μαυρογιάννης</b>, ο Διευθυντής του Διπλωματικού Γραφείου του Προέδρου, Πρέσβης <b>Κυριάκος Κούρος</b> και το μέλος του Διπλωματικού Γραφείου του Προέδρου της Δημοκρατίας, <b>Παντελής Παντελίδης</b>.</p>
      <p>Εκτιμάται ότι η Ειδική Απεσταλμένη του ΓΓ του ΟΗΕ, <b>Τζέιν Χολ</b> Λουτ θα βρίσκεται επίσης στη γερμανική πρωτεύουσα. Την Παρασκευή ο Εκπρόσωπος του Υπουργείου Εξωτερικών της Γερμανίας, <b>Κρίστοφερ Μπούργκερ</b> είχε δηλώσει ότι η γερμανική Κυβέρνηση τάσσεται υπέρ της επανέναρξης της υπό την καθοδήγηση του <b>ΟΗΕ</b> διαδικασίας σχετικά με το <b>Κυπριακό</b>, διευκρινίζοντας ωστόσο ότι ο ρόλος της <b>Γερμανίας</b> θα περιορισθεί μόνον σε θέματα εθιμοτυπίας, ασφάλειας και συνεννόησης με τις τοπικές αρχές.</p>
      <p>ΠΗΓΗ: ΕΡΤ, ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/epistimi/sto-verolino-to-ergostasio-aytokiniton-kai-mpatarion-tis-tesla/"/>
        <a href="https://www.ert.gr/featured/germania-30-chronia-apo-tin-ptosi-toy-teichoys/"/>
        <a href="https://www.ert.gr/eidiseis/diethni/kosmos/i-merkel-katadikase-tis-apoleies-amachon-kata-tin-epemvasi-tis-toyrkias-sti-voreia-syria/"/>
        <a href="https://www.ert.gr/eidiseis/diethni/evropi/verolino-ekdiloseis-gia-ta-30-chronia-apo-tin-ptosi-toy-teichoys-video/"/>
        <a href="https://www.ert.gr/frontpage/kinitikotita-sto-kypriako-nees-toyrkikes-apeiles-minyma-enotitas-apo-ellada-video/"/>
        <a href="https://www.ert.gr/frontpage/potami-diadiloseon-se-olo-ton-kosmo-dikaii-pagkosmiopoiisi-zita-o-g-g-toy-oie-video/"/>
      </related>
    </article>
  </body>
</html>