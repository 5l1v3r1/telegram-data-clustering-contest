<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Prezydent--USA/191129689-Bloomberg-zdecydowal-staje-w-szranki-z-Donaldem-Trumpem.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-24T17:08:41+00:00"/>
    <meta property="og:title" content="Bloomberg zdecydował: staje w szranki z Donaldem Trumpem"/>
    <meta property="og:description" content="Były burmistrz Nowego Jorku Michael Bloomberg ogłosił, że chce wziąć udział w nadchodzących wyborach prezydenckich w Stanach Zjednoczonych."/>
  </head>
  <body>
    <article>
      <h1>Bloomberg zdecydował: staje w szranki z Donaldem Trumpem</h1>
      <address><time datetime="2019-11-24T17:08:41+00:00">24 Nov 2019, 17:08</time> by <a rel="author">amk</a></address>
      <p>
        <b>Były burmistrz Nowego Jorku Michael Bloomberg ogłosił, że chce wziąć udział w nadchodzących wyborach prezydenckich w Stanach Zjednoczonych.</b>
      </p>
      <p>Bloomberg był burmistrzem nowego Jorku przez 12 lat - od stycznia 2002 do końca grudnia 2013.</p>
      <p>Czytaj także: <a href="https://www.rp.pl/Prezydent--USA/191109628-Wybory-w-USA-Kandydaci-Demokratow-zwiekszaja-przewage-nad-Trumpem.html">Kandydaci Demokratów zwiększają przewagę nad Trumpem</a></p>
      <p>O swojej decyzji startu w wyborach prezydenckich Bloomberg poinformowal na swojej stronie internetowej.</p>
      <p>"Będę się ubiegać o prezydenturę, aby pokonać Donalda Trumpa i odbudować Amerykę" - napisał. '</p>
      <p>"Nie możemy sobie pozwolić na kolejne 4 lata lekkomyślnych i nieetycznych działań prezydenta Trumpa" - pisze Bloomberg. "Stanowi on egzystencjalne zagrożenie dla naszego kraju i naszych wartości. Jeśli będzie prezydentem druga kadencję, nigdy nie podźwigniemy się ze zniszczeń".</p>
      <p>"Nie ma wyższej stawki. Musimy wygrać te wybory i zacząć odbudowywać Amerykę" - dodaje potencjalny rywal Trumpa, który będzie sie ubiegał o  nominacje jako kolejny kandydat Demokratów.</p>
      <p>Bloomberg zapewnił, że jego bogate doświadczenie z zarządzaniu wielkim miastem, w biznesie i filantropii pozwoli mu wygrać i być odpowiedzialnym przywódcą.</p>
      <p>"Jako kandydat zgromadzę szeroką i różnorodną koalicję Amerykanów. A jako prezydent będę miał możliwość naprawienia tego, co zepsuto w naszym wielkim narodzie, a jest tego dużo" - podkreślił.</p>
      <p>Bloomberg krótko zarysował podstawy swojego programu. Zawarł w nim m.in. tworzenie dobrze płatnych miejsc pracy, zapewnienie każdemu Amerykanowi opieki zdrowotnej na wysokim poziomie, powstrzymanie przemocy z użyciem broni, naprawę "zepsutego systemu imigracyjnego", ochronę praw kobiet i osób LGBTQ i wspieranie weteranów.</p>
      <p>Wśród jego zamiarów jest tez podniesienie podatków dla najbogatszych - "takich jak ja" - dodał.</p>
      <p>Bloomberg podkreślił też wagę przywrócenia Stanom Zjednoczonym ich miejsca na świecie jako ostoi pokoju i stabilności.</p>
      <p>"Ale bardziej niż plany chcę wam zaoferować przywództwo, które zamieni je w rzeczywistość. Jestem gotów do pracy. Zakasać rękawy, zmotywować kraj do jedności i odbudowy Ameryki, aby uczynić ją lepsza i bardziej sprawiedliwą" - zakończył Bloomberg.</p>
      <p>Wybory prezydenckie w USA odbędą się w przyszłym roku. Walkę o reelekcję zapowiedział Donald Trump, przeciwko któremu toczy się obecnie kampania o jego impeachment.</p>
    </article>
  </body>
</html>