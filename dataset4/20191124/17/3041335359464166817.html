<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/24/sports/atromitos-ofi-2-1-me-buzzer-beater-giakoumaki/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-24T17:37:08+00:00"/>
    <meta property="og:title" content="Ατρόμητος – ΟΦΗ 2-1: Με… buzzer beater Γιακουμάκη"/>
    <meta property="og:description" content="Με τον Γιακουμάκη να είναι η χρυσή αλλαγή και ο ήρωας της τελευταίας στιγμής, σκοράροντας στο 95′, ο Ατρόμητος πήρε μεγάλη νίκη με 2-1 επί του ΟΦΗ στο πρώτο ματς μετά την αποχώρηση του Αναστασίου. Υπέροχο θέαμα στο Περιστέρι."/>
  </head>
  <body>
    <article>
      <h6 class="kicker">Χρυσή αλλαγή</h6>
      <h1>Ατρόμητος – ΟΦΗ 2-1: Με… buzzer beater Γιακουμάκη</h1>
      <h2>Με τον Γιακουμάκη να είναι η χρυσή αλλαγή και ο ήρωας της τελευταίας στιγμής, σκοράροντας στο 95′, ο Ατρόμητος πήρε μεγάλη νίκη με 2-1 επί του ΟΦΗ στο πρώτο ματς μετά την αποχώρηση του Αναστασίου. Υπέροχο θέαμα στο Περιστέρι.</h2>
      <address><time datetime="2019-11-24T17:37:08+00:00">24 Nov 2019, 17:37</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Το πρώτο ημίχρονο ήταν καταπληκτικό από άποψη ρυθμού, παραγωγής φάσεων και ανοιχτού ποδοσφαίρου. Δύο ομάδες μακριά από τη σκοπιμότητα, που έπαιζαν ανοιχτά με σκοπό να φτάσουν με αξιώσεις μπροστά στις εστίες και να σκοράρουν. Βοήθησε στον καλό ρυθμό το γρήγορο γκολ από πλευράς Ατρόμητου, που άνοιξε για τα καλά το παιχνίδι.</p>
      <p>Μόλις στο 3’ έπειτα από λάθος του Κουτρουμπή, ο Μανούσος έφυγε στο τετ α τετ, το σουτ που επιχείρησε κόντραρε με την μπάλα να παίρνει ύψος και να τη διεκδικούν ο επιθετικός του Ατρόμητο με τον αμυντικό του ΟΦΗ. Ο Μανούσος βγήκε νικητής, αφού κατάφερε να την κοντρολάρει εντός περιοχής, να γυρίσει μέτωπο προς την εστία αποφεύγοντας τον Κουτρουμπή και με κοντινό σουτ να ανοίξει το σκορ.</p>
      <p>
        <a href="https://www.in.gr/2019/11/24/greece/ponokefalos-gia-tin-el-oi-sklires-katalipseis-enopsei-epeteiou-grigoropoulou/">Δείτε επίσης: Λαμία : Πονοκέφαλος για την ΕΛ.ΑΣ. οι «σκληρές» καταλήψεις ενόψει επετείου Γρηγορόπουλου</a>
      </p>
      <p>Παρά την «ψυχρολουσία», ο ΟΦΗ δεν πτοήθηκε και παίζοντας για είκοσι λεπτά το ποδόσφαιρο που μας έχει συνηθίσει, αντέδρασε και έφτασε στην ισοφάριση. Η ομάδα του Σίμου έφτασε σε επίπεδα κατοχής μπάλας έως και 70% και βρήκε το γκολ με ένα υπέροχο σουτ έξω από την περιοχή του Ναμπί, ο οποίος έστειλε την μπάλα στο αριστερό «παραθυράκι» του Μέγερι, που έπεσε αλλά δεν κατάφερε να αντιδράσει.</p>
      <p>Το 1-1 που διαμορφώθηκε από νωρίς σε προϊδέαζε για ένα πολύ όμορφο παιχνίδι, όπως και έγινε, με τον Ατρόμητο να είναι η ομάδα που άξιζε ένα δεύτερο γκολ στο πρώτο ημίχρονο. Οι Περιστεριώτες είχαν τρεις τεράστιες ευκαιρίες με την πρώτη να είναι… διπλό δοκάρι, όταν στο 27’ αρχικά ο Ενσικουλού και στη συνέχεια ο Ρόσα έστειλαν την μπάλα στο οριζόντιο δοκάρι.</p>
      <p>Έξι λεπτά αργότερα, ο Μανούσος έφυγε στην πλάτη του Κουτρουμπή, γύρισε την μπάλα προς τον Ανδρούτσου που ήταν σε κενή εστία, αλλά ο Σακόρ πρόλαβε και έκανε την προβολή διώχνοντας σε κόρνερ, ενώ στο 41’ ο Ανδρούτσος σε τετ α τετ έστειλε την μπάλα πάνω απ’ τα δοκάρια. Το πρώτο ημίχρονο ολοκληρώθηκε με 14 συνολικά τελικές προσπάθειες, με τον Ατρόμητο να έχει εννιά και τον ΟΦΗ πέντε και με σπουδαίο θέαμα.</p>
      <p>Ήρωας ο Γιακουμάκης και… buzzer beater</p>
      <p>Περισσότερο προσεκτικές και με πιο κλειστούς χώρους εμφανίστηκαν στο δεύτερο μέρος οι δύο ομάδες, με τον ΟΦΗ να φτάνει κοντά στο γκολ μόλις στο 52’. Ο Σεμέδο μπήκε στην περιοχή από τα αριστερά, πλάσαρε με το εσωτερικό φάλτσο, με την μπάλα να περνάει από τον Μέγερι, αλλά τον Γούτα που ακολουθούσε να τη στέλνει κόρνερ.</p>
      <p>Ο ΟΦΗ είχε την πρωτοβουλία και την κατοχή της μπάλας, με τον Ατρόμητο να προσπαθεί να κλείσει τους χώρους. Ο ρυθμός έπεσε μέχρι και το 72’, όταν μια μεγάλη ευκαιρία του ΟΦΗ άνοιξε ξανά πολύ το ματς. Ο Σεμέδο είχε σουτ στο δοκάρι και το τελευταίο εικοσάλεπτο έγινε… ροντέο, με την μπάλα να πηγαίνει πάνω κάτω και τις δύο ομάδες να κυνηγούν λυσσασμένα το γκολ της νίκης.</p>
      <p>Τελικά το βρήκε ο Ατρόμητος με… buzzer beater, με τον Γιακουμάκη να γίνεται ο ήρωας της τελευταίας στιγμής. Σε «νεκρό χρόνο» κι ενώ είχαν συμπληρωθεί τα τέσσερα λεπτά των καθυστερήσεων στο ματς, ο Ενσικουλού έφυγε από τα αριστερά, γύρισε την μπάλα στη μικρή περιοχή και ο Γιακουμάκης με προβολή έστειλε την μπάλα στα δίχτυα κάνοντας το 2-1 και χαρίζοντας μεγάλη νίκη στον Ατρόμητο, στο πρώτο ματς μετά την «εποχή Αναστασίου».</p>
      <p>Ατρόμητος: Μέγερι, Γούτας, Χαρίσης, Γκάλο, Ανδρούτσος (72’ Βέλλιος), Μπαένα, Μανούσος (84’ Ούμπιντες), Ενσικουλού, Ρόσα (61’ Γιακουμάκης), Ρισβάνης, Ταλόσα</p>
      <p>ΟΦΗ: Σωτηρίου, Σακόρ, Κουτρουμπής, Νέιρα, Μάνος (65’ Φιγκεϊρέδο), Ναμπί (87’ Στάικος), Σεμέδο (94’ Φερέιρα), Μαρινάκης, Γιαννούλης, Τσιλιανίδης, Μπράουν</p>
      <p>
        <a href="https://www.tanea.gr/2019/11/24/politics/androulakis-ayto-to-synedrio-den-armozei-stin-istoria-tou-pasok/">Ανδρουλάκης: Αυτό το συνέδριο δεν αρμόζει στην ιστορία του ΠΑΣΟΚ</a>
      </p>
    </article>
  </body>
</html>