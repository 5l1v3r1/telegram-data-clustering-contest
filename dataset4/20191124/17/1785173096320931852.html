<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/cel-putin-doi-morti-mai-multe-persoane-date-disparute-inundatii-si-pagube-pe-coasta-de-azur-in-urma-unui-episod-mediteraneean-de-intemperii-violente-1922402224002019111719179272"/>
    <meta property="og:site_name" content="News.ro"/>
    <meta property="article:published_time" content="2019-11-24T17:22:00+00:00"/>
    <meta property="og:title" content="Cel puţin doi morţi, mai multe persoane date dispărute, inundaţii şi pagube pe Coasta de Azur, în urma unui ”episod mediteraneean” de intemperii violente"/>
    <meta property="og:description" content="Cel puţin două persoane au murit, iar mai multe altele au fost date dispărute în intemperii violente în departamentul Var, în sud-estul Franţei unde, în pofida unei descreşteri a nivelului apelor, unele drumuri şi oraşe erau în continuare inundate, relatează AFP."/>
  </head>
  <body>
    <article>
      <h1>Cel puţin doi morţi, mai multe persoane date dispărute, inundaţii şi pagube pe Coasta de Azur, în urma unui ”episod mediteraneean” de intemperii violente</h1>
      <address><time datetime="2019-11-24T17:22:00+00:00">24 Nov 2019, 17:22</time> by <a rel="author">Valentin Vidu</a></address>
      <p>
        <b>Cel puţin două persoane au murit, iar mai multe altele au fost date dispărute în intemperii violente în departamentul Var, în sud-estul Franţei unde, în pofida unei descreşteri a nivelului apelor, unele drumuri şi oraşe erau în continuare inundate, relatează AFP.</b>
      </p>
      <p>Un prim corp a fost găsit la Muy, în apropiere de zona în care s-a răsturnat o ambarcaţiune, sâmbătă seara, la bordul căreia se aflau trei pompieri şi trei civili pe care tocmai îi salvaseră. Unul dintre civili a fost dat dispărut între timp. Prefectura nu era în măsură să precizeze dacă cadavrul găsit era al unui bărbat sau al unei femei.</p>
      <figure>
        <img src="https://i0.1616.ro/media/2/2701/33639/19179272/4/coasta-de-azur-intemperii-tw3.png?width=540"/>
      </figure>
      <p>Un al doilea corp, al unui bărbat în vârstă de aproximativ 50 de ani, a fost descoperit în comuna Cabasse, ”într-o maşină”.</p>
      <p>Un septuagenar care a fost dat dispărut la Saint-Antonin-du-Var, după ce a ieşit din casă în noaptea de vineri spre sâmbătă, în timpul unor ploi puternice, era căutat în continuare.</p>
      <p>Căutări erau în curs cu privire la un cuplu de persoane în vârstă care nu a mai dat un semn de viaţă de sâmbătă, la ora locală 13.00 (14.00, ora României), după ce s-a întors din drum din cauza blocării unui drum la Tanneron, o comună din Var afectată de ploi puternice, a declarat pentru AFP poliţia municipală.</p>
      <p>O femeie în vârstă de 39 de ani a fost grav rănită sâmbătă şi a fost spitalizată la Nisa, după ce a fost luată de un val, au anunţat pompierii din Monaco.</p>
      <p>Victime ale unui ”episod mediteraneean”, departamentele Alpes-Maritimes şi Var au fost afectate de ploi diluviene, însoţite de valuri impresionante pe litoral, de vineri şi până duminică, şi de revărsarea multor cursuri de apă.</p>
      <p>Întraga zonă a fost plasată în alertă cod roşu de către Météo France sâmbătă, iar siriene au răsunat la Nisa, pentru ca locuitorii să se întoarcă acasă.</p>
      <p>
        <b>”CONTEXT GENERAL DE DESCREŞTERE A NIVELULUI APEI”</b>
      </p>
      <p>Organismul meteorologic a ridicat alertele cod roşu, iar apoi portocaliu, duminică, însă sute de pompieri rămân în continuare pregătiţi să intervină.</p>
      <figure>
        <img src="https://i0.1616.ro/media/2/2701/33639/19179272/2/coasta-de-azur-intemperii-tw1.png?width=540"/>
      </figure>
      <p>”Ne aflăm într-un context general de descreştere a nivelului apei (...), dar situaţia este departe de a reveni la normal”, a declarat pentru AFP prefectul din Var Jean-Luc Videlaine, subliniind că pagubele riscă să fie ”considerabile”.</p>
      <p>”Funcţionari de la prefectură acţionează în vederea stabilirii dosarelor cu privire la o catastrofă naturală”, a adăugat el.</p>
      <p>Ministrul de Interne Christophe Castaner se afla în zonele afectate, duminică, pentru a se întâlni cu locuitori şi serviciile de intervenţie.</p>
      <p>Centrul Roquebrune-sur-Argens, în Var, era accesibil doar cu vaporul sau elicopterul, din cauza nivelului apei în urma revărsării Argens, au constatat jurnalişti AFP. În acest oraş cu aproximativ 13.000 de locuitori, nivelulul apei râului a urcat cu până la şapte metri în noaptea de sâmbătă spre duminică, bătând un record din timpul precedentei revărsări, în 2011.</p>
      <p>”Vina” aparţine vântului de est, ”care sufla ieri (sâmbătă) şi a acţionat ca un dop, iar Argens nu putea intra în mare”, a apreciat unul dintre locuitori, Elio Cristofoli, cu care AFP s-a întâlnit în zona inundată.</p>
      <p>În total, pompierii din Var şi Alpes-Maritimes au efectuat aproximativ 1.700 de intervenţii, cu susţinerea departamentelor vecine. Ei au procedat la numeroase intervenţii cu elicopterul în noaptea de sâmbătă spre duminică, pentru a salva persoane ameninţate de valuri.</p>
      <figure>
        <img src="https://i0.1616.ro/media/2/2701/33639/19179272/3/coasta-de-azur-intemperii-tw2.png?width=540"/>
      </figure>
      <p>Aproximativ 4.500 de gospodării erau private de electricitate în cele două departamente afectate, mai ales la Fréjus şi Saint-Tropez (Var), potrivt Enedis.</p>
      <p>Traficul rutier s-a reluat pe autostrada A8, în schimb axe secundare erau închise din cauza unor torente de noroi sau inundaţii.</p>
      <p>Circulaţia trenurilor urma să se reia treptat între Toulon şi Nisa duminică seara, a anunţat SNCF. TGV-uri Paris-Nisa care au fost oprite la Marsilia urmau de asemenea să-şi reia traseele normale.</p>
      <p>Acest episod este rezultatul mai multor factori, însă nu are nimic excepţional şi nu poate fi atribuit modificărilor climatice, apreciază Jean-Pierre Hameau de la Météo France.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>