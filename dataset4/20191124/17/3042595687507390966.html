<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/funksjonelt-utdodd---over-1000-kan-vaere-drept/71854577"/>
    <meta property="og:site_name" content="Dagbladet.no"/>
    <meta property="article:published_time" content="2019-11-24T17:02:40+00:00"/>
    <meta property="og:title" content="«Funksjonelt utdødd» - over 1000 kan være drept"/>
    <meta property="og:description" content="Koalaene i Australia har mistet åtti prosent av sitt naturlige habitat i brannene som har herjet landets østkyst, anslår koalastiftelse."/>
  </head>
  <body>
    <article>
      <h1>«Funksjonelt utdødd» - over 1000 kan være drept</h1>
      <h2>Koalaene i Australia har mistet åtti prosent av sitt naturlige habitat i brannene som har herjet landets østkyst, anslår koalastiftelse.</h2>
      <address><time datetime="2019-11-24T17:02:40+00:00">24 Nov 2019, 17:02</time> by <a rel="author">Torun Støbakk</a></address>
      <p>Stiftelsen som jobber for å bevare de australske koalaene, anslår at over 1000 koalaer kan ha blitt drept av brannene, og at åtti prosent av dyrenes naturlige habitat er ødelagt etter brannene i Queensland og New South Wales.</p>
      <p>Det sier styreleder Deborah Tabart til <a href="https://www.forbes.com/sites/trevornace/2019/11/23/koalas-functionally-extinct-after-australia-bushfires-destroy-80-of-their-habitat/#5292fbbf7bad">Forbes</a> og <a href="https://www.dailymail.co.uk/news/article-7713561/Expert-claims-koalas-functionally-extinct-bushfires-destroy-80-cent-habitat.html">Daily Mail Australia</a>.</p>
      <p>- Hvis vi kombinerer alle estimatene vi har, kan det være totalt tusen koalaer som er blitt drept de siste to måneder, sier Tabart til sistnevnte.</p>
      <h3>«I praksis utryddet»</h3>
      <p>Det mangler bekreftende tall som underbygger påstanden, men hun mener det er sannsynlig, ut fra hvor mange koalaer stiftelsen tror finnes i de berørte områdene.</p>
      <figure>
        <img src="https://dbstatic.no/71854660.jpg?imageId=71854660&amp;width=1024&amp;height=615"/>
        <figcaption><b>BRENT:</b> Denne lille koalaen, som er døpt Anwen, får behandling på koalasykehuset i Port Macquarie Australia, sjuende november i år. Foto: REUTERS/Stefica Nicol Bikes/NTB Scanpix. Vis mer</figcaption>
      </figure>
      <p>
        <b>- Vi vet at det er 31 koalaer som er blitt drept i Port Macquarie, men jeg tror ikke det er et høyt nok tall, sier Tabart, som mener tallet er nærmere 350 drepte koalaer bare i dette området.</b>
      </p>
      <p>Det er i så fall skremmende nytt for koalaene, som stiftelsen mener at fra <a href="https://www.dagbladet.no/nyheter/hevder-koalaen-kan-regnes-som-utryddet/71091186">før av i praksis kan sies å være utryddet fordi bestanden er så liten;</a> en påstand som riktignok er blitt møtt med skepsis i deler av forskningsmiljøet.</p>
      <figure>
        <img src="https://dbstatic.no/71854703.jpg?imageId=71854703&amp;width=1024&amp;height=615"/>
        <figcaption><b>DEHYDRERT:</b> En skadd og dehydrert koala får behandling på koalasykehuset i Port Macquarie i starten av november. Foto: SAEED KHAN / AFP / NTB Scanpix. Vis mer</figcaption>
      </figure>
      <p>Med det mener de at bestanden - som <a href="https://www.dagbladet.no/nyheter/hevder-koalaen-kan-regnes-som-utryddet/71091186">stiftelsen i mai anslo er på cirka 80.000 individer i hele Australia</a> - er så liten at de ikke lenger spiller sin rolle i økosystemet, og at den er for lav til å sikre bestandens langsiktige overlevelse.</p>
      <p>
        <b>Brannene som har herjet Australia de senere månedene, gjør situasjonen enda mer dramatisk.</b>
      </p>
      <h3>Todelt problem</h3>
      <p>Problemet er todelt: Ikke bare blir mange koalaer drept eller skadd av brannene i seg selv.</p>
      <p>De går også - i kombinasjon med langvarig og ekstrem tørke - hardt utover eukalyptustrærne de små bjørnene livnærer seg av, og flere risikerer å sulte i hjel i perioden det tar før vegetasjonen vokser tilbake igjen.</p>
      <p>Flere videoer på internett, hvor innbyggere redder brente og svidde koalaer, har gjort at donasjonene til frivillige som jobber med å behandle de skadde dyrene har skutt i været, skriver<a href="https://www.forbes.com/sites/trevornace/2019/11/23/koalas-functionally-extinct-after-australia-bushfires-destroy-80-of-their-habitat/#5292fbbf7bad"> Forbes.</a></p>
      <h3>- Forbrente</h3>
      <p>- De små koalaene som kom inn først var sterkt forbrente og hadde svimerker over hele seg. Istedet for å ha en nydelig grå farge, er de brune, og pelsen har blitt frest bort, som menneskehår som er brent, sa Sue Ashton, president for koalasykehuset i Port Macquarie nylig.</p>
      <p>- De hadde også små sorte poter, si Ashton, som betegner det hele som tragisk.</p>
      <p>Landets koalastiftelse ber nå den australske regjeringen om å sørge for en lovendring som beskytter ikke bare koalaene i seg selv, men også deres habitater, fra ødeleggelse i større grad.</p>
    </article>
  </body>
</html>