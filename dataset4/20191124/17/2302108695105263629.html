<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/live-aflati-rezultatul-alegerilor-pe-g4media-ro-exit-poll-ires-la-ora-21-00.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-24T17:12:06+00:00"/>
    <meta property="og:title" content="LIVE Aflați rezultatul alegerilor pe G4Media.ro: exit-poll IRES la ora 21.00"/>
    <meta property="og:description" content="G4Media.ro va prezenta la ora 21.00, imediat după încheierea votului, rezultatul exit-poll-ului realizat de Institutul Român pentru Evaluare și Strategie"/>
  </head>
  <body>
    <article>
      <h1> LIVE Aflați rezultatul alegerilor pe G4Media.ro: exit-poll IRES la ora 21.00 </h1>
      <address><time datetime="2019-11-24T17:12:06+00:00">24 Nov 2019, 17:12</time> by <a rel="author">Redacția</a></address>
      <p>G4Media.ro va prezenta la ora 21.00, imediat după încheierea votului, rezultatul exit-poll-ului realizat de Institutul Român pentru Evaluare și Strategie (IRES) în turul doi al alegerilor prezidențiale.</p>
      <p>Rezultatele exit-poll-ului de la ora 21.00 sunt valabile pentru ora 19.00 și nu includ date din Diaspora, unde românii au votat deja masiv (peste 800.000, record absolut).</p>
      <p>IRES este un sondaj realizat la ieșirea de la urne independent și auto-finanțat. Peste 500 de persoane sunt implicate în întreg procesul de realizare a studiului, 352 dintre acestea fiind operatori de interviu. Toate răspunsurile persoanelor intervievate se colectează pe un dispozitiv mobil cu acces la internet – tabletă (metoda TAPI), printr-o aplicație dedicată și adaptată acestui tip de studii.</p>
      <p>La turul I al alegerilor prezidențiale desfășurat în 10 noiembrie 2019, IRES a intervievat 23.003 persoane, iar estimările IRES au avut o abatere medie de 0.7 față de rezultatul final comunicat de către Biroul Electoral Central, în condițiile unei marje de eroare de 2%.</p>
      <p>„Exit poll-ul reprezintă un control democratic asupra procesului alegerilor, este o formă de a transparentiza procesul alegerilor. Exit poll-ul nu studiază numai rezultatul votului exprimat, ci analizează și motivațiile pentru care alegătorii se prezintă la urne, care sunt factorii care determină opțiunea de vot și în același timp evaluează cunoștințele oamenilor și modul în care aceștia se raportează la procesul electoral din România”, a explicat Vasile Dâncu, sociolog și fondator IRES.</p>
    </article>
  </body>
</html>