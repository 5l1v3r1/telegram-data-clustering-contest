<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/2019/11/24/snooker_gala_sznuker_trump_higgins_budapest_revesz_bulcsu_vilagbajnok_brek/"/>
    <meta property="og:site_name" content="Index.hu"/>
    <meta property="article:published_time" content="2019-11-24T17:34:00+00:00"/>
    <meta property="og:title" content="Trump a vébétrófeát is hozta Budapestre, Higgins rámutatásától nem esett be a golyó"/>
    <meta property="og:description" content="A sznúkervilágbajnok 134-es bréket is lökött a vébédöntő budapesti visszavágóján, amin egy 12 éves magyar tehetség mindkét sztár ellen tudott nyerni."/>
  </head>
  <body>
    <article>
      <h1>Trump a vébétrófeát is hozta Budapestre, Higgins rámutatásától nem esett be a golyó</h1>
      <address><time datetime="2019-11-24T17:34:00+00:00">24 Nov 2019, 17:34</time> by <a rel="author" href="https://index.hu/szerzo/ivan_andras" target="_blank">ivand</a></address>
      <p>A sznúkervébé májusi döntőjének két résztvevője, a világbajnok Judd Trump és a korábbi négyszeres világbajnok John Higgins csapott össze szombaton a Tippmix Magyar Snooker Gála Különkiadásán a Gerevich Aladár Nemzeti Sportcsarnokban. Trump 134-es bréket is lökött, de a szívesen mókázó Higginsnek is voltak nagyon látványos megoldásai, mellettük pedig a 12 éves magyar tehetség, Révész Bulcsú is újra megmutathatta tudását.</p>
      <p>Május 6-án Trump <a href="https://index.hu/sport/2019/05/06/tiz_eve_nem_nyert_ilyen_siman_a_sznukervilagbajnok/">18-9-re verte</a> a kétnapos vébédöntőben Higginst. A gála az akkori finálé budapesti visszavágója is volt, habár azóta a kínai World Openen, legutóbb pedig egy hete az északír torna elődöntőjében is találkoztak már, mind a két meccset Trump nyerte. <a href="https://index.hu/sport/2019/01/27/judd_trump_stuart_bingham_snooker_gala_sznuker_brecel_lisowski/">A januári gálán is szereplő</a> angol immár világbajnokként, ebben a szezonban pedig háromszoros tornagyőztesként tért vissza Budapestre. Különleges pillanat volt, amikor behozták a vébétrófeát, amivel a kezében Trump körbejárt, de utána is végig ott volt a széke melletti kisasztalon, a szünetben pedig bárki fényképezkedhetett vele.</p>
      <p>Az elmúlt három szezonban sorra vébédöntőt játszó Higginst is óriási taps fogadta, és végig mosolyogva játszott, miközben rendszeresen vevő volt a közönség bekiabálásaira is. A skót elmondta, hogy Trump mesélt neki arról, milyen jó hangulatra számíthat, és dicsérte a délutáni és az esti szakaszban is a csarnokot megtöltő nézőket.</p>
      <p>„Szép!", „Ó, nem!", jöttek időről időre az aktuális álláson a játékosokkal együtt gondolkozó nézők reakciói. A közönség a korábbi gálákhoz hasonlóan most is együtt izgult nehéz lökéseknél a játékosokkal. Díjazta a hosszú pirosakat, a falról leszedett golyókat, de egy jó bontást és pozicionálást is, míg a lyuk szájából kiszédülő golyókat vagy nem várt hibákat viszont csalódott moraj kísérte.</p>
      <p>A délutáni és az esti program elején is először a könnyedebb rész következett. Elsőként shoot outban csaptak össze a játékosok, aminél egy frame legfeljebb 10 perc, és visszaszámláló vette elejét a hosszú gondolkodásnak két lökés között. Itt kifejezetten ajánlott volt bekiabálni a közönségnek, Higgins pedig színpadiasan megbillenve, majd felsóhajtva követte le, amikor egyszer éppen csak fennmaradt a fehér golyója. Ezt aztán bevált módszerként Trump is mosolyogva megismételte egy hasonló helyzetben.</p>
      <p>Ahhoz képest, hogy a játékosok sem vették véresen komolyan az egészet, délután és este is volt száz pont feletti brék a shoot outban, sőt, este Trump jó úton volt egy 147-es maximumbrék – amihez minden egyes eltett piros golyó után a legtöbb pontértékű feketét kell lökni – felé is, de végül az utolsó két színes fennmaradt az asztalon. Így is a gála legmagasabb, 134-es brékjét hozta össze.</p>
      <p>Megint Almási Gergő és Palásti Péter volt a két játékvezető a gálán, de a következő frame-ekben visszatért az egyik legnagyobb magyar tehetség, a 12 éves Révész Bulcsú is, aki nemrég második helyet ért el az U16-os vébén. „Hajrá, Bulcsú" – biztatták őt is a nézők, és a többször is megvillanó Révésznek a délutáni etapban sikerült is mindkét sztárt legyőznie, még ha Trump és Higgins nem is koncentrált teljesen minden egyes lökésre.</p>
      <p>Az egy falról középre pirosat is belökő Révésznek Higgins egy időre a székét is átengedte, és még mosolyogva legyezte is, amíg a fiatal Trump ellen meccselt. Révész is benne volt a bohóckodásban, később annak ellenére is odalopakodott a skót székéhez, hogy Higgins kikötötte, az egymás elleni meccsük alatt már nem lesz ilyen előzékeny. A székét aztán szintén felajánló, és addig egy kisasztalra átülő Trump viccelődve megjegyezte, hogy Révész túl jó volt ellene, lehet, hogy ideje lenne elgondolkodnia a visszavonulásán. Utána azonban komolyra véve is mindketten dicsérték a játékát.</p>
      <slideshow>
        <figure>
          <img src="https://kep.index.hu/1/0/3048/30489/304897/30489737_9dfc881ba099e7d907daa08ae78ae358_wm.jpg"/>
        </figure>
        <figure>
          <img src="https://kep.index.hu/1/0/3048/30489/304897/30489739_e7b45b8345842adfbad329fc8520fdbd_wm.jpg"/>
        </figure>
        <figure>
          <img src="https://kep.index.hu/1/0/3048/30489/304897/30489741_05d283ac2a385743c30f7585d044ec23_wm.jpg"/>
        </figure>
        <figcaption>
          <a href="https://galeria.index.hu/sport/2019/11/24/magyar_snooker_gala_kulonkiadas/">Galéria: Magyar Snooker Gála Különkiadás</a>
          <cite>Fotó: Huszti István / Index</cite>
        </figcaption>
      </slideshow>
      <p>A korábbi gálákon még nem látott új elem volt, amikor csak a tíz piros golyót kellett minél hamarabb letakarítani az asztalról. Itt aztán mindenki nagy nevetés közepette szaladgált a négy méter hosszú asztal körül, de az elején általában a legtaktikusabban Trump bontotta meg a bolyt, végül délután 54,38 másodperc lett a győztes ideje, és este is ő nyerte ezt a részt. Higgins egyszer már akkor rálökte a fehéret, amikor a játékvezető még csak éppen felállította volna a piros golyókat, egy másik próbálkozásánál pedig Trump is előzékenyen besegített a tovább iramodó skótnak, és kiemelte az asztalon felejtett X-et egy hosszabbítós lökés után. Délután Higgins volt a második leggyorsabb, az esti részben Révész meg tudta előzni.</p>
      <p>Délután és este is Trump és Higgins közötti komoly meccs zárta a programot. A délutáni részben Trump rögtön egy 109-es brékkel nyitott, és később még egyszer sikerült ekkorát löknie. Higgins délután ugyan százasig nem jutott el, de neki is jól ment a bréképítés, csak egyetlen frame alakult küzdelmesebben. Mindkét oldalról látványos lökéseket láthattak a nézők: Trump egy falról is tett el pirosat, Higgins vonatot is megoldott, és többször is szinte tökéletes nyitólökésekkel indultak a frame-ek.</p>
      <p>Voltak azért itt is könnyedebb pillanatok, Higgins például hiába próbált erőteljes rámutatással bevarázsolni egy pirosat a lyukba, csak fent maradt. Az esti etapban több százas született: Trump négyet is lökött, de Higgins is egy 113-as brékkel fejezte be. Összességében délután és este is <a href="https://index.hu/sport/2019/08/17/judd_trump_sznuker_snooker_john_higgins_vilagbajnok_gala_budapest_vebedonto_visszavago/">Trump</a> szerzett több pontot az egyes játékrészek és frame-ek megnyerésével, így egyelőre Higgins Budapesten sem tudott visszavágni. </p>
      <related>
        <h4>Kapcsolódó</h4>
        <a href="https://index.hu/sport/2019/08/17/judd_trump_sznuker_snooker_john_higgins_vilagbajnok_gala_budapest_vebedonto_visszavago/"/>
      </related>
      <p>
        <i>(Borítókép: Huszti István / Index)</i>
      </p>
      <related>
        <h4>Kapcsolódók (4)</h4>
        <a href="https://index.hu/sport/2019/01/27/judd_trump_stuart_bingham_snooker_gala_sznuker_brecel_lisowski/"/>
        <a href="https://index.hu/sport/2018/05/20/ket_147-es_breket_is_lokott_a_volt_vilagbajnok_budapesten/"/>
        <a href="https://index.hu/sport/2017/10/24/masodik_snookergala_steve_davis_mark_williams/"/>
        <a href="https://index.hu/sport/2017/03/19/vastapsot_kapott_a_138-as_brek_budapesten/"/>
      </related>
    </article>
  </body>
</html>