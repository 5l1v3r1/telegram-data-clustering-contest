<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-questononeamore-la-polizia-con-le-donne-contro-la-violenza.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T17:31:39+00:00"/>
    <meta property="og:title" content="Messina. #questononèamore, la Polizia con le donne contro la violenza"/>
    <meta property="og:description" content="Un evento - quello organizzato stamattina dalla Questura di Messina presso la Galleria Vittorio Emanuele - dedicato alla prevenzione"/>
  </head>
  <body>
    <article>
      <h1>Messina. #questononèamore, la Polizia con le donne contro la violenza</h1>
      <address><time datetime="2019-11-24T17:31:39+00:00">24 Nov 2019, 17:31</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Un evento - quello organizzato stamattina dalla Questura di Messina presso la Galleria Vittorio Emanuele - dedicato alla prevenzione</i>
      </p>
      <p>MESSINA – La flessione negli ultimi anni dei delitti tipici (dai femminicidi, alle violenze sessuali, dai maltrattamenti in famiglia agli atti persecutori) non ferma l’impegno di prevenzione: non solo perché il numero delle vittime continua ad essere inaccettabile ma anche perché l’esperienza della polizia e delle associazioni da tanti anni impegnate su questi temi mostra l’esistenza di un “sommerso” che troppo spesso non si traduce in denuncia.</p>
      <p>Un quotidiano fatto di attenzioni morbose, di comportamenti aggressivi e intimidatori che vengono letti come espressione di un amore appassionato e di una gelosia innocua, anche da madri, sorelle e amiche, ma che è spesso il triste copione di un crescendo di violenza che si alimenta con l’isolamento.</p>
      <p>Oltre alla tutela offerta dalla legge, una battaglia importante si gioca sul campo della prevenzione in cui la Polizia di Stato è impegnata, assieme alle associazioni antiviolenza, non solo nel contribuire attraverso l’informazione al superamento di una mentalità di sopraffazione, ma a fare da sentinella per intercettare prima possibile comportamenti violenti e intimidatori.</p>
      <p>Un evento – quello organizzato stamattina dalla Questura di Messina presso la Galleria Vittorio Emanuele – dedicato proprio a questo: la prevenzione.</p>
      <p>Tante persone, uomini e donne, che hanno cantato e danzato insieme sulle note di canzoni simbolo: il coro del <i>Liceo Classico “Maurolico”, </i>la scuola di ballo <i>Studio Danza di Mariangela Bonanno, il gruppo musicale “Montecarlo Night” e la poetessa Tania Galletta</i>.</p>
      <p>Perché si può parlare di violenza anche con un sorriso… Con loro, non sono voluti mancare i rappresentanti delle istituzioni, la prefetta di Messina, Maria Carmela Librizzi, il vice questore Nicola Spampinato e numerosi esponenti delle tante associazioni impegnate sul territorio.</p>
      <p>Presenti anche i poliziotti e le poliziotte della Questura di Messina per lanciare ancora una volta un messaggio alle donne vittime di violenza: <i>“Non siete sole”. </i>Questo anche grazie alla distribuzione dei nuovi opuscoli della campagna “Questo non è amore 2019”, all’interno dei quali è presente anche la testimonianza di una donna di Messina che è stata salvata dalla Polizia di Stato.</p>
    </article>
  </body>
</html>