<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/primarita-din-brusturi-toata-ziua-la-cafea-langa-sectia-de-votare-153006.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-24T17:01:00+00:00"/>
    <meta property="og:title" content="REPORTAJ BIHOREANUL: Primăriţa din Brusturi, prinsă la cafele lângă secţia de votare (FOTO / VIDEO)"/>
    <meta property="og:description" content="Primăriţa comunei Brusturi, PSD-ista Livia Bârlău, a fost surprinsă, duminică după amiază, de BIHOREANUL, stând la cafele şi discuţii cu alegătorii, chiar în apropierea secţiei de votare din centrul de comună, fapt interzis, în ziua votului, de legislaţia electorală. 'Nu-s aproape de secţie, ai văzut, am venit la cafea', a negat edilul, în ciuda evidenţei. Liberalii susţin că o vor reclama pe primăriţă la Biroul Electoral Judeţean."/>
  </head>
  <body>
    <article>
      <h1>REPORTAJ BIHOREANUL: Primăriţa din Brusturi, prinsă la cafele lângă secţia de votare (FOTO / VIDEO)</h1>
      <address><time datetime="2019-11-24T17:01:00+00:00">24 Nov 2019, 17:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/montaj-brusturi.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/primarita-brusturi-05.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/0116.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/primarita-brusturi-01.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/brusturi.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/primarita-brusturi-03.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/01-comuna-brusturi-bihoreanul-24112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-16b.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/varga-craciun-cuiesd-24112019.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-20b.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/comuna-brusturi-bihoreanul-24112019-21.JPG"/>
        </figure>
      </slideshow>
      <p>Primăriţa comunei Brusturi, PSD-ista Livia Bârlâu, a fost surprinsă, duminică după amiază, de <b>BIHOREANUL</b>, stând la cafele şi discuţii cu alegătorii, chiar în apropierea secţiei de votare din centrul de comună, fapt interzis, în ziua votului, de legislaţia electorală.</p>
      <p>
        <b>„Bei o cafea?”</b>
      </p>
      <p>În jurul orei 15, reporterul a pândit-o pe primăriţă chiar din incinta magazinului cu pricina, aflat peste drum de singura secţie de votare amenajată în centrul de comună, la două case diferenţă, stând în faţa magazinului de vorbă cu orice trecător şi oferindu-se să-i cinstească pe consăteni cu cafele.</p>
      <p>Iniţial, Bârlâu a intrat în discuţie cu doi bărbaţi, apoi a tot dat pe telefoane. Timp de cel puţin 20 de minute, primăriţa a stat de vorbă cu mai mulţi trecători care mergeau sau veneau de la vot, iar la un moment dat, când era înconjurată de cetăţeni de etnie romă cu care discuta despre diverse documente, i s-a atras atenţia de către un bărbat că e filmată. Aspectul nu a deranjat-o însă pe Bârlâu, care a continuat să discute cu consătenii.</p>
      <figure>
        <img src="https://www.ebihoreanul.ro/user_files/brusturi.jpg"/>
      </figure>
      <p>Întrebată de ce stă lângă secţia de votare în ziua alegerilor şi ce anume le spune oamenilor, primăriţa a negat evidentul, respingând că ar face ceva greşit. "Nu-s aproape de secţie. Ai văzut că am venit la cafea", a spus Bârlâu. Când reporterul i-a atras atenţia că stă de mai bine de 20 de minute la taclale, ea a răspuns că "probabil, da’ nu-s la secţie, da?", iar apoi a intrat în magazin.</p>
      <p>
        <b>PNL o reclamă</b>
      </p>
      <p><b>BIHOREANUL </b>a stat de vorbă şi cu membrii secţiei de votare respective, care au confirmat că magazinul se află la mai puţin de 50 de metri de secţia de votare, dar au spus că nici un cetăţean nu a reclamat-o pe Bârlâu. "No, poate şi doamna primar şi-a făcut cumpărăturile", a spus unul dintre ei, deloc deranjat de gestul primăriţei.</p>
      <p>Comportamentul inadecvat al edilului a fost sesizat, însă, de liberalii din comună, care şi-au anunţat colegii şi vor să facă reclamaţie la BEJ. Deputatul PNL Ioan Cupşa a declarat că aceasta a fost strategia primăriţei pe parcursul întregii zile de duminică, să stea lângă secţia de votare şi să vorbească cu toţi consătenii, luând pauze doar când liberalii îşi făceau simţită prezenţa în apropiere.</p>
      <p>"Mi-au spus colegii liberali din comună că, de fiecare dată când unul dintre ei nu era acolo, primăriţa apărea în faţa magazinului şi stătea de vorbă cu toţi oamenii, probabil îndemnându-i cum să voteze. Când colegii mei erau în preajmă, doamna pleca sau pur şi simplu intra în magazin. Aşa a făcut toată ziua. Vom depune o sesizare la BEJ pentru propagandă electorală în ziua votului, lângă secţia de votare", a spus Ioan Cupşa.</p>
      <figure>
        <iframe src="https://www.youtube.com/embed/f8zNcIVpUg4" width="460" height="360" data-service="Youtube" scrolling="no"/>
      </figure>
      <p>
        <b>Analize pre-alegeri</b>
      </p>
      <p>De altfel, strategia primăriţei legată de turul II al alegerilor prezidenţiale pare să fi fost din timp conturată, dat fiind că, sâmbătă, chiar înainte cu o zi de alegeri, la şcoala din Brusturi au fost aduşi medici să consulte gratuit cetăţenii din comună, în numele Primăriei şi chiar al primăriţei PSD.</p>
      <p>„Primăriţa a dus ţiganii cu microbuzul şcolar la şcoală, unde în uşă îi aştepta chiar ea. I-a plimbat toată ziua. Io nu m-am dus, că n-am io încredere în doctorii ăştia de sâmbăta”, a povestit <b>BIHOREANULUI </b>o localnică.</p>
      <p>Întrebată de ce a organizat o asemenea acţiune taman înaintea alegerilor, Bârlău a negat că ar fi fost planul ei. „Nu noi am organizat, ci un cabinet medical, care a adus şi medici, şi studenţi. Noi doar le-am dat spaţiul. E rău că peste o sută de oameni şi-au făcut gratuit analizele?”, a spus primăriţa. PSD-ista a negat că ar fi pus la dispoziţia sătenilor microbuzul şcolii ori că i-ar fi întâmpinat pe oameni.</p>
      <p>
        <b>„N-or făcut pâinea mai mare...”</b>
      </p>
      <p>Pe cât de agitată a fost primăriţa duminică, pe-atât de calmi au părut oamenii, care, după biserică, s-au încolonat spre secţiile de vot. „Dacă le vrem binele copiilor şi nepoţilor noştri, trebuie să mergem la vot. Vrem o Românie fără mafie în politică. Cei mari îşi permit să-şi facă concedii şi vacanţe de lux, în alte ţări, noi n-avem coaja de pâine asigurată. Ne promit că ne dau 10% în plus la pensii, la salarii, dar 90% ne ridică preţurile la alimente. Să fim serioşi”, a spus Ionel Barburaş, un localnic din Brusturi, în vârstă de 60 de ani. Romeo, un tânăr de 39 de ani din satul Picleu, din aceeaşi comună, a declarat <b>BIHOREANULUI </b>că s-a întors în ţară după mai mulţi ani petrecuţi în străinătate şi vrea o „Românie mai bună”.</p>
      <p>În Cuieşd, un sat cu 200 de case, secţia de vot a fost amenajată în grădiniţă, o clădire cu săli mici, astfel că oamenii au putut intra doar câte doi deodată la vot. Şi aici, părerea a fost unanimă: oamenii vor o ţară mai bună. „Am venit să votez, să fie mai bine în ţară. Dacă ajută Dumnezeu şi va fi o schimbare, gândesc că va fi mai bine”, a spus Crăciun Varga <i>(foto)</i>, un ţigan care şi-a deconspirat de bună voie şi opţiunea electorală. A precizat că nu îl plăteşte nimeni pentru vot şi s-a dus la urne de bună-voie, cu tot cu nevastă şi „cu Domnul, care e tot timpul cu noi”.</p>
      <figure>
        <img src="https://www.ebihoreanul.ro/user_files/varga-craciun-cuiesd-24112019.jpg"/>
      </figure>
      <p>„Nici unii, nici alţii, n-or făcut pita mai mare. Numai mai scumpă”, l-a completat Maria Pârcălab, o consăteană mult mai în vârstă decât el şi care a recunoscut reporterului că a votat, dar nu e convinsă că a ales bine.</p>
      <p>Un alt sat al comunei, Varasău, n-a avut secţie de votare, pentru că aici mai sunt doar 54 de case, nici acelea toate locuite. Majoritatea sătenilor sunt slovaci, dar oamenii nu au fost deranjaţi că au trebuit să meargă pe jos sau cu bicicletele la Picleu, ca să voteze. „Nu-i ăsta bai. Cine are conştiinţă merge la vot”, a spus un bărbat, arătând rapid şi buletinul cu autocolantul, ca dovadă că el are simţ civic. N-a mai stat să fie şi pozat, pe motiv că mai avea de pedalat până acasă...</p>
      <figure>
        <iframe src="https://www.youtube.com/embed/otvHanADAow" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/153006">Descarcă fişiere video!</a>
      </p>
    </article>
  </body>
</html>