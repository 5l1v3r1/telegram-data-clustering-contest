<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779981/%D8%B5%D8%AF%D9%88%D8%B1-%D9%BE%D8%B1%D9%88%D8%A7%D9%86%D9%87-%D8%A8%D8%B1%D8%A7%DB%8C-%DB%B2%DB%B0%DB%B4%DB%B1-%D9%88%D8%A7%D8%AD%D8%AF-%D9%85%D8%B3%DA%A9%D9%86-%D9%85%D8%AD%D8%B1%D9%88%D9%85%DB%8C%D9%86-%DB%B3%DB%B3-%D9%88%D8%A7%D8%AD%D8%AF-%D8%A2%D9%85%D8%A7%D8%AF%D9%87-%D8%AA%D8%AD%D9%88%DB%8C%D9%84"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T17:24:09+00:00"/>
    <meta property="og:title" content="مدیرکل کمیته امداد امام خمینی(ره) خراسان جنوبی: صدور پروانه برای ۲۰۴۱ واحد مسکن محرومین/ ۳۳ واحد آماده تحویل است"/>
    <meta property="og:description" content="بیرجند- مدیرکل کمیته امداد امام خمینی(ره) خراسان جنوبی از صدور پروانه برای دو هزار و ۴۱ واحد مسکن محرومین در استان خبر داد."/>
  </head>
  <body>
    <article>
      <h1>مدیرکل کمیته امداد امام خمینی(ره) خراسان جنوبی: صدور پروانه برای ۲۰۴۱ واحد مسکن محرومین/ ۳۳ واحد آماده تحویل است</h1>
      <address>
        <time datetime="2019-11-24T17:24:09+00:00">24 Nov 2019, 17:24</time>
      </address>
      <p>به گزارش <a href="https://www.mehrnews.com/">خبرنگار مهر</a>، رضا سلم آبادی عصر یکشنبه در بازدید از پروژه های در حال ساخت مسکن محرومین زیر پوشش کمیته امداد قاین اظهار داشت: در طرح مسکن محرومین ساخت پنج هزار مسکن به کمیته امداد واگذار شده است.</p>
      <p>وی با بیان اینکه در فاز نخست این طرح دو هزار و ۵۰۰ واحد در حال ساخت هستیم، بیان کرد: تاکنون سه هزار و ۹۰۰ واحد ثبت نرم افزار شده است.</p>
      <p>مدیرکل کمیته امداد امام خمینی(ره) خراسان جنوبی با بیان اینکه تاکنون دو هزار و ۹۰۰ طرح برای صدور پروانه معرفی و برای دو هزار و ۴۱ پرونده صادر شده است، افزود: از این تعداد هزار و ۸۳۰ به پیمانکاران واگذار و ۷۰۰ واحد نیز به انجمن انبوه سازان واگذار می شود.</p>
      <p>سلم آبادی اضافه کرد: از واحدهای واگذار شده به پیمانکاران هزار و ۶۴۶ در مرحله پی کنی، هزار و ۵۵ مورد در مرحله فنداسیون، ۵۹۰ مورد اسکلت، ۳۶۸ دیوار چینی و ۳۳ واحد آماده تحویل است.</p>
      <p>وی یادآور شد: از این تعداد ۲۵۵ واحد سهم شهرستان قاین است که از این رقم نیز ۱۰۵ واحد در بخش مرکزی قاین، ۷۰ واحد در بخش خضری و ۸۰ واحد در آرین شهر ساخته می شود.</p>
      <p>مدیرکل کمیته امداد امام خمینی(ره) خراسان جنوبی با بیان اینکه برخی از مددجویان سالمند، از کارافتاده و یا فاقد فرزند هستند و همین امر سبب شده که مقداری کار به کندی پیش برود، افزود: علاوه بر این هنوز در برخی از جاه ها از جمله مناطق کوهپایه ای مشکل زمین داریم.</p>
      <p>سلم آبادی با اشاره به اینکه برخی از روستاها در مناطق کوهستانی هستند و بنیاد مسکن زمینی برای واگذاری ندارد، بیان داشت: از این رو ناچار هستیم سهمیه را به اولویت های دیگر اختصاص دهیم وشاید کسانی که در اولویت نخست طرح هستند، باقی بمانند.</p>
      <p>وی ادامه داد: همچنین بر اساس تفاهم نامه برای هر متر یک میلیون تومان پرداخت می شود اما در واقع هر متر کمتر از یک میلیون و ۴۰۰ هزار تومان ساخته نمی شود و همین امر هزینه تمام شده را برای مددجویان بالا می برد.</p>
    </article>
  </body>
</html>