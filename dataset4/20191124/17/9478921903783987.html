<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-d-charitoy-tha-mas-kalesei-poly-grigora-o-ellinikos-laos/"/>
    <meta property="og:site_name" content="ert.gr"/>
    <meta property="article:published_time" content="2019-11-24T17:34:39+00:00"/>
    <meta property="og:title" content="Κομοτηνή: Δ. Χαρίτου: Θα μας καλέσει πολύ γρήγορα ο Ελληνικός Λαός"/>
    <meta property="og:description" content="Με αφορμή την επίσκεψή του στο εργοστάσιο της ΔΕΗ, συνοδεύοντας τον κ. Πάνο Ρήγα και την κ. Μαριλίζα Ξενογιαννακοπούλου, ο κος Δημήτρης Χαρίτου, αναφέρθηκε στο προς ψήφιση το Νομοσχέδιο της Κυβέρνησης για τη ΔΕΗ."/>
  </head>
  <body>
    <article>
      <h1>Κομοτηνή: Δ. Χαρίτου: Θα μας καλέσει πολύ γρήγορα ο Ελληνικός Λαός</h1>
      <address><time datetime="2019-11-24T17:34:39+00:00">24 Nov 2019, 17:34</time> by <a rel="author">Μαρία Νικολάου</a></address>
      <p>Με αφορμή την επίσκεψή του στο εργοστάσιο της ΔΕΗ, συνοδεύοντας τον κ. <b>Πάνο Ρήγα και την κ. Μαριλίζα Ξενογιαννακοπούλου, ο κος Δημήτρης Χαρίτου</b>, αναφέρθηκε στο προς ψήφιση το Νομοσχέδιο της Κυβέρνησης για τη ΔΕΗ.</p>
      <figure>
        <img src="https://www.ert.gr/wp-content/uploads/2019/11/IMG_9078.jpg"/>
      </figure>
      <p><i>«Δεν είναι μόνο ό,τι έχει σχέση με τα εργασιακά που είναι πολύ σημαντικό θέμα, αυτό των νέων σχέσεων εργασίας, που θέλουν να περάσουν στη ΔΕΗ»</i> είπε ο βουλευτής της Ροδόπης και σημείωσε πως υπάρχει επίσης το πιο σημαντικό, ότι δηλαδή το 65% της ΔΕΠΑ οδηγείται σε ένα ιδιωτικό μονοπώλιο.<br/><i>«Πρακτικά και τα δίκτυα και η εμπορία του Φυσικού αερίου θα περάσει στο Ιδιωτικό μονοπώλιο»</i> υποστήριξε ο βουλευτής και κάλεσε τους παρευρισκόμενους να σκεφτούν ότι εδώ στην περιοχή είναι σε εξέλιξη η δημιουργία των δικτύων στις πέντε μεγάλες πόλεις μεταξύ των οποίων και η Κομοτηνή. <i>«Δεν λέω ότι κινδυνεύουν να μην προχωρήσουν τα δίκτυα , αυτό, όμως, που μπορώ να ισχυριστώ με πολύ σιγουριά είναι ότι αυτός ο σχεδιασμός που υπάρχει καλύπτει μόνο ένα 30% περίπου κάλυψης μέσα στην πόλη και προφανώς τα ιδιωτικά συμφέροντα ξέροντας ότι το ιδιοκτησιακό καθεστώς είναι μπλεγμένο στο υπόλοιπο προφανώς θα οδηγηθούν σε άλλες περιοχές να εγκαθιδρύσουν πιο εύκολα τα δίκτυα και αντιλαμβάνεστε ότι τα πιο αδύναμα κοινωνικά στρώματα που θα είναι εκτός με την πρώτη φορά δεν θα έχουν την δυνατότητα πρόσβασης σε φθηνή ενέργεια, στο φυσικό αέριο.»</i></p>
      <figure>
        <img src="https://www.ert.gr/wp-content/uploads/2019/11/IMG_9086.jpg"/>
      </figure>
      <p>Σε αναφορά του δε στο Δημοκρίτειο Πανεπιστήμιο Θράκης (ΔΠΘ) στάθηκε στην ίδρυση και λειτουργία των έξι νέων τμημάτων, τρία εκ των οποίων στην Κομοτηνή, <i>«αν και»</i>, όπως είπε, <i>« υπήρχε σύμφωνη γνώμη της Πανεπιστημιακής Κοινότητας»</i>. Ίδρυση που έθεσε ο ίδιος και στην πρόσφατη επίσκεψη του Υφυπουργού Παιδείας στην Κομοτηνή, ο οποίος λίγες μέρες μετά ανακοίνωσε ότι καταργεί 37 τμήματα, ένα εκ των οποίων λειτουργούσε ήδη. <i>«Άρα, τα υπό δημιουργία έξι τμήματα θα ανακοίνωνε;»</i> αναρωτήθηκε ο κος <b>Χαρίτου</b> αποκαλύπτοντας πως υπήρξαν πιέσεις και αιτήματα για την ίδρυση και λειτουργία αυτών των Τμημάτων, τόσο από τον ίδιο, όσο και από τον Σεβασμιότατο Μητροπολίτη και τον Στρατηγό, που ήταν παρόντες σ’ αυτή την συζήτηση.</p>
      <figure>
        <img src="https://www.ert.gr/wp-content/uploads/2019/11/IMG_9076.jpg"/>
      </figure>
      <p><i>«Έχουμε πολύ μεγάλη δουλειά να κάνουμε ώστε να υπερασπιστούμε το έργο που έγινε τα προηγούμενα χρόνια. Έχουμε πολύ μεγάλη δουλειά να κάνουμε ώστε να είμαστε έτοιμοι διότι θα μας καλέσει πολύ γρήγορα ο Ελληνικός Λαός»</i> ανέφερε ο βουλευτής του ΣΥΡΙΖΑ προσθέτοντας ότι ταυτόχρονα θα πρέπει <i>«εν κινήσει να μπορέσουμε να κάνουμε ένα κόμμα ανοιχτό, δημοκρατικό, προοδευτικό , ένα κόμμα της σύγχρονης αριστεράς, δεν είναι εύκολο, αλλά είναι μια πρόκληση. Και θέλω να πιστεύω ότι έχουμε και την ικανότητα και την ωριμότητα να τα καταφέρουμε.»</i></p>
      <p>
        <b>Σ. Σακελίων: «Τα μέλη  του ΣΥΡΙΖΑ θα είναι και «ιδιοκτήτες του κόμματος»»</b>
      </p>
      <figure>
        <img src="https://www.ert.gr/wp-content/uploads/2019/11/IMG_9075-1.jpg"/>
      </figure>
      <p>Τέλος, ο γραμματέας της Νομαρχιακής Επιτροπής του ΣΥΡΙΖΑ Ροδόπης, ο κος <b>Σταμάτης Σακελλίων</b> εξαπολύοντας επίθεση στην Κυβέρνηση τόνισε πως  <i>«από τον  πρώτο καιρό δείχνει τα δόντια της σε όλες εκείνες και σε όλους εκείνους που θεωρεί ότι είναι οι αντίπαλοί της, δηλαδή  στην πλειοψηφία του λαού στους  εργαζόμενους και στις εργαζόμενες»</i> . Ο κος <b>Σακελλίων</b> κάλεσε  τους πολίτες  να πάρουν τον  ΣΥΡΙΖΑ στα χέρια τους . <i> «Όταν λέμε μια μεγάλη δημοκρατική παράταξη, εννοούμε ακριβώς αυτό ότι τα μέλη  του ΣΥΡΙΖΑ θα είναι και «ιδιοκτήτες του κόμματος»</i> είπε χαρακτηριστικά.</p>
      <p>Φώτο: Δημήτρης Χαρίτου-Σταμάτης Σακελλίων  ρεπορτάζ-κείμενο-φωτογραφία Μαρία Νικολάου:</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotinip-rigas-o-kosmos-olos-prepei-na-einai-stin-proti-grammi-tis-machis/"/>
        <a href="https://www.ert.gr/perifereiakoi-stathmoi/komotini/komotinim-xenogiannakopoyloy-antipoliteysi-programmatikos-logos-kai-synantisi-me-tis-koinonikes-proodeytikes-dynameis/"/>
        <a href="https://www.ert.gr/perifereiakoi-stathmoi/komotini/komotini-d-charitoy-i-istoriki-alitheia-mas-leei-pos-o-ellinikos-laos-pote-den-symvivastike-me-toys-kataktites/"/>
        <a href="https://www.ert.gr/perifereiakoi-stathmoi/komotini/komotini-24-11-2019-ert-eidiseis/"/>
        <a href="https://www.ert.gr/perifereiakoi-stathmoi/komotini/komotini-23-11-2019-ert-eidiseis/"/>
        <a href="https://www.ert.gr/perifereiakoi-stathmoi/florina/syllalitiria-stis-lignitikes-perioches-apergia-apo-ti-genopdei/"/>
      </related>
    </article>
  </body>
</html>