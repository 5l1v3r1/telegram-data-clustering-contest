<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/terzic-o-regionalnoj-ligi-bilo-bi-sjajno-za-finansije-ali-393635.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-24T17:26:00+00:00"/>
    <meta property="og:title" content="Terzić o Regionalnoj ligi - bilo bi sjajno za finansije, ali..."/>
    <meta property="og:description" content="Da li će se ikada desiti Regionalna liga?"/>
  </head>
  <body>
    <article>
      <h1>Terzić o Regionalnoj ligi - bilo bi sjajno za finansije, ali...</h1>
      <h2>Da li će se ikada desiti Regionalna liga?</h2>
      <address><time datetime="2019-11-24T17:26:00+00:00">24 Nov 2019, 17:26</time> by <a rel="author">Aleksandar Obrenović</a></address>
      <p>Zvezdan Terzić je imao opširan intervju za hrvatski "Večernji list", a u njemu je govorio o ratu, tenku ispred "Marakane", Zdravku Mamiću, kao i o Regionalnoj ligi.<br/><br/>Što se tiče Regionalne lige, Terzić smatra da do nje nikada neće doći.<br/><br/><i>"Od rata su prošle 24 godine i ta liga nije zaživela i mislim da nikad i neće. I dalje postoji antagonizam, neprijateljstvo. Nismo spremni ni mi, ni vi. Na stranu što su navijačke grupi i tu i tamo protiv, čak ni to nije ključno. Svi bismo imali korist, pre svega finansijsku, bili bismo stabilniji. Nije isto da li je na Maksimiru Slaven Belupo ili Zvezda, kao što nije isto dolazi li u Beograd Hajduk ili Radnik iz Surdulice. Neće to zaživeti. U košarci to može proći jer kroz nju se ne provlači pitanje nacionalnog identiteta kao kroz fudbal. Kad sam saznao koliko je koštala organizacija one dve utakmice reprezentacija Srbije i Hrvatske u Beogradu i Zagrebu 2013, rekao sam da je to neisplativo. Uopšte ne razmišljam o obnovi te lige</i>", rekao je on.<br/><br/>Zanimljiv je bio i deo u kom je upitan da li bi doveo igrača iz Hrvatske u Crvenu zvezdu.<br/><br/>"<i>Nisam pristalica zatvaranja u nacionalne okvire. Globalizacija je izbrisala granice, a profit postavlja pravila. Mi bismo da Zvezda igra u Ligi šampiona, ali da igra 11 Srba. Voleo bih da je tako, ali to je iluzija. Nama su najskuplji srpski igrači. Sve što vredi ode van, a stranci su nam jako pomogli da se stabilizujemo, od onih prvih koji su stigli 2015, počevši s Ibanjezom. Što se tiče igrača iz regije, mi smo, uvažavajući emocije naših navijača, prepustili Zdravku Mamiću i Dinamu iz Zagreba kao najvećem konkurentu u regiji nepresušan izvor igrača. Poštujem mišljenje severne tribine iako se često ne slažemo. Ali uvažavam jer znam da ga neće menjati. Oni se ne mešaju u operativno poslovanje kluba, poštena su grupa i zato imaju snagu. Ne postoje jedan ili dva lidera s kojima možeš razgovarati, imaju 40 vođa! No, dok ne postignu konsenzus, ne odlazi se sa sastanka. I jednom kad zauzmu stav, više ga ne menjaju. Ne pokušavam ih mijenjati jer je to nemoguće</i>", rekao je Terzić.<br/><br/>Čitav intervju možete pročitati <anchor name=""/><a href="https://www.vecernji.hr/sport/glavni-covjek-zvezde-za-vl-volim-srbiju-nikoga-ne-mrzim-mislio-sam-da-je-rat-ruzan-san-1361643">OVDE.</a></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/zvezdi-protiv-bajerna-sudi-jedan-od-najpoznatijih-sudija-na-svetu-393624.html"/>
        <a href="https://www.sportske.net/vest/domaci-fudbal/milojevic-tvrdi-srbi-nerealni-ne-moze-se-biciklom-na-mesec-393621.html"/>
        <a href="https://www.sportske.net/vest/domaci-fudbal/milojevic-sve-vise-racuna-na-debitanta-hoce-li-dobiti-priliku-i-u-ligi-sampiona-393599.html"/>
        <a href="https://www.sportske.net/vest/domaci-fudbal/igramo-na-svaka-tri-dana-ali-dacemo-sve-od-sebe-protiv-bajerna-393593.html"/>
        <a href="https://www.sportske.net/vest/domaci-fudbal/vukanovic-ili-van-la-para-ko-ce-poceti-protiv-bajerna-393586.html"/>
      </related>
    </article>
  </body>
</html>