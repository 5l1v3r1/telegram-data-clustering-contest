<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/basket/2019/11/24/la-dinamo-perde-contro-una-milano-da-eurolega-90-78-4-956598.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-24T17:58:21+00:00"/>
    <meta property="og:title" content="La Dinamo perde contro una Milano da Eurolega: 90-78"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">basket</h6>
      <h1>La Dinamo perde contro una Milano da Eurolega: 90-78</h1>
      <h2>I sassaresi hanno giocato alla pari sino al 38'</h2>
      <address><time datetime="2019-11-24T17:58:21+00:00">24 Nov 2019, 17:58</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Solo nel finale il Banco di Sardegna deve inchinarsi alla superpotenza Armani che con due triple di Nedovic arriva a +7 e decide una partita molto intensa. Al Forum vince Milano 90-78, ma sino al 38' i biancoblù di Pozzecco erano sotto solo di un punto.</p>
      <p>La Dinamo ha pochissimo da rimproverarsi, se non qualche tiro aperto sbagliato quando poteva ritornare avanti e qualche calo di intensità, ma contro la vice capolista da Eurolega, motivatissima per lo 0-3 delle semifinali scudetto, sarebbe occorsa la partita perfetta. Da parte di tutti.</p>
      <p>Gara d'altissimo livello. Le difese sono molto buone, ma gli attacchi hanno talento individuale e sanno giocare insieme. Il punteggio vede alternarsi al comando ora Milano ora Sassari, che ha un eccellente Vitali in attacco (8 punti) oltre al solito Pierre e tira bene da oltre l'arco: 5/6 complessivo. L'Armani ha Della Valle subito caldo e un Mack che si ritrova in attacco.</p>
      <p>L'altalena vede il Banco al massimo avanti di tre: 14-17 al 7' con Vitali in transizione, mentre i padroni di casa riescono a staccarsi solo prima del riposo con una tripla di Nedovic e un canestro fortunoso di Mack: 42-35. Milano riprende il discorso nella terza frazione e con Scola scava un solo importante: 50-37. Sul -13 la squadra sassarese reagisce con una tripla di Vitali e il clinic play-pivot che mettono in piedi Spissu e Bilan consente alla Dinamo di rivoltare la gara e di andare addirittura a +4 in apertura di ultima frazione con due liberi di Evans.</p>
      <p>Però nell'ultimo quarto i tiratori di Milano si accendono, soprattutto Nedovic che con due bombe spezza l'equilibrio (83-76 al 9') e infligge un colpo durissimo al morale del Banco.</p>
      <p>Ax Armani Milano: Della Valle 12 Mack 10 Micov 12 Moraschini 2 Rodriguez 8 Tarczewski 7 Nedovic 14 Cinciarini Brooks 4 Burns ne, Biligha 6 Cinciarini, Scola 15 All. Bialaszewski.</p>
      <p>Banco di Sardegna Sassari: Spissu 6 McLean 2 Bilan 17 Bucarelli, Devecchi ne, Evans 7 Magro ne, Pierre 21 Gentile, Vitali 12 Jerrells 13 All. Pozzecco</p>
    </article>
  </body>
</html>