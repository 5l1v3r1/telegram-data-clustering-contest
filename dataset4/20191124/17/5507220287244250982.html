<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188779/"/>
    <meta property="og:site_name" content="Janam TV"/>
    <meta property="article:published_time" content="2019-11-24T17:39:25+00:00"/>
    <meta property="og:title" content="ലോക ടെസ്റ്റ് ക്രിക്കറ്റ് ചാമ്പ്യന്‍ഷിപ്പ്; ഇന്ത്യ ബഹുദൂരം മുന്നില്‍"/>
    <meta property="og:description" content="കൊല്‍ക്കത്ത: ബംഗ്ലാദേശിനെതിരായ പരമ്പരയും തൂത്തുവാരിയതോടെ ലോക ടെസ്റ്റ് ക്രിക്കറ്റ് ചാമ്പ്യന്‍ഷിപ്പില്‍ ഇന്ത്യ ഒന്നാം സ്ഥാനത്ത് കുതിക്കുന്നു. രണ്ട്"/>
  </head>
  <body>
    <article>
      <h1>ലോക ടെസ്റ്റ് ക്രിക്കറ്റ് ചാമ്പ്യന്‍ഷിപ്പ്; ഇന്ത്യ ബഹുദൂരം മുന്നില്‍</h1>
      <address><time datetime="2019-11-24T17:39:25+00:00">24 Nov 2019, 17:39</time> by <a rel="author">Janam TV Web Desk</a></address>
      <p>കൊല്‍ക്കത്ത: ബംഗ്ലാദേശിനെതിരായ പരമ്പരയും തൂത്തുവാരിയതോടെ ലോക ടെസ്റ്റ് ക്രിക്കറ്റ് ചാമ്പ്യന്‍ഷിപ്പില്‍ ഇന്ത്യ ഒന്നാം സ്ഥാനത്ത് കുതിക്കുന്നു. രണ്ട് ടെസ്റ്റുകളുടെ പരമ്പര സ്വന്തമാക്കിയതോടെ 360 പോയിന്റാണ് ഇന്ത്യ നേടിയത്. ഇന്ത്യയുടെ ആദ്യ പിങ്ക് ബോള്‍ ടെസ്റ്റില്‍ ഇന്നിംഗ്‌സിനും 46 റണ്‍സിനുമാണ് ബംഗ്ലാദേശ് അടിയറവു പറഞ്ഞത്.</p>
      <p>നേരത്തെ, വെസ്റ്റ് ഇന്‍ഡീസിനെതിരായ പരമ്പരയോടെയായിരുന്നു ഇന്ത്യ ടെസ്റ്റ് ചാമ്പ്യന്‍ഷിപ്പിന് തുടക്കം കുറിച്ചത്. രണ്ട് മത്സരങ്ങളടങ്ങിയ പരമ്പര ഇന്ത്യ 2-0നാണ് ജയിച്ചത്. ഇതിനു പിന്നാലെ ഇന്ത്യയിലെത്തിയ ദക്ഷിണാഫ്രിക്കയെയും മുട്ടുകുത്തിച്ച ഇന്ത്യ ടെസ്റ്റ് ചാമ്പ്യന്‍ഷിപ്പില്‍ ഒന്നാം സ്ഥാനത്ത് ദീര്‍ഘദൂരം മുന്നിലെത്തിയിരുന്നു. ചാമ്പ്യന്‍ഷിപ്പ് തുടങ്ങിയ ശേഷം തുടര്‍ച്ചയായി മൂന്നാം പരമ്പര വിജയമാണ് ഇന്ത്യ സ്വന്തമാക്കുന്നത്.</p>
      <p>പാകിസ്ഥാനെതിരായ പരമ്പരയിലെ ആദ്യ മത്സരം വിജയിച്ചതോടെ 116 പോയിന്റുമായി ഓസ്‌ട്രേലിയയാണ് രണ്ടാം സ്ഥാനത്ത്. ശ്രീലങ്ക-ന്യൂസിലാന്‍ഡ് പരമ്പര സമനിലയിലായതോടെ ഇരു ടീമുകള്‍ക്കും നിലവില്‍ 60 പോയിന്റ് വീതമാണുള്ളത്. 56 പോയിന്റുമായി ഇംഗ്ലണ്ടാണ് അഞ്ചാം സ്ഥാനത്ത്.</p>
      <p>രണ്ട് ടെസ്റ്റുകളുടെ പരമ്പരയിലെ ഓരോ മത്സരത്തിനും 60 പോയിന്റ് വീതവും അഞ്ച് ടെസ്റ്റ് പരമ്പരയിലെ ഓരോ മത്സരത്തിനും 24 പോയിന്റു പോയിന്റു വീതവുമാണുള്ളത്. 2 വര്‍ഷം നീണ്ടുനില്‍ക്കുന്ന ടൂര്‍ണമെന്റിന്റെ അവസാനം ഏറ്റവും അധികം പോയിന്റ് ലഭിക്കുന്ന രണ്ട് ടീമുകളാണ് ചാംപ്യന്‍ഷിപ്പിന്റെ കലാശപ്പോരാട്ടത്തിനിറങ്ങുക. 2021 ജൂണില്‍ ലോര്‍ഡ്സിലാണ് ഫൈനല്‍ നടത്താന്‍ തീരുമാനിച്ചിരിക്കുന്നത്.</p>
    </article>
  </body>
</html>