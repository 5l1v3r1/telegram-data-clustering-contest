<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779979/%D8%B3%D9%87%D9%85-%DB%B2%DB%B0-%D8%AF%D8%B1%D8%B5%D8%AF-%D9%82%D8%A7%DB%8C%D9%86-%D8%A7%D8%B2-%D9%81%D8%B1%D8%B3%D9%88%D8%AF%DA%AF%DB%8C-%D8%A7%D9%85%D9%84%D8%A7%DA%A9-%D8%B1%D9%88%D8%B3%D8%AA%D8%A7%DB%8C%DB%8C-%D8%AC%D8%A7%D9%86-%D8%AF%D9%88%D8%A8%D8%A7%D8%B1%D9%87-%D8%A8%D8%AE%D8%B4-%D9%85%D8%B3%DA%A9%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T17:21:38+00:00"/>
    <meta property="og:title" content="فرماندار قاین: سهم ۲۰ درصد قاین از فرسودگی املاک روستایی/جان دوباره بخش مسکن"/>
    <meta property="og:description" content="بیرجند-فرماندار قاین با بیان اینکه در حال حاضر ۲۰ درصد فرسودگی املاک روستایی در شهرستان قاین داریم، گفت: با اجرای طرح مسکن محرومین بخش مسکن شهرستان جان تازه گرفته است."/>
  </head>
  <body>
    <article>
      <h1>فرماندار قاین: سهم ۲۰ درصد قاین از فرسودگی املاک روستایی/جان دوباره بخش مسکن</h1>
      <address>
        <time datetime="2019-11-24T17:21:38+00:00">24 Nov 2019, 17:21</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمد کریمی عصر یکشنبه در بازدید از پروژه های اشتغال کمیته امداد در شهرستان قاین اظهار داشت: تنها عاملی که می تواند جامعه را در مسیر توسعه پایدار قرار دهد، تزریق امید و بالا بردن روحیه اجتماعی جامعه است.</p>
      <p>وی با تأکید بر اینکه هیچ جامعه ای با پول به جایی نرسیده مگر با امید و روحیه اجتماعی، بیان کرد: خراسان جنوبی دارای ظرفیت های بزرگی است اما باید امید را در استان بیشتر کنیم.</p>
      <p>فرماندار قاین با بیان اینکه باید کاری کنیم در افکار عمومی مردم، نگاه واقع بینانه شکل بگیرد، عنوان داشت: اگر این امر محقق نشود بستر برای برخی التهاب ها مهیا است.</p>
      <p>
        <b> رتبه نخست قاین در اجرای طرح مسکن محرومین</b>
      </p>
      <p>کریمی با اشاره به اینکه در حال حاضر اتفاق های خوبی در استان در حال رخ دادن است، افزود: یکی از این اتفاقات اجرای طرح مسکن محرومین بوده که شهرستان قاینات رتبه نخست را در اجرای این طرح به خود اختصاص داده است.</p>
      <p>وی با بیان اینکه شهرستان قاینات با ۱۷۳ روستای دارای سکنه، پنج نقطه شهری و ۱۱۷ هزار جمعیت مقام دوم را در استان از نظر میزان جمعیت دارد، بیان داشت: از طرفی این شهرستان منطقه زلزله خیز بوده و ۲۰ درصد فرسودگی املاک روستایی در شهرستان قاین است.</p>
      <p>فرماندار قاین با اشاره به اینکه در مرحله نخست طرح مسکن محرومین ۹۷۳ واحد سهم شهرستان قاینات بود، گفت: از این تعداد ساخت ۶۰۰ واحد به بنیاد مسکن و ۳۷۳ واحد به کمیته امداد واگذار شده است.</p>
      <p>کریمی اضافه کرد: در زمانی که شرایطی بسیار سختی فراروی نظام کشور حاکم است، دولت برای ساخت این واحدها ۲۵ میلیون تومان تسهیلات بلاعوض و ۴۰ میلیون تومان تسهیلات با نرخ چهار درصد به متقاضین واگذار می کند.</p>
      <p>وی با بیان اینکه توزیع این واحدها بر اساس سهمیه بندی انجام شده است، عنوان داشت: این سهمیه بندی بر اساس سرانه جمعیت بین روستاها توزیع شده و نیازمندان هر روستا با معرفی دهیار و شهردار شناسایی شده اند.</p>
      <p>فرماندار قاین ادامه داد: از سهمیه شهرستان در بخش مسکن محرومین ۶۰ واحد در مرحله نازک کاری و بهره برداری است و امیدواریم تا بهمن ماه بحث مسکن محرومین را به اتمام برسانیم.</p>
      <p>
        <b>اتمام دوبانده سازی محور بیرجند- قاین تا سال ۹۹</b>
      </p>
      <p> کریمی با بیان اینکه به ندرت شاید چند واحد با مشکلاتی از جمله ضامن و زمین روبه رو باشند، بیان کرد: با این وجود تاکنون فراتر از قانون عمل کردیم و خیلی از مشکلاتی که در زمینه تامین زمین بود حل شد.</p>
      <p>وی یادآور شد: با اجرای طرح مسکن محرومین در حال حاضرشهرستان قاین به کارگاه تولیدی تبدیل شده و بسیاری از کارگاه های تولیدی و مشاغل مرتبط با این حوزه جان دوباره گرفته اند.</p>
      <p>فرماندار قاین با بیان اینکه همچنین با پیگیری های استاندار دوبانده شدن محور بیرجند- قاین به عنوان یکی از مطالباتی مهم مردم شهرستان در حال تحقق است، افزود: طبق قول های داده شده از سوی وزارت راه و شهرسازی امیدواریم تا قبل از پایان سال ۹۹ دوبانده شدن این محور به پایان برسد.</p>
      <p>کریمی اضافه کرد: ۲۳ کیلومتر تا پایان اردیبهشت ماه زیر بار ترافیک می رود ۲۷ کیلومتر باقی مانده نیز قبل از پایان دولت امیدوار هستیم به پایان برسد.</p>
    </article>
  </body>
</html>