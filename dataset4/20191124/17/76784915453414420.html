<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/24/nemetorszag_tenger_akna_robbantas_delfin/"/>
    <meta property="og:site_name" content="Index.hu"/>
    <meta property="article:published_time" content="2019-11-24T17:44:00+00:00"/>
    <meta property="og:title" content="18 védett disznódelfint ölhettek meg a német haditengerészet robbantásai"/>
    <meta property="og:description" content="Második világháborús aknákat semmisített meg a német haditengerészet, amelyek 30 méteres körzetben minden élőlényt elpusztítanak."/>
  </head>
  <body>
    <article>
      <h1>18 védett disznódelfint ölhettek meg a német haditengerészet robbantásai</h1>
      <address><time datetime="2019-11-24T17:44:00+00:00">24 Nov 2019, 17:44</time> by <a rel="author" href="https://index.hu/szerzo/joob_sandor" target="_blank">Joób Sándor</a></address>
      <p>Öt méter átmérőjű és másfél méter mély kráterek keletkezett a Balti-tenger alján augusztusban, amikor a német haditengerészet robbantásokat hajtott végre. Az esetnek durva következménye lett: a környéken 18, védett állatnak számító disznódelfin tetemét találták meg, a környezetvédők tiltakoznak - írja a <a href="https://www.welt.de/vermischtes/article203777252/Nato-Bundeswehr-Sprengung-toetete-18-Wale-Nabu-ist-empoert.html?wtrid=socialmedia.socialflow.facebook.weltvideotv..socialflow_facebook&amp;fbclid=IwAR3E-8M0SbHs2EgXwXG6ximorWAFA8pUhiSyV8TlEMzlx1hChVu-XEZe5i0">Welt</a>. </p>
      <figure>
        <img src="https://kep.cdn.indexvas.hu/1/0/3048/30489/304899/30489955_d6f6b5970da955fc3fa0b416b718512c_wm.jpg"/>
        <figcaption>Képünk illusztráció<cite>Fotó: Omar Vidal / AFP</cite></figcaption>
      </figure>
      <p>A német haditengerészet 39 második világháborús tengeri aknát semmisített meg a Fehmarnbelt-szorosnál található természetvédelmi területen. Minden egyes akna mély krátereket vájt a tengerfenéken.</p>
      <p>A hadsereg egy közeli NATO-hadgyakorlattal indokolta a robbantásokat, de a környezetvédők szerint csak erre hivatkozva akarták kikerülni a környezetvédelmi hatóságoktól szükséges engedélyek beszerzését. </p>
      <p>A robbantások veszélyeztették a védett fajnak számító disznódelfineket, mondta Jan Philipp Albrecht, Schleswig-Holstein tartomány zöldpárti környezetvédelmi minisztere. A német Természetvédelmi Szövetség (Nabu) azt közölte: a NATO-gyakorlat után 18 tetemet találtak, de nem tudni, hogy a szaporodási időszakban összesen hány állat pusztult el vagy sebesült meg.</p>
      <p>Ha ezek a tengeri aknák felrobbannak, 10-30 méteres körzetben minden élőlényt elpusztítanak. Tavaly a Balti-tenger partján 203 disznódelfin tetemét találták meg.</p>
      <p>Becslések szerint az Északi- és a Balti-tengerben több mint 1,6 millió tonna háborús robbanóanyag van még, amelyek folyamatosan rozsdásodnak, és amelyekből veszélyes, mérgező anyagok szivárognak a tengerbe, amelyek a tápláléklánc révén aztán az emberi szervezetbe is bekerülhetnek.  </p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>