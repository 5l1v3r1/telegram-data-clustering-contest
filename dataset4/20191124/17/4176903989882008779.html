<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/ragbisti-partizana-osvojili-duplu-krunu/"/>
    <meta property="og:site_name" content="Krstarica"/>
    <meta property="article:published_time" content="2019-11-24T17:00:09+00:00"/>
    <meta property="og:title" content="Ragbisti Partizana osvojili duplu krunu"/>
    <meta property="og:description" content="Ragbisti Partizana osvojili su danas Kup Srbije, pošto su u finalu u Starčevu kod Pančeva pobedili Crvenu zvezdu sa 35:10 (27:10). Crno-beli su tako"/>
  </head>
  <body>
    <article>
      <h1>Ragbisti Partizana osvojili duplu krunu</h1>
      <address><time datetime="2019-11-24T17:00:09+00:00">24 Nov 2019, 17:00</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-2rttpd9suf.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Ragbisti Partizana osvojili su danas Kup Srbije, pošto su u finalu u Starčevu kod Pančeva pobedili Crvenu zvezdu sa 35:10 (27:10).</p>
      <p>Crno-beli su tako osvojili duplu krunu, pošto su nedavno obezbedili i šampionsku titulu.</p>
      <p>Crno-beli i crveno-beli priključili su se akciji protiv nasilja nad ženama i na današnjoj utakmici na teren su izašli u majicama „Stop nasilju nad ženama“.</p>
      <p>Iz oba kluba naveli su da u sportu, baš kao i u svim ostalim sferama života, ne treba da postoji mesto za diskriminaciju ili bilo kakvu vrstu nasilja, ali da, „nažalost, živimo u vremenima kada se ova načela često krše što dovodi do strašnih situacija u kojima su najčešće žrtve žene“.</p>
      <p>„Ragbi je sport koji ceni vrednosti poput integriteta, solidarnosti i poštovanja prema svim učesnicima. Na ovaj način želeli bismo da zajednički ukažemo na rastući problem u našem okruženju i da zajedničkim naporima budemo jedan od činilaca koji će doprineti rešenju ovog problema. Zato danas šaljemo jasnu i glasnu poruku da na nasilje nad ženama ne smemo i nećemo zatvarati oči“, navodi se u zajedničkoj izjavi dva kluba.</p>
      <p>(Beta)</p>
    </article>
  </body>
</html>