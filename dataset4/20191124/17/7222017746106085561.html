<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/mia-anasa-apo-ton-titlo-i-ispania/"/>
    <meta property="og:site_name" content="Tennis24"/>
    <meta property="article:published_time" content="2019-11-24T17:51:22+00:00"/>
    <meta property="og:title" content="Μια ανάσα από τον τίτλο η Ισπανία!"/>
    <meta property="og:description" content="Μία νίκη μακριά από τον έκτο τίτλο Davis Cup στην ιστορία της βρίσκεται η Ισπανία μετά τη νίκη του συγκινητικού Ρομπέρτο Μπαουτίστα Αγούτ επί του Φελίξ Οζέρ-Αλιασίμ στον πρώτο αγώνα των τελικών της Κυριακής!   Δεν χάνεται αυτό το Davis Cup για την οικοδέσποινα Ισπανία! Οι φούριος ρόχας βρίσκονται μόλις μια νίκη μακριά από τον […]"/>
  </head>
  <body>
    <article>
      <h1>Μια ανάσα από τον τίτλο η Ισπανία!</h1>
      <address>
        <time datetime="2019-11-24T17:51:22+00:00">24 Nov 2019, 17:51</time>
      </address>
      <h3>Μία νίκη μακριά από τον έκτο τίτλο Davis Cup στην ιστορία της βρίσκεται η Ισπανία μετά τη νίκη του συγκινητικού Ρομπέρτο Μπαουτίστα Αγούτ επί του Φελίξ Οζέρ-Αλιασίμ στον πρώτο αγώνα των τελικών της Κυριακής!</h3>
      <p>Δεν χάνεται αυτό το Davis Cup για την οικοδέσποινα Ισπανία!</p>
      <p>Οι φούριος ρόχας βρίσκονται μόλις μια νίκη μακριά από τον θρίαμβο στη Μαδρίτη και την κατάκτηση του έκτου τίτλου Davis Cup στην ιστορία αυτής της “πλούσιας” όσον αφορά στην τενιστική παράδοση χώρας!</p>
      <p>Ο συγκινητικός Ρομπέρτο Μπαουτίστα Αγούτ, παρά το γεγονός ότι μόλις δύο μέρες πριν έζησε μία από τις χειρότερες στιγμές της ζωής του καθώς ο πατέρας του έφυγε από τη ζωή, “έσφιξε τα δόντια” και έθεσε τον εαυτό του έτοιμο για τη μάχη των τελικών του Davis Cup!</p>
      <p>Και όχι μόνο αυτό αλλά απέδωσε, κερδίζοντας τον Φελίξ Οζέρ-Αλιασίμ με <b>7-6(3), 6-3 </b>για να κάνει το 1-0 για τη χώρα του κόντρα στον Καναδά και πλέον, αν ο ανίκητος και απίστευτα παθιασμένος αυτήν την εβδομάδα Ράφα Ναδάλ, κερδίσει τον Ντένις Σαποβάλοφ, ο τίτλος είναι δικός τους…</p>
      <p>Επιτέλους, ο Ράφα δεν θα χρειαστεί να κάνει τα…πάντα για να δώσει στη χώρα του τη νίκη, όπως έγινε στις δύο προηγούμενες σειρές όπου χρειάστηκε νίκη της Ισπανίας τόσο στο δεύτερο αγώνα μονού όσο και στα διπλά για να επέλθει η πρόκριση.</p>
      <p>Ο Μπαουτίστα Αγούτ φρόντισε για αυτό.</p>
      <p>Ο Ισπανός έκανε ένα μεστό ματς, ήταν περισσότερο δυνατός πνευματικά από τον αντίπαλό του στις κρίσιμες στιγμές του ματς και πήρε αναμενόμενα τη νίκη.</p>
      <p>Το πρώτο σετ ήταν και το πιο κρίσιμο για την έκβαση του ματς μιας και κρίθηκε στις λεπτομέρειες.</p>
      <p>Ο Αλιασίμ σέρβιρε άψογα και δεν έδωσε δικαιώματα στο σερβίς του ενώ έφτασε σε ένα “χρυσό” break point στο 4-3 χωρίς όμως να το εκμεταλλευτεί.</p>
      <p>Τελικά, στο tie break ήταν πραγματικός “βράχος” δεν έχανε μπάλα και ανάγκασε τον Αλιασίμ σε λάθη και το 1-0 ήταν γεγονός για τους Ισπανούς!</p>
      <p>Τα πράγματα απλοποιήθηκαν σε έναν βαθμό στο δεύτερο σετ.</p>
      <p>Ο Αγούτ είχε πια άλλη ψυχολογία και ο εύθραυστος ψυχολογικά Αλιασίμ έριξε απόδοση με την Ισπανία να κάνει το γρήγορο 3-0.</p>
      <p>Ωστόσο, ο Αλιασίμ δεν κατέθεσε τα “όπλα”, μείωσε σε 3-2 σβήνοντας το break αλλά το σερβίς του τον πρόδωσε ξανά στο δεύτερο σετ και μία ανέλπιστη ανατροπή δεν έγινε ποτέ.</p>
      <p>Τώρα, ο Ντένις Σαποβάλοφ καλείται να πραγματοποιήσει ένα…έπος, να κερδίσει δηλαδή έναν εκστασιασμένο Ναδάλ μέσα στη χώρα του για να στείλει τη σειρά σε καθοριστικό ματς διπλού.</p>
      <p><a href="https://www.daviscupfinals.com/schedule/groups">DAVIS CUP FI</a><a href="https://www.daviscupfinals.com/schedule/groups">NALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
      <p>
        <b>Κώστας Αϊτάκης</b>
      </p>
    </article>
  </body>
</html>