<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Riuada-solidaritat-Riumuntada-Espluga-Francoli_0_2349965107.html"/>
    <meta property="og:site_name" content="Ara.cat"/>
    <meta property="article:published_time" content="2019-11-24T17:49:41+00:00"/>
    <meta property="og:title" content="Riuada de solidaritat a la 'Riumuntada' de l'Espluga de Francolí un mes després dels aiguats"/>
    <meta property="og:description" content="Un miler de persones tenyeixen de blau la llera del riu amb paraigües per simbolitzar una onada"/>
  </head>
  <body>
    <article>
      <h1>Riuada de solidaritat a la 'Riumuntada' de l'Espluga de Francolí un mes després dels aiguats</h1>
      <h2>Un miler de persones tenyeixen de blau la llera del riu amb paraigües per simbolitzar una onada</h2>
      <address>
        <time datetime="2019-11-24T17:49:41+00:00">24 Nov 2019, 17:49</time>
      </address>
      <p>Riuada de solidaritat en l'acte central de la <i>Riumuntada</i> aquest diumenge a l'Espluga de Francolí (Conca de Barberà). Prop d'un miler de persones han marxat per un tram de l'anomenada <i>zona zero</i> i han desplegat, a ritme de batucada, paraigües blaus tenyint d'aquest color la llera del riu Francolí. D'aquesta manera, han escenificat una immensa onada de solidaritat i han homenatjat les víctimes, els desapareguts i els damnificats per culpa dels aiguats d'ara fa un mes. També s'han agraït les tasques dels voluntaris que s'han bolcat en ajudar el territori. Tots els diners recaptats en les activitats benèfiques organitzades durant el cap de setmana es destinaran als afectats del municipi.</p>
      <p>El portaveu de la iniciativa ciutadana local de la Riuada Solidària, Roger Òdena, ha expressat que estan "realment impressionats amb la resposta de la gent". "Cal seguir difonent les causes i les conseqüències de tot plegat, aportant tot el que es pugui a aquells que ho han perdut tot", ha afegit.<br/><br/>Els participants s'han aplegat davant de les instal·lacions de Drac Actiu, dins de l'anomenada <i>zona zero</i>, una bona estona abans de l'inici de l'acte solidari. Preparats amb els paraigües blaus a les mans, han escoltat les instruccions dels organitzadors i han practicat la <i>performance</i>. A les dotze en punt, el toc dels tambors de la batucada ha arrencat i els assistents han obert els paraigües.<br/><br/>Tot seguit, han marxat per l'entorn del riu Francolí fins a la Font Baixa. Durant el trajecte, els assistents han comprovat l'estat de la llera del riu, on les destrosses dels aiguats encara són ben visibles. L'acte ha acabat amb la lectura d'un manifest i s'han desplegat quatre pancartes reivindicatives amb els lemes <i>Memòria</i>, <i>P</i><i> oble</i>, <i>Solidaritat</i> i <i>Riumuntada</i>.<br/><br/>Els organitzadors de la Riuada Solidària han afirmat que s'han venut el miler de paraigües solidaris que s'havien posat a la venda. "L'acte central ha estat tot un èxit, pretenia homenatjar les persones que hi han perdut la vida. També hem d'agrair enormement a tothom que ha fet possible aquest cap de setmana", ha expressat Òdena. Durant aquests dies, s'han organitzat una vintena d'activitats de caràcter benèfic.</p>
      <figure>
        <img src="https://www.ara.cat/2019/10/24/societat/Imatges-dron-riuada-Francoli-Montblanc-Espluga-ACN_2331396845_66908974_117x66.png"/>
      </figure>
      <p>
        <a href="https://www.ara.cat/societat/Imatges-dron-riuada-Francoli-Montblanc-Espluga-ACN_3_2331396845.html">Els efectes de la riuada, a vista de dron</a>
      </p>
      <p>Entre el miler de participants, la Lídia Girona, veïna d'Olèrdola, ha explicat que va participar en les tasques de neteja durant els dies posteriors als forts aiguats. Per això, aquest diumenge, ha assegurat que havia de col·laborar amb aquesta "festa". Així mateix, la Maria Gili, veïna de l'Espluga, ha dit sentir-se "molt orgullosa" de la implicació del veïnat a l'hora de refer-se d'aquesta tragèdia.</p>
      <h3>Montblanc pren el relleu de la solidaritat</h3>
      <p>El col·lectiu Riuada Solidària també ha programat un concert el 20 de desembre en el qual actuaran Buhos, Itaca Band, Portobello, Joan Rovira i Banda Neon. Abans, però, el municipi de Montblanc agafa el relleu de la solidaritat i ha previst més activitats benèfiques el cap de setmana vinent, del 29 de novembre a l'1 de desembre.<br/><br/>Pel que fa a les donacions, es podran seguir fent fins al 31 de desembre. L'organització té previst publicar més endavant els fons recaptats.</p>
    </article>
  </body>
</html>