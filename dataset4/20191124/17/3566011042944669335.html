<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547177.html/%D8%A8%D8%B1%D8%A7%DB%8C-%D9%87%D8%B1-%D8%B5%D9%86%D8%AF%D9%84%DB%8C-%D9%85%D8%B3%D8%A6%D9%88%D9%84%D8%A7%D9%86--72-%D9%86%D9%81%D8%B1-%D8%B4%D9%87%DB%8C%D8%AF-%D8%B4%D8%AF%D9%87-%D8%A7%D9%86%D8%AF--%D8%A7%D9%85%D9%86%DB%8C%D8%AA-%D8%A7%D9%85%D8%B1%D9%88%D8%B2-%D9%85%D8%B1%D8%AF%D9%85-%D9%88-%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87-%D8%A8%D8%B1%DA%A9%D8%AA-%D8%AE%D9%88%D9%86-%D8%B4%D9%87%D8%AF%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-24T17:03:00+00:00"/>
    <meta property="og:title" content="برای هر صندلی مسئولان، 72 نفر شهید شده‌اند/ امنیت امروز مردم و مسئولان به برکت خون شهداست"/>
    <meta property="og:description" content="«نصرت‌الله سیف» گفت: همه مسئولانی که در این نظام و مملکت در حال خدمت هستند و روی یک کرسی نشسته اند، مدیون خون شهدا هستند و برای هر صندلی که آقایان روی ان نشسته اند، 72 شهید داده شده است و همه مردم و مسئولان بدهکار شهدا و خانواده آنها هستند و از همین جهت همه باید به هر طریقی دین خود را نسبت به آنها ادا کنند."/>
  </head>
  <body>
    <article>
      <h1>برای هر صندلی مسئولان، 72 نفر شهید شده‌اند/ امنیت امروز مردم و مسئولان به برکت خون شهداست</h1>
      <h2>رئیس سازمان بسیج عشایری در گفتگو با دانا:</h2>
      <address>
        <time datetime="2019-11-24T17:03:00+00:00">24 Nov 2019, 17:03</time>
      </address>
      <p>«نصرت‌الله سیف» گفت: همه مسئولانی که در این نظام و مملکت در حال خدمت هستند و روی یک کرسی نشسته اند، مدیون خون شهدا هستند و برای هر صندلی که آقایان روی ان نشسته اند، 72 شهید داده شده است و همه مردم و مسئولان بدهکار شهدا و خانواده آنها هستند و از همین جهت همه باید به هر طریقی دین خود را نسبت به آنها ادا کنند.</p>
      <p>«<b>نصرت‌الله سیف</b>»، رئیس سازمان بسیج عشایری در گفتگو با خبرنگار <a href="http://www.dana.ir/">شبکه اطلاع رسانی راه دانا</a>؛ در خصوص اهمیت و ضرورت زنده نگه داشتن یاد شهدا بعد از گذشت چندین سال از دفاع مقدس اظهار داشت: زمانی که انقلاب اسلامی پیروز شد، از ابتدا دشمنان و همه ابرقدرت ها سعی کردند مسیر دشمنی خود را با جمهوری اسلامی ایران را ادامه بدهند.</p>
      <p>وی با بیان اینکه استکبار دنیا به هیچ کشوری اجازه استقلال نداده است بیان کرد: کشور ایران تنها کشوری بود که نخواست زیر استکبار شوروی و آمریکا باشد که با بصیرت مردم و رهبری امام خمینی (قدس سره) انقلاب اسلامی رقم خورد.</p>
      <p>رئیس سازمان بسیج عشایری همچنین گفت: دشمن وقتی فهمید انقلابی در یک کشوری که می تواند مرکز جهان اسلام باشد رقم خورده تمام تلاش خود را برای دشمنی با این نظام و انقلاب به کار بست؛ این دشمنی با مردم و انقلاب اسلامی بود؛ چرا که سابقه اسلام را می دانستند که پیامبر با دست خالی اسلام را در سراسر جهان گسترش داد.</p>
      <p>سیف با بیان اینکه شهدای زیادی تقدیم شد تا انقلاب اسلامی به پیروزی برسد بیان کرد: یکی از بزرگترین توطئه های دشمن علیه اسلام، جنگ تحمیلی بود که همه استکبار دست به دست هم دادند تا دیوانه ای به نام صدام را تحریک کردند تا به ایران حمله کرده و نظام را ساقط کند.</p>
      <p>وی در ادامه افزود: برای مقابله با این توطئه بزرگ و جنگ نا برابر شهدای زیادی داده شد و مردم برای حفظ نظام فرزندان خود را به جبهه ها فرستادند که در ادامه حضور اقشار مختلف در جبهه های نبرد حق علیه باطل شهدایی تقدیم شد.</p>
      <p>رئیس سازمان بسیج عشایری همچنین گفت: جوانان، بزرگان، پیران، پدران و خواهران ما جان خود را فدا کردند که این نظام حفظ شود یعنی یک خانواده شهید هستی خود را که یک فرزند خود بوده به جبهه ها فرستاده و این خانواده ها تمام هستی خود را به جبهه ها فرستادند.</p>
      <p>سیف با بیان اینکه چیزی با ارزش تر از جان برای یک انسان وجود ندارد تصریح کرد: شهدا کسانی بودند که در راه انقلاب اسلامی تمام هستی خود را فدا کردند؛ از همین جهت همه کسانی که در حال حاضر از این فضای امن برای زندگی با عزت و کرامت استفاده می کنند یعنی مدیون شهدا هستند.</p>
      <p>وی افزود: همه مسئولانی که در این نظام و مملکت در حال خدمت هستند و روی یک کرسی نشسته اند، مدیون خون شهدا هستند و برای هر صندلی که آقایان روی ان نشسته اند، 72 شهید داده شده است و همه مردم و مسئولان بدهکار شهدا و خانواده آنها هستند و از همین جهت همه باید به هر طریقی دین خود را نسبت به آنها ادا کنند.</p>
      <p>رئیس سازمان بسیج عشایری در ادامه افزود: تجلیل از شهدا و زنده نگه داشتن یاد آنها نفعی برای شهدا ندارد و تنها برای خودمان است که فراموش نکنیم در چه جایگاهی قرار داریم و برای این جایگاه چه افرادی فدا شده اند. وظیفه همه ما یادکردن از شهدا و خانواده آنهاست.</p>
      <p> </p>
      <p>انتهای پیام/ط</p>
    </article>
  </body>
</html>