<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2824465-u-pitanni-dopomogi-ukraini-porosenko-ne-vbacae-riznici-miz-obamou-i-trampom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-24T17:32:00+00:00"/>
    <meta property="og:title" content="У питанні допомоги Україні Порошенко не вбачає різниці між Обамою і Трампом"/>
    <meta property="og:description" content="І колишній президент США Барак Обама, і чинний глава Білого дому Дональд Трамп приділяли велику увагу допомозі Україні."/>
  </head>
  <body>
    <article>
      <h1>У питанні допомоги Україні Порошенко не вбачає різниці між Обамою і Трампом</h1>
      <h2>І колишній президент США Барак Обама, і чинний глава Білого дому Дональд Трамп приділяли велику увагу допомозі Україні.</h2>
      <address>
        <time datetime="2019-11-24T17:32:00+00:00">24 Nov 2019, 17:32</time>
      </address>
      <p>Про це заявив ексрезидент України Петро Порошенко на Міжнародному безпековому форумі у канадському Галіфаксі, повідомляє власний кореспондент Укрінформу.</p>
      <p>«Не можна казати, що ми отримали щось від <a href="https://www.ukrinform.ua/tag-tramp">Трампа</a> і не отримали від Обами. Бо від Обами ми отримали три транші позикових гарантій Сполучених Штатів, два з яких уже повернули», - сказав Порошенко.</p>
      <p>За його словами, у 2014 році це було життєво важливо для України, у скарбниці якої на той час було лише 4 тисячі доларів.</p>
      <p>Порошенко також наголосив, що отримання Україною американських переносних протитанкових ракетних комплексів Javelin має велике значення, по-перше, тому, що вони є символом співпраці США та України, а по-друге - навіть коли Україна ще не отримала дозвіл на використання цих комплексів, російські танки перестали з'являтися на Донбасі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2824444-porosenko-na-bezpekovomu-forumi-v-galifaksi-zaklikav-zahid-ne-viriti-putinu.html">Порошенко на безпековому форумі в Галіфаксі закликав Захід не вірити Путіну</a>
      </blockquote>
      <p>Як повідомлялося, наприкінці 2017 року адміністрація президента США Дональда Трампа ухвалила рішення про продаж Україні летальної зброї, у тому числі протитанкових ракетних комплексів Javelin. 1 березня Державний департамент США схвалив продаж Україні 210 протиракетних комплексів Javelin і 37 пускових установок до них на загальну суму близько 47 мільйонів доларів.</p>
      <p>Республіканці неодноразово заявляли, що протитанкові ракетні комплекси Javelin Україна отримала саме за президенства Трампа, тоді як Обама не давав згоди на їх постачання.</p>
      <p>Javelin – американський переносний протитанковий ракетний комплекс (ППРК), призначений для ураження бронетехніки, танків, а також БПЛА, вертольотів і гвинтомоторних літаків, що заходять на посадку.</p>
    </article>
  </body>
</html>