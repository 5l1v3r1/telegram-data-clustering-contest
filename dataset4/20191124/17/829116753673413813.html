<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191124-a-legfontosabb-informaciok-a-keszulo-half-life-alyx-jatekrol.html"/>
    <meta property="og:site_name" content="Origo"/>
    <meta property="article:published_time" content="2019-11-24T17:50:00+00:00"/>
    <meta property="og:title" content="Nyolc dolog, amit mindenképp tudnia kell az új Half-Life-ról"/>
    <meta property="og:description" content="Van, aki csalódni fog, van, aki örülni."/>
  </head>
  <body>
    <article>
      <h1>Nyolc dolog, amit mindenképp tudnia kell az új Half-Life-ról</h1>
      <address><time datetime="2019-11-24T17:50:00+00:00">24 Nov 2019, 17:50</time> by <a rel="author">Vaffler Dániel</a></address>
      <p>
        <b>A Valve a múlt héten végre bejelentette a Half-Life új részét. Igaz, nem úgy, ahogy arra a legtöbben számítottak: nem a Half-Life 3 készül, hanem Alyx alcímmel egy kifejezetten virtuális valóságra kihegyezett anyag. Csalódni azonban nem fogunk, összeszedtük a legfontosabb információkat, amiket mindenképpen érdemes tudni a készülő játékról!</b>
      </p>
      <p>
        <b>1. Ez a Valve eddigi legnagyobb játéka</b>
      </p>
      <p>Greg Coomer, a játék egyik tervezője elárulta, hogy soha nem dolgozott még a stúdiónál egy játékon egyszerre ennyi ember, mint a Half-Life: Alyx esetében. Ráadásul a fejlesztők körülbelül harmada már dolgozott korábbi Half-Life-játékokon, néhányan még az eredeti első részen is, úgyhogy a tapasztalat egészen biztosan megvan.</p>
      <p>De ezzel együtt sok új arc is csatlakozott a fejlesztéshez, köztük olyanok, akik a Valve által megvásárolt Campo Santo stúdió munkatársai. Coomer szerint ez nagyon fontos, ők ugyanis másfajta szemlélelet, frissességet hoztak a projektbe.</p>
      <p>Ezen kívül kiderült az is, hogy már legalább 4 éve dolgoznak a Half-Life: Alyx fejlesztésén. Kész csoda, hogy egészen sikerült titokban tartani.</p>
      <figure>
        <img src="https://cdn.nwmgroups.hu/s/img/i/1911/2019112432.jpg?w=644&amp;h=362"/>
        <figcaption>
          <a href="https://www.origo.hu/techbazis/galeria/20191124-4k-screenshot-half-life-alyx.html">Kattintásra galéria nyílik 4K-s screenshotokkal!</a>
          <cite>
            <a href="https://www.origo.hu/techbazis/galeria/20191124-4k-screenshot-half-life-alyx.html">Forrás: Valve</a>
          </cite>
        </figcaption>
      </figure>
      <p>
        <b>2. Nem is Half-Life-ot akartak készíteni</b>
      </p>
      <p>Robin Walker, a játék egyik programozója elárulta, hogy eredetileg nem volt cél egy Half-Life-játék fejlesztése. A dolog úgy indult, hogy elkezdtek kísérletezni a virtuális valósággal, és ehhez építettek egy olyan prototípus játékot, ami történetesen a Half-Life 2 grafikai elemeit használta. Ezen kívül az alapvető mozgáskultúra és irányítás is innen jött.</p>
      <p>Az egész egy 15 perces prototípus volt, azonban ahogy kipróbáltatták mindenféle emberrel a játékot, azt vették észre, hogy akár 40.50 perceket is el tudtak szórakozni, és olyan dolgokat csináltak a játék világában, amire még a fejlesztők sem gondoltak. A Valve szerint a játékosok egészen másként viselkedtek a prototípus virtuális valóságában, mint amikor simán tévén vagy monitoron játszottak.</p>
      <p>
        <b>3. Hosszú lesz és tartalmas</b>
      </p>
      <p>A Valve egyértelműen azt ígéri, hogy a Half-Life: Alyx nem csak egy kis VR-os kitérő a sorozat számára, hanem egy igazi, teljes értékű epizód. Megerősítették, hogy minden játékelem jelen lesz, ami a Half-Life gerincét adja: felfedezés, feladványok megoldása, harc és komoly történet is.</p>
      <p>És ha már a történet szóba került: az anyag a Half-Life első két része között játszódik, a főszereplő pedig a második epizódban mellékszereplőként megismert Alyx, valamint az ő apukája, Eli. Ketten szervezik meg az ellenállást a Földet igába hajtó idegen Combine nevű faj ellen. A helyszín ezúttal is a City 17 nevű város lesz.</p>
      <p>A Valve szerint a saját belsős tesztelőiknek körülbelül annyi időbe kerül végigvinni a játékot, mint a Half-Life 2-t, de néhányaknak még tovább is tart, ugyanis a virtuális valóság arra ösztökél, hogy alaposabban derítsük fel a környezetünket. Tehát legalább 20 órányi szórakozásra biztosan számíthatunk.</p>
      <figure>
        <img src="https://cdn.nwmgroups.hu/s/img/i/1911/2019112433.jpg?w=644&amp;h=362"/>
        <figcaption>
          <cite>Forrás: Valve</cite>
        </figcaption>
      </figure>
      <p>
        <b>4. Először szólal meg a főszereplő</b>
      </p>
      <p>A Half-Life-játékok eddigi főszereplője, Gordon Freeman sosem szólalt meg, mindig csak beszéltek hozzá. Ez azonban a készítők szerint nem lett volna jó megoldás Alyx esetében, és a történetet is jobban, mélyebben ki tudják fejteni, ha a főszereplő válaszol a kérdésekre, részt vesz a beszélgetésekben.</p>
      <p>Persze Alyx már a Half-Life 2-ben is beszélt, így azt gondolhatnánk, hogy ismerjük a hangját, de a Valve úgy döntött, hogy lecseréli a színésznőt. Ennek megfelelően Merle Dandridge helyett Ozioma Akaga fogja alakítani a karaktert. A hölgy járatos a videojátékok világában, korábban láthattuk már a Wolfenstein 2-ben és a Mirror's Edge Catalystban is.</p>
      <p>A főhős apját, Eli-t eredetileg Robert Guillaume szinkronizálta, azonban a színész 2017-ben elhunyt, így a Valve kénytelen volt újraosztani a szerepet, amit így James Moses Black kapott meg.</p>
      <p>
        <b>5. Vissszatér mindenki kedvenc öltönyös embere</b>
      </p>
      <p>Még szerencse, hiszen nincs Half-Life a misztikus, öltönyös, egyszerűen csak G-Mannek nevezett figura nélkül, aki eddig minden epizódban feltűnt. A hangját továbbra is Mike Shapiro szolgáltatja, mint eddig.</p>
      <p>De nem csak ő lesz egyetlen ismerős visszatérő elem. A Valve megerősítette, hogy a Half-Life-játékok ikonikus szörnyetege, az arctámadó "headcrab" sem marad el, a fejlesztők pedig azzal viccelődnek, hogy az egész játékot csak azért csinálták, hogy megnézzék, hogyan reagálnak a játékosok, amikor a virtuális valóságban az arcukba ugrik a lény.</p>
      <p>Az arctámadót egyébként le tudjuk majd szedni az arcunkról, és hozzávágni az ellenséges katonákhoz, amit biztosan kedves geszusként értékelnek majd.</p>
      <figure>
        <img src="https://cdn.nwmgroups.hu/s/img/i/1911/2019112434.jpg?w=644&amp;h=362"/>
        <figcaption>
          <cite>Forrás: Valve</cite>
        </figcaption>
      </figure>
      <p>
        <b>6. Dolgozott rajta az eredeti részek írója is... nagyjából</b>
      </p>
      <p>Marc Laidlaw igazi iparági legenda, aki 18 évet töltött el a Valve-nál, és többek között az eddigi Half-Life-ok történetéért is ő volt a felelős. Végül 2016-ban ugyan elhagyta a stúdiót, de a fejlesztés során rendelkezésre állt, ha az új csapatnak bármilyen kérdése akadt, vagy ki szerették volna kérni a véleményét.</p>
      <p>Ezzel együtt a készítők egyértelművé tették, hogy a történetírás sosem egyemberes munka, hanem egy széleskörű együttműködés az írói csapat, az animátorok, a színészek és a pályatervezők között.</p>
      <p>A Valve vezetője, Gabe Newell pedig kifejezetten izgatott a Half-Life: Alyx miatt: mint elmondta, az utóbbi időben leginkább különböző technológiai fejlesztésekkel voltak elfoglalva, de a szívük mélyén azért mégiscsak játékfejlesztők, akik mindig elő szeretnének állni valami újdonsággal. Elmondása szerint a virtuális valóság újra energiával töltötte el az egész céget.</p>
      <p>
        <b>7. Bármilyen PC-s VR-os headsettel működni fog</b>
      </p>
      <p>Habár a játékot alapvetően a Valve saját Index VR headsetjére és irányítóira optimalizálják, de ettől még működni fog a HTC Vive, az Oculus Rift, az Oculus Quest és a Windows Mixed Reality rendszerekkel is.</p>
      <p>Ezen kívül a játékmenetet úgy alakítják ki, hogy támogatni fogja az egész szobára kiterjedő mozgást, de az álló és ülő helyzeti játékot is. Az anyag egyébként a Source 2 motorra épül, és alapból mellékelik majd az eszközöket, melyek segítségével a rajongók újabb tartalmakat készíthetnek.</p>
      <p>Annak viszont nincs szerencséje, aki abban reménykedik, hogy egyszer majd megjelenik a Half-Life: Alyxból egy hagyományos, VR-nélküli verzió, a fejlesztők ugyanis az alapoktól erre építették fel az egészet.</p>
      <figure>
        <img src="https://cdn.nwmgroups.hu/s/img/i/1911/2019112435.jpg?w=644&amp;h=362"/>
        <figcaption>
          <cite>Forrás: Valve</cite>
        </figcaption>
      </figure>
      <p>
        <b>8. Jövő márciusban jön, és ilyen gép kell hozzá</b>
      </p>
      <p>A Valve megerősítette, hogy a Half-Life: Alyx jövő márciusban fog megjelenni, teljes árú játékként, de a Index VR vásárlói ingyenes megkapják majd. A minimum gépigénye pedig a következő:</p>
      <p>Operációs rendszer: Windows 10<br/>Processzor: Intel Core i5-7500 / AMD Ryzen 5 1600<br/>Memória: 12 GB RAM<br/>Grafikus kártya: Nvidia Geforce GTX 1060 / AMD Radeon RX 580 - 6GB VRAM</p>
    </article>
  </body>
</html>