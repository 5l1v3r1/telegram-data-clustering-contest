<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/malen-positief-spel-psv-1-beste-helften-seizoen/"/>
    <meta property="og:site_name" content="Sportnieuws"/>
    <meta property="article:published_time" content="2019-11-24T17:01:21+00:00"/>
    <meta property="og:title" content="Malen positief over spel PSV: ‘1 van de beste helften van het seizoen’"/>
    <meta property="og:description" content="Donyell Malen genoot zondag van het veldspel van PSV in de 1e helft tegen sc Heerenveen (2-1). “Het was een van onze betere helften dit seizoen, ik vond het echt heel erg goed”, zei de topscorer van de Eindhovenaren, die na een blessureperiode van zo’n 5 weken weer terugkeerde. Steven Bergwijn, die net als Malen…"/>
  </head>
  <body>
    <article>
      <h1>Malen positief over spel PSV: ‘1 van de beste helften van het seizoen’</h1>
      <address><time datetime="2019-11-24T17:01:21+00:00">24 Nov 2019, 17:01</time> by <a rel="author">https://www.facebook.com/SjorsTanis1</a></address>
      <p>
        <b>Donyell Malen genoot zondag van het veldspel van PSV in de 1e helft <a href="https://sportnieuws.nl/voetbal/binnenland/psv-weet-dankzij-teruggekeerde-bergwijn-weer-winnen-is/">tegen sc Heerenveen</a> (2-1). "Het was een van onze betere helften dit seizoen, ik vond het echt heel erg goed", zei de topscorer van de Eindhovenaren, die na een blessureperiode van zo'n 5 weken weer terugkeerde.</b>
      </p>
      <p>Steven Bergwijn, die net als Malen lange tijd afwezig was, maakte in de 1e helft beide doelpunten.<br/><br/><b>Bijna in problemen na rust</b><br/>Dat PSV niet vaker scoorde, brak de Eindhovenaren na rust nog bijna op. Na het tegendoelpunt van Jens Odgaard, in de 55e minuut, viel PSV heel ver terug en was het aan doelman Lars Unnerstall te danken dat de gelijkmaker uitbleef. "We hadden vandaag gewoon de 3 punten nodig, dat was het belangrijkste", zei Malen, die geen verklaring had voor het grote verschil tussen de 1e en 2e helft.<br/><br/>"Of het met een gebrek aan vertrouwen te maken had? Dat weet ik niet. Heerenveen zette meer druk, daar hadden wij niet echt een antwoord op. Maar we moeten het snel achter ons laten. We hebben ook genoeg pech gehad."<br/><br/>Malen vond het frustrerend om de voorbije weken aan de kant te staan. Hij zag PSV liefst 6 wedstrijden op rij niet winnen. Ook miste hij de beslissende duels van het Nederlands elftal in de kwalificatie voor het Europees kampioenschap. "Als je zo lang niet op het veld hebt gestaan, is het erg fijn weer terug te zijn. Het is jammer dat ik niet heb kunnen scoren, maar ik ben eindelijk weer fit."<br/><br/><b>Van Bommel: 'Mooi en genieten'</b><br/>"De 1e helft was erg goed. We hebben 8 of 9 goede kansen gehad. Het was mooi en genieten", aldus trainer Mark van Bommel over de 1e helft van zijn ploeg. "Ik was daar niet door verrast, dat zie ik bijna elke dag op de training. Na het tegendoelpunt was het weg bij ons en was het behelpen."<br/><br/>"Het veld werd groter, de krachten vloeiden weg en de ballen vielen in de voeten van de spelers van Heerenveen. Dan moet je gewoon zorgen dat je zo'n wedstrijd wint en hoeft het ook niet meer mooi. De manier waarop maakt dan echt niet meer uit. We mochten blij zijn dat Lars Unnerstall een paar goede ballen pakte in de slotfase."</p>
    </article>
  </body>
</html>