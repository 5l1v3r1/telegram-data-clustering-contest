<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/24/leggi-notizia/argomenti/confartigianato-notizie/articolo/maltempo-confartigianato-cuneo-prioritario-e-non-rimandabile-adeguamento-e-potenziamento-delle.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-24T17:34:00+00:00"/>
    <meta property="og:title" content="Maltempo, Confartigianato Cuneo: “Prioritario e non rimandabile adeguamento e potenziamento delle infrastrutture”"/>
    <meta property="og:description" content="Il presidente provinciale Crosetto: &quot;La storia delle criticità infrastrutturali della Granda deve concludersi. Autostrada Asti-Cuneo, Tunnel del Tenda, Valico della Maddalena e ora Autostrada Torino-Savona. Serve l’azione..."/>
  </head>
  <body>
    <article>
      <h1>Maltempo, Confartigianato Cuneo: “Prioritario e non rimandabile adeguamento e potenziamento delle infrastrutture”</h1>
      <h2>Il presidente provinciale Crosetto: "La storia delle criticità infrastrutturali della Granda deve concludersi. Autostrada Asti-Cuneo, Tunnel del Tenda, Valico della Maddalena e ora Autostrada Torino-Savona. Serve l’azione un’istituzione locale “super partes” che guardi ad un quadro progettuale d’insieme, con prospettive integrate al percorso di sviluppo territoriale"</h2>
      <address><time datetime="2019-11-24T17:34:00+00:00">24 Nov 2019, 17:34</time> by <a rel="author">comunicato stampa</a></address>
      <p>
        <i>"Mentre la nostra Provincia e l’Italia intera soffrono a causa dei danni provocati dal maltempo, la classe politica sembra “scollegata” dalla realtà, e pensa unicamente ai proclami e alle campagne elettorali, si pensi ai fatti dell’Umbria e, più recentemente, dell’Emilia-Romagna. Ora basta, non possiamo più aspettare: vitale una seria presa di coscienza e di posizione sulle infrastrutture del nostro territorio!".</i>
      </p>
      <p>Non usa mezzi termini<b> Luca Crosetto</b>, presidente provinciale di Confartigianato Cuneo e presidente del Patto per lo Sviluppo, alla luce dei numerosi problemi verificatisi nelle ultime 48 ore in seguito al perdurare del maltempo che ha provocato frane, allagamenti e smottamenti in diverse località del cuneese.</p>
      <p><anchor name="_GoBack"/><i>"Gli eventi degli ultimi giorni </i>– aggiunge <b>Aldo Caranta</b>, rappresentante provinciale e regionale degli autotrasportatori e vicepresidente nazionale della categoria –<i> evidenziano quanto sia vitale e non più rimandabile l’adeguamento e il potenziamento delle infrastrutture provinciali. La situazione di criticità non solo mina la competitività delle nostre imprese, ma ora gli ultimi episodi “isolano” la nostra provincia".</i></p>
      <p><i>"La storia delle criticità infrastrutturali della Granda deve concludersi: </i>– prosegue ancora <b>Crosetto</b> – <i>Autostrada Asti-Cuneo, Tunnel del Tenda, Valico della Maddalena e ora Autostrada Torino-Savona. Serve l’azione un’istituzione locale “super partes” che guardi ad un quadro progettuale d’insieme, con prospettive integrate al percorso di sviluppo territoriale".</i></p>
      <p><i>"Chiediamo </i>– concludono <b>Crosetto e Caranta</b> – <i>un immediato tavolo, coordinato dalla Provincia di Cuneo, che coinvolga Istituzioni, Enti ed Associazioni. Esigiamo un impegno da parte della Politica: dopo le tante promesse, si passi ai fatti. La nostra è una terra dall’alto potenziale produttivo, con un’imprenditorialità sana e laboriosa, e merita di essere supportata da infrastrutture moderne ed efficienti".</i></p>
    </article>
  </body>
</html>