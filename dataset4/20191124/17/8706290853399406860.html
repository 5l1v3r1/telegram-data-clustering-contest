<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686220/protopapas-den-akousa-kamia-protasi-enallaktiki-sti-stratigiki-ma"/>
    <meta property="og:site_name" content="enikos.gr"/>
    <meta property="article:published_time" content="2019-11-24T17:43:00+00:00"/>
    <meta property="og:title" content="Πρωτόπαπας: Δεν άκουσα καμία πρόταση εναλλακτική στη στρατηγική μας από τον Γερουλάνο"/>
    <meta property="og:description" content="Στον Παύλο Γερουλάνο απάντησε πριν από λίγο ο Χρήστος Πρωτόπαπας από το βήμα του συνεδρίου του ΠΑΣΟΚ..."/>
  </head>
  <body>
    <article>
      <h1>Πρωτόπαπας: Δεν άκουσα καμία πρόταση εναλλακτική στη στρατηγική μας από τον Γερουλάνο</h1>
      <address>
        <time datetime="2019-11-24T17:43:00+00:00">24 Nov 2019, 17:43</time>
      </address>
      <p>Στον Παύλο Γερουλάνο απάντησε ο Χρήστος Πρωτόπαπας από το βήμα του συνεδρίου του ΠΑΣΟΚ. «Ας μην ευτελίζουμε, ας μην υποβαθμίζουμε το ΠΑΣΟΚ. Ας θυμηθούμε ότι δεν διασπάται, δεν τεμαχίζεται, δεν κληρονομείται. Ούτε και θάβεται όσο και αν οι Κασσάνδρες επιμένουν», είπε μεταξύ άλλων και υπογράμμισε: «'Ανθρακας ο θησαυρός από την ομιλία του <a href="https://www.enikos.gr/politics/686197/vomva-geroulanou-prepei-na-allaxoume-igesia-sto-pasok-oti-kai-na-%CE%A0.%20%CE%93%CE%B5%CF%81%CE%BF%CF%85%CE%BB%CE%AC%CE%BD%CE%BF%CF%85">Π. Γερουλάνου</a>. Δεν άκουσα καμία πρόταση, εναλλακτική στην στρατηγική μας. Προσχηματικές διαφωνίες επί της διαδικασίας, επειδή δεν έχει απολύτως τίποτε να πει επί της ουσίας».</p>
      <p>Ο κ. Πρωτόπαπας σημείωσε ότι οι ηγεσίες διεκδικούνται στη βάση της πολιτικής ατζέντας και όχι επ'ευκαιρία διαδικαστικών ζητημάτων που κάποιος σπεύδει να οχυρωθεί. «Όχι με εκμετάλλευση του συναισθήματος μας απέναντι στο ΠΑΣΟΚ και στον ήλιο, και τη χρήση του για προσωπικούς στόχους», ανέφερε και πρόσθεσε ότι «το 2021 είναι κοντά. Όσο για τις υπογραφές αυτό που θα προτιμούσα αντί να διώχνουμε με την εσωστρέφεια, να φέρνουμε πολίτες για να παλέψουν στο πλάι μας για τους κοινούς μας στόχους». Ανέφερε ακόμη πως ούτε διαλύεται, ούτε τελειώνει το ΠΑΣΟΚ. «Και αυτοί ακόμη που για να προωθήσουν τις προσωπικές τους φιλοδοξίες το ισχυρίζονται, γνωρίζουν και ο ήλιος του ΠΑΣΟΚ βρισκόταν ψηλά στο ψηφοδέλτιο μας στις πρόσφατες εκλογές. Και θα συνεχίσει να βρίσκεται.Και βέβαια δεν προσφέρεται για εκμετάλλευση από κανένα. Ας μην παίζει κανείς με τα συναισθήματά μας», είπε.</p>
      <p>Είπε επίσης ότι «θυμώνει όταν ακούει πως το Κίνημα Αλλαγής φτιάχτηκε για να καλύψει την ταυτότητα του ΠΑΣΟΚ», πως «δήθεν θα βάλει την ταφόπετρά του». «Μα εμείς, εμείς συντρόφισσες και σύντροφοι δεν αποφασίσαμε το 2015-με συντριπτική πλειοψηφία- στο Συνέδριο μας- να πορευτούμε για την μετεξέλιξή του, να πούμε "ναι" στο καινούργιο; Να πούμε "ναι" στην αλλαγή όπως λέγαμε πάντα; Εμείς δεν είμασταν πρωτοπόροι στην ανασύσταση της Κεντροαριστεράς, της προοδευτικής παράταξης;</p>
      <p>Ποιος άλλος ακόμη και με λαβωμένη τη φήμη και την ισχύ του, θα μπορούσε να φέρει 220.000 πολίτες στις κάλπες;</p>
      <p>Το Κίνημα Αλλαγής είναι σάρκα από την σάρκα μας, τροφοδοτείται από τα στελέχη μας, αναπνέει από το ΠΑΣΟΚ. Αλλά και ταυτόχρονα δίνει στο ΠΑΣΟΚ νέα ανάσα. Του δίνει δύναμη να συνεχίσει», σημείωσε ο κ. Πρωτόπαπας.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/686197/vomva-geroulanou-prepei-na-allaxoume-igesia-sto-pasok-oti-kai-na-%0A%20%20%20%20%0A"/>
        <a href="http://www.enikos.gr/politics/686075/gennimata-na-apotelesoume-tin-protasi-diakyvernisis-gia-ti-nea-al%0A%20%20%20%20%0A"/>
        <a href="http://www.enikos.gr/politics/686051/protopapas-to-pasok-paramenei-zontano-protagonistis-mesa-sto-kini%0A%20%20%20%20%0A"/>
        <a href="http://www.enikos.gr/politics/685310/tet-a-tet-gennimata-simiti-enopsei-tou-synedriou-tou-pasok%0A%20%20%20%20%0A"/>
        <a href="http://www.enikos.gr/politics/685149/gennimata-agonizomaste-enomenoi-gia-na-kanoume-tin-parataxi-xana-%0A%20%20%20%20%0A"/>
        <a href="http://www.enikos.gr/politics/684963/kinal-gia-ti-symmetochi-tsipra-stin-poreia-gia-to-polytechneio-i-%0A%20%20%20%20%0A"/>
        <a href="http://www.enikos.gr/politics/684816/gennimata-tin-exegersi-tou-polytechneiou-tin-giortazoume-den-tin-%0A%20%20%20%20%0A"/>
        <a href="http://www.enikos.gr/politics/684733/sto-synedrio-parodia-tou-pasok-apantame-me-dimokratiko-psifisma%0A%20%20%20%20%0A"/>
        <a href="http://www.enikos.gr/politics/684597/yperpsifistike-to-athlitiko-nomoschedio%0A%20%20%20%20%0A"/>
      </related>
    </article>
  </body>
</html>