<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/28-godini-bez-fredi-merkjuri.html"/>
    <meta property="og:site_name" content="bTV Новините"/>
    <meta property="article:published_time" content="2019-11-24T17:09:00+00:00"/>
    <meta property="og:title" content="28 години без Фреди Меркюри"/>
    <meta property="og:description" content="Легендарният вокалист на „Куин” умира през 1991 г. в Лондон от пневмония и усложнения, предизвикани от СПИН"/>
  </head>
  <body>
    <article>
      <h1>28 години без Фреди Меркюри</h1>
      <h2>Легендарният вокалист на „Куин” умира през 1991 г. в Лондон от пневмония и усложнения, предизвикани от СПИН</h2>
      <address><time datetime="2019-11-24T17:09:00+00:00">24 Nov 2019, 17:09</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Днес се навършват 28 години от смъртта на легендарния вокалист на рок групата „Куин” Фреди Меркюри. Той умира на 45 години през 1991 г. в Лондон от пневмония и усложнения, предизвикани от СПИН.</p>
      <p>Музикантът ще бъде запомнен с уникалния си глас, който покрива четири октави. Истинското му име е Фарук Булсара, роден е през 1946 г. в Занзибар и израства там, за кратко живее в Индия, след което през 1959 г. със семейството му се преместват във Великобритания.</p>
      <figure>
        <iframe src="https://www.youtube.com/embed/t99KH0TR-J4" width="560" height="315" data-service="Youtube" scrolling="no"/>
      </figure>
      <p>През 1970 г., заедно с Мрайън Мей и Роджър Тейлър формират легендарната „Куин”. Фреди е този, който предлага името. Групата сменя няколко басиста. Стилът на музикантите непрекъснато се мени.</p>
      <p>В едно музикално произведение звучат причудливи смесици от рок и опера, източни мелодии и църковна музика. Фреди е блестящ пианист и държанието му на сцената заразява всички.</p>
      <p>Творчеството на Фреди Меркюри не секва и след смъртта му. През 1995 г. е издаден албумът <i>„Made in Heaven“ (Създаден в рая)</i>. Той съдържа неиздавани студийни записи и импровизации на музиканта и остава начело на класациите с едноименния сингъл няколко седмици.</p>
      <figure>
        <img src="https://img.bg.sof.cmestatic.com/media/images/640x/Jul2019/2111937208.jpg"/>
        <figcaption>Снимка: Getty Images</figcaption>
      </figure>
      <p>През 1992 г. Меркюри получава посмъртно британската награда за изключителен принос към британската музика. Той е въведен в Залата на славата на рокендрола през 2001 г., избран е за най-добър певец на всички времена в анкета от 2005 г., организирана от „Blender” и 18-ти в списъка на „Rolling Stone” за 100-те най-велики певци на всички времена.</p>
      <p>През годините той упорито и до последно отрича болестта си. Към 1990 г. пресата вече широко спекулира относно здравословното му състояние, тъй като той страни от интервюта и публични изяви.</p>
      <p>Клипът към песента „These Are the Days of Our Lives“ показва много отслабналия Меркюри в неговите последни сцени пред камера. Въпреки състоянието си, Меркюри държи да помага и да работи с „Куин” до последно.</p>
      <figure>
        <iframe src="https://www.youtube.com/embed/vsl3gBVO2k4" width="560" height="315" data-service="Youtube" scrolling="no"/>
      </figure>
      <p>Към края на живота си Меркюри започва да губи зрението си и се влошава дотолкова, че да не може да стане от леглото.</p>
      <p>Поради влошаващото си положение, той решава да забърза смъртта си, като отказва да пие лекарствата си и пие единствено болкоуспокояващи.</p>
      <p>На 23 ноември 1991 г. Фреди вика мениджъра на „Куин“ в Кенсингтън, Лондон, и му връчва съобщение за пресата:</p>
      <p>„Поради огромния натиск на медиите през последните две седмици, искам да потвърдя, че съм болен от СПИН. Смятах за коректно да пазя в тайна информацията досега заради близките ми. Но дойде моментът моите приятели и фенове по целия свят да научат истината. Надявам се, че всички ще подкрепят мен, моите лекари и всички останали по света, които се борят срещу това ужасно заболяване”, пише Фреди.</p>
      <figure>
        <img src="https://img.bg.sof.cmestatic.com/media/images/640x/Sep2012/61001760.jpg"/>
      </figure>
      <p>24 часа по-късно музикантът умира. Погребението е по зороастрийски обичай. Фреди е кремиран. </p>
    </article>
  </body>
</html>