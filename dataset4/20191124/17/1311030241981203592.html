<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1626107/%E0%A6%8F%E0%A6%95-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87-%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%AA%E0%A6%A8%E0%A7%87%E0%A6%87-%E0%A6%AC%E0%A7%8D%E0%A6%AF%E0%A7%9F-%E0%A7%A9%E0%A7%A7-%E0%A6%AE%E0%A6%BF%E0%A6%B2%E0%A6%BF%E0%A7%9F%E0%A6%A8-%E0%A6%A1%E0%A6%B2%E0%A6%BE%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-24T17:14:00+00:00"/>
    <meta property="og:title" content="এক সপ্তাহে বিজ্ঞাপনেই ব্যয় ৩১ মিলিয়ন ডলার!"/>
    <meta property="og:description" content="আমেরিকার ২০২০ সালের প্রেসিডেন্ট নির্বাচনে ডেমোক্রেটিক দল থেকে মনোনয়ন পাওয়ার প্রত্যাশা করছেন নিউইয়র্কের সাবেক মেয়র ধনকুবের মাইকেল ব্লুমবার্গ। আর এ জন্য দলের প্রাথমিক বাছাইয়ে অংশ নিতে আটঘাট বেঁধে মাঠে নামছেন তিনি। প্রচারণার জন্য টিভি বিজ্ঞাপনের পেছনে মাত্র এক সপ্তাহেই ৩১ মিলিয়ন ডলার খরচ করছেন তিনি।"/>
  </head>
  <body>
    <article>
      <h1>এক সপ্তাহে বিজ্ঞাপনেই ব্যয় ৩১ মিলিয়ন ডলার!</h1>
      <address><time datetime="2019-11-24T17:14:00+00:00">24 Nov 2019, 17:14</time> by <a rel="author">উত্তর আমেরিকা ডেস্ক</a></address>
      <p>আমেরিকার ২০২০ সালের প্রেসিডেন্ট নির্বাচনে ডেমোক্রেটিক দল থেকে মনোনয়ন পাওয়ার প্রত্যাশা করছেন নিউইয়র্কের সাবেক মেয়র ধনকুবের মাইকেল ব্লুমবার্গ। আর এ জন্য দলের প্রাথমিক বাছাইয়ে অংশ নিতে আটঘাট বেঁধে মাঠে নামছেন তিনি। প্রচারণার জন্য টিভি বিজ্ঞাপনের পেছনে মাত্র এক সপ্তাহেই ৩১ মিলিয়ন ডলার খরচ করছেন তিনি।</p>
      <p>নিউইয়র্ক টাইমসের প্রতিবেদনে বলা হয়, আমেরিকার একটি বিজ্ঞাপনী গ্রুপ ২২ নভেম্বর মাইকেল ব্লুমবার্গের প্রচারণায় টিভি বিজ্ঞাপনে এই রেকর্ড পরিমাণ ব্যয়ের কথা জানিয়েছে। এর আগে বারাক ওবামা এক সপ্তাহে সর্বোচ্চ ২৪ মিলিয়ন ডলার ব্যয় করেছিলেন।</p>
      <p>প্রতিবেদনে বলা হয়, ২৫ নভেম্বর থেকেই টেলিভিশন চ্যানেলগুলোতে ব্লুমবার্গের ৬০ সেকেন্ডের এই বিজ্ঞাপন সম্প্রচার শুরু হবে। ব্লুমবার্গের জীবনীকে উপজীব্য ধরে এসব বিজ্ঞাপন বানানো হয়েছে।</p>
      <p>অ্যাডভারটাইজিং অ্যানালিটিকসের তথ্য বলছে, ২০২০ সালের নির্বাচনকে কেন্দ্র করে ব্লুমবার্গ আমেরিকার ফ্লোরিডা, টেক্সাস, ম্যাসাচুসেটস, ক্যালিফোর্নিয়া, পেনসিলভানিয়া, মিসিসিপি ও মিশিগানসহ ২৫টির বেশি রাজ্যের ১০০টি নিউজ মিডিয়ায় এসব বিজ্ঞাপন সম্প্রচার করবেন। সেই লক্ষ্যে চ্যানেলগুলোর সঙ্গে তিনি যাবতীয় চুক্তিও সম্পন্ন করেছেন।</p>
      <p>ব্লুমবার্গের প্রধান উপদেষ্টা হাওয়ার্ড উলফসন বলেন, ডোনাল্ড ট্রাম্পের সঙ্গে প্রতিদ্বন্দ্বিতা করতে ব্লুমবার্গ সর্বোচ্চ অর্থ ব্যয় করতে প্রস্তুত।</p>
      <p>এবারও ডেমোক্রেটিক পার্টির মনোনয়নপ্রত্যাশীদের দৌড়ে আছেন ভারমন্টের সিনেটর বার্নি স্যান্ডার্স। ব্লুমবার্গ সম্পর্কে তিনি বলেন, ‘মাইকেল ব্লুমবার্গ বা অন্য ধনকুবেররা ভাবছেন, তাঁরা বিলিয়ন ডলার ব্যয় করে আমাদের নির্বাচনকে কিনতে পারবেন; তাদের এমন ভাবনায় আমি চরম বিরক্ত।’</p>
      <p>অ্যাডভারটাইজিং অ্যানালিটিকসের বরাত দিয়ে প্রতিবেদনে বলা হয়, নির্বাচনী প্রচারের জন্য আগামী আট দিনে টিভি বিজ্ঞাপনের জন্য ব্লুমবার্গ নিউইয়র্ক শহরে ব্যয় করবেন ১০ লাখ ৬০ হাজার ডলার, লস অ্যাঞ্জেলসে ১০ লাখ ৫০ হাজার ডলার, হিউস্টনে ১০ লাখ ২০ হাজার ডলার, মিয়ামিতে ১০ লাখ ১০ হাজার ডলার ও বোস্টনে ৭ লাখ ৯৪ হাজার ডলার। নির্বাচনী বিজ্ঞাপনে ব্যয়ের জন্য ছোট শহরকেও বাদ দেননি ব্লুমবার্গ। নর্থ ডাকোটার ফার্গো শহরে তিনি ৫২ হাজার ডলার ও মিসিসিপির বিলোক্সি শহরে ৫৯ হাজার ডলারের বিজ্ঞাপন বুক করেছেন।</p>
      <p>সিএনবিসির প্রতিবেদনে বলা হয়, ২১ নভেম্বর নিউইয়র্কের সাবেক মেয়র ৭৭ বছর বয়সী মাইকেল ব্লুমবার্গ ডেমোক্রেটিক পার্টি থেকে প্রেসিডেন্ট পদে মনোনয়ন পেতে প্রাথমিক নথিপত্র জমা দিয়েছেন। এ বিষয়ে তাঁর মুখপাত্র বলেন, এটা খুবই প্রাথমিক একটি কাজ। তাই এখনই এ বিষয়ে কোনো ঘোষণা দেওয়ার সময় আসেনি।</p>
      <p>এর আগে ব্লুমবার্গের পক্ষ থেকে বলা হয়েছিল, যদি প্রেসিডেন্ট পদের জন্য নির্বাচনে ব্লুমবার্গ প্রতিদ্বন্দ্বিতা করেন, তাহলে তিনি ট্রাম্পের বিপক্ষে ডিজিটাল বিজ্ঞাপনের পেছনে ১০ কোটি ডলার ব্যয় করবেন।</p>
    </article>
  </body>
</html>