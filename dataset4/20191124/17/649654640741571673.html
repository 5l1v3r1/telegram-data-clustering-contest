<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/ds-na-svaku-godinu-naprednjacke-vlasti-novi-sad-zaostane-tri-godine-za-ljubljanom/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-24T17:09:46+00:00"/>
    <meta property="og:title" content="DS: Na svaku godinu naprednjačke vlasti, Novi Sad zaostane tri godine za Ljubljanom"/>
    <meta property="og:description" content="Novosadski odbor Demokratske stranke (DS) optužio je danas gradonačelnika Novog Sada Miloša Vučevića da je u proteklih sedam godina mandata svojim odlukama smanjio zelene površine u gradu, povećao površine pod betonom i čelikom, ugrozio izvorišta pitke vode, narušio tokove podzemnih voda, omogućio rast zagadjenja i u celini dramatično devastirao životnu sredinu u Novom Sadu."/>
  </head>
  <body>
    <article>
      <h1>DS: Na svaku godinu naprednjačke vlasti, Novi Sad zaostane tri godine za Ljubljanom</h1>
      <address><time datetime="2019-11-24T17:09:46+00:00">24 Nov 2019, 17:09</time> by <a rel="author">Beta</a></address>
      <p>
        <b>Novosadski odbor Demokratske stranke (DS) optužio je danas gradonačelnika Novog Sada Miloša Vučevića da je u proteklih sedam godina mandata svojim odlukama smanjio zelene površine u gradu, povećao površine pod betonom i čelikom, ugrozio izvorišta pitke vode, narušio tokove podzemnih voda, omogućio rast zagadjenja i u celini dramatično devastirao životnu sredinu u Novom Sadu.</b>
      </p>
      <p>„Njegova izjava na jučerašnjem skupu mladih lidera, kako želi da i Novi Sad poput Ljubljane postane zelena prestonica Evrope, samo je nova licemerna izmišljotina. Za više od sedam godina upravljanja Novim Sadom, on je radio sve suprotno od onog što treba da radi neko ko zaista želi da grad koji vodi postane zelena prestonica“, naveo je DS u saopštenju za javnost.</p>
      <p>Predsednik novosadskog odbora DS-a Veljko Krstonošić podsetio je na to da su upravo Vučević i njegovi partneri odbili sve inicijative odborničke grupe DS-a u Skupštini grada koje su imale za cilj da poprave izuzetno teško stanje u oblasti zaštite životne sredine.</p>
      <p>„Izmedju ostalog, odbili su predlog demokrata da se započne gradnja prečistača otpadnih voda, poveća broj kontrolnih tačaka na kojim se meri zagadjenje vazduha i buke, sačuva Limanski park i, umesto asfaltiranja i betoniranja, ozelene i urede medjublokovske površine koje su se našle na meti investitorskog lobija“, naveo je Krstonošić.</p>
      <p>DS je podsetio da je upravo gradonačelnik Miloš Vučević potpisao „Program zaštite životne sredine Grada Novog Sada za period 2015-2024. godine“, u kojem se navodi da u gradu samo dva odsto zelenih površina čine parkovi, javni vrtovi i otvoreni zeleni prostori.</p>
      <p>„Po tom planu se sve zelene površine, a posebno parkovi i druge javne zelene površine, zadržavaju bez promene i u njima se zabranjuje bilo kakva izgradnja. Ipak, uprkos zabrani koju je sama postavila, ta ista vlast promenila je urbanistički plan u području Limanskog parka da bi se u tom parku gradila kafana od 300 kvadratnih metara, a Spomenik prirode Dunavski park zimi poklanja ljudima iz vlasti za njihov privatni biznis“, piše u saopštenju.</p>
      <p>Dodaje se da je preduslov da bi se Novi Sad okitio titulom „Zelene prestonice“ Evrope da se postignu visoki ekološki standardi i kvalitet života.</p>
      <p>„Neophodno je integrisati sistem odlaganja otpada, doneti mere za smanjenje buke, unaprediti biciklistički saobraćaj, uvesti vozila na električni pogon, transformisati javni prevoz, značajno povećati parkovske i medjublokovske zelene površina, uspostaviti centralni tretman otpadnih voda… Na kraju, potrebno je reciklirati više od 75 odsto otpada, što će Ljubljana na primer postići do 2025. godine“, navodi se u saopštenju.</p>
      <p>DS je optužio gradsku vlast da nije uradila ništa od nabrojanog, već je samo uništavala zelenilo, rasprodavala gradjevinsko zemljište, betonirala i asfaltirala.</p>
      <p>„Novi Sad je za svaku od prethodnih godina ove i ovakve vlasti za Ljubljanom zaostajao bar po tri godine, što znači da smo od slovenačke prestonice sada bar još 20 godina dalje nego što smo bili kada je sadašnje vodjstvo na prevaru zaselo u Gradsku kuću“, ocenjeno je u saopštenju.</p>
      <h3>Povezani tekstovi:</h3>
    </article>
  </body>
</html>