<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191124-negyedik-lett-a-noi-kardcsapat-orleansban.html"/>
    <meta property="og:site_name" content="Origo"/>
    <meta property="article:published_time" content="2019-11-24T17:53:00+00:00"/>
    <meta property="og:title" content="Elődöntőbe jutott a női kardcsapat a vívó világkupán"/>
    <meta property="og:description" content="Értékes pontokkal gazdagodott az olimpiáért küzdő magyar négyes."/>
  </head>
  <body>
    <article>
      <h1>Elődöntőbe jutott a női kardcsapat a vívó világkupán</h1>
      <address><time datetime="2019-11-24T17:53:00+00:00">24 Nov 2019, 17:53</time> by <a rel="author">MTI</a></address>
      <p>
        <b>Negyedik helyen végzett a magyar női kardcsapat az orleans-i vívó világkupa-versenyen. A magyar szövetség honlapjának beszámolója szerint a Battai Sugár, Katona Renáta, Márton Anna, Pusztai Liza összeállítású válogatott a németeket (45-38), majd az olaszokat (45-31) búcsúztatta, mielőtt az elődöntőben kikapott az oroszoktól (26-45).</b>
      </p>
      <p>A harmadik helyért a magyarok az ukránokkal találkoztak, és kilenctusos (36-45) vereséget szenvedtek, ám az olimpiai kvalifikáció szempontjából így is "értékes negyedik hellyel gazdagodtak" - áll a szövetség beszámolójában.</p>
      <p>A női kardozók legközelebb Salt Lake Cityben lépnek pástra december közepén.</p>
      <p>A magyar női tőrözők a rosszul sikerült egyéni verseny után - melyben egyikük sem jutott fel a 64-es főtáblára - a vasárnapi csapatküzdelmek során remekül szerepeltek. A Kreiss Fanni, Lupkovics Dóra, Kondricz Kata, Pásztor Flóra összeállítású négyes elsőként a rangsorban előtte álló Dél-Koreát magabiztosan, 44-35-re verte, s ezzel idén először jutott be a legjobb nyolc közé nagy versenyen.</p>
      <p>A folytatásban a világranglista-vezető orosz együttestől 45-36-ra kapott ki a válogatott, mely a helyosztón előbb legyőzte Kínát, majd alulmaradt Kanadával szemben. A hatodik hellyel a tőrözők továbbra is versenyben vannak a tokiói indulásért.</p>
      <p>A férfi párbajtőrcsapat szintén versenyben maradt, ám kissé távolodott az olimpiától, mivel a Hongkong elleni győzelmet követően ráadástussal elbukta az Ukrajna elleni nyolcaddöntőjét Bernben. Siklósi Gergely, Rédli András, Berta Dániel és Andrásfi Tibor ezt követően az alsóágon mindhárom asszóját megnyerte, így a kilencedik lett.</p>
    </article>
  </body>
</html>