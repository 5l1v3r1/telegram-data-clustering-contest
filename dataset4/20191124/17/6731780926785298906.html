<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/24/st-ambroeus-fc-squadra-rifugiati-calciatori-milanesi/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-24T17:14:08+00:00"/>
    <meta property="og:title" content="St. Ambroeus FC: ecco la squadra dei rifugiati-calciatori milanesi"/>
    <meta property="og:description" content="E' a Sant’Ambrogio - Sant’Ambroeus in dialetto - che ha deciso di intitolarsi il St. Ambroeus FC, la squadra composta da un gruppo di rifugiati a Milano."/>
  </head>
  <body>
    <article>
      <h1>St. Ambroeus FC: ecco la squadra dei rifugiati-calciatori milanesi</h1>
      <address><time datetime="2019-11-24T17:14:08+00:00">24 Nov 2019, 17:14</time> by <a rel="author">Enrico</a></address>
      <figure>
        <img src="https://www.viagginews.com/wp-content/uploads/2019/11/St-Ambroeus-FC-768x386.jpg"/>
      </figure>
      <p>
        <b>E’ a Sant’Ambrogio – Sant’Ambroeus in dialetto meneghino – che ha deciso di intitolarsi il St. Ambroeus FC, la squadra di calcio composta da un gruppo di rifugiati a Milano.</b>
      </p>
      <p>Seku dalla Costa d’Avorio, Mamadou dal Senegal, Cesar dal Camerun, Luis dal Perù, Kalilou dal Gambia e Tommaso, Marco e Federico italiani. Ad accomunare tanti nomi e nazionalità diverse è la passione per il pallone e la voglia di dare un calcio (metaforico e non solo) al razzismo. Si tratta infatti dei protagonisti del St. Ambroeus FC, la squadra di calcio composta da un gruppo di rifugiati a Milano.</p>
      <p>E’ proprio l’appartenenza a Milano che manager e atleti hanno voluto sottolineare quando hanno scelto il nome della loro squadra: la St. Ambroeus Football Club. Si tratta della prima squadra di calcio lombarda (si contano sulle dita di una mano quelle nel resto d’Italia) formata in prevalenza da rifugiati e richiedenti asilo a essersi tesserata alla FIGC, lo scorso anno.</p>
      <figure>
        <img src="https://www.viagginews.com/wp-content/uploads/2019/11/1079215.png"/>
      </figure>
      <h3>La lezione dei giocatori del St. Ambroeus</h3>
      <p>Luis, l’allenatore, seguiva già i Corelli Boys, la squadra di un centro di accoglienza che è poi confluita nella nuova St. Ambroeus. Nella vita fa il badante ed è un punto di riferimento fondamentale per tutti i giocatori. Come Laye, che è nato in Senegal e ha 24 anni: “Mi piace giocare nel Sant’Ambroeus, perché è stata creata apposta per noi: mi sento orgoglioso – ha detto in una recente intervista -. Veniamo da tanti Paesi diversi, parliamo diverse lingue di origine, però ci divertiamo insieme. E poi mi piace vincere, perché vincendo facciamo felici anche i tifosi e chi ci segue”.</p>
      <p>Si è creato così un circolo virtuoso, dove le persone aiutate prestano aiuto a loro volta a chi è rimasto più indietro. “Ora con me c’è un ‘bambino’ di 18 anni – ha raccontato ancora Laye -. Un amico della squadra, che fa l’educatore in un centro di accoglienza per minori, mi ha detto che c’era questo ragazzo appena diventato maggiorenne per cui cercavano una casa e mi ha chiesto se potevo prenderlo con me. Viene dallo Sri Lanka. Io sono molto contento, perché così non sono solo in casa, e posso insegnargli quello che so e che ho imparato con la mia esperienza”. Sì, anche un semplice pallone può fare miracoli…</p>
      <p>EDS</p>
      <figure>
        <img src="https://www.viagginews.com/wp-content/uploads/2019/11/hip.hop_.2018.1.1400x840.jpg"/>
      </figure>
      <p> </p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/25/alessia-marcuzzi-figlia-identica-a-lei-foto/"/>
        <a href="https://www.viagginews.com/2019/11/24/maurizio-battista-figlia-anna-ospedale/"/>
        <a href="https://www.viagginews.com/2019/11/24/milan-napoli-kessie-biglia-rebic-telefonino-spogliatoi/"/>
      </related>
    </article>
  </body>
</html>