<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779996/%D8%AA%D9%88%D8%AC%D9%87-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D8%A2%DA%AF%D8%A7%D9%87%DB%8C-%D9%88-%D8%AF%D8%A7%D9%86%D8%B4-%D8%B9%D9%85%D9%88%D9%85%DB%8C-%D9%BE%DB%8C%D8%B4-%D8%A7%D8%B2-%D8%AF%D9%88%D8%B1%D8%A7%D9%86-%D8%A8%D9%84%D9%88%D8%BA-%D8%B6%D8%B1%D9%88%D8%B1%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-24T17:53:48+00:00"/>
    <meta property="og:title" content="استاندار گیلان:  توجه به افزایش آگاهی و دانش عمومی پیش از دوران بلوغ ضروری است"/>
    <meta property="og:description" content="استاندار گیلان گفت: باید آموزش‌های مورد نیاز به ویژه در حوزه پیشگیری از طلاق و بیماری‌های مختلف در دوره متوسطه دوم و پیش از دوران بلوغ مورد توجه جدی قرار گیرد."/>
  </head>
  <body>
    <article>
      <h1>استاندار گیلان:  توجه به افزایش آگاهی و دانش عمومی پیش از دوران بلوغ ضروری است</h1>
      <address>
        <time datetime="2019-11-24T17:53:48+00:00">24 Nov 2019, 17:53</time>
      </address>
      <p>به گزارش <a href="https://www.mehrnews.com/">خبرنگار مهر</a>، ارسلان زارع شامگاه یکشنبه در جلسه کارگروه اجتماعی و فرهنگی، سلامت، زنان و خانواده گیلان در سالن اجتماعات استانداری با اشاره به تاکید رهبر معظم انقلاب در بیانیه گام دوم بر ضرورت پیشگیری از آسیب‌های اجتماعی و گسترش برنامه‌های فرهنگی، اظهار کرد: ارتقا در حوزه شاخص‌های اجتماعی منجر به توسعه‌یافتگی می‌شود.</p>
      <p>وی افزود: عدم توجه کافی به شاخص‌های اجتماعی عاملی بازدارنده در حوزه توسعه‌ یافتگی است.</p>
      <p>استاندار گیلان با بیان اینکه تکیه بر سبک زندگی متناسب با مولفه‌های ایرانی و اسلامی را نیازمند مشارکت عمومی، سازمان‌های مردم نهاد و اصحاب رسانه در ترویج این فرهنگ است، گفت: فاصله گرفتن از الگوهای سبک زندگی ایرانی-اسلامی منجر به آسیب‌های روحی، روانی و جسمی همچون اعتیاد، طلاق، خشونت، چاقی، کم تحرکی و دیابت در جامعه شده است.</p>
      <p>
        <b>نقش موثر بانوان در انتخاب گیلان بعنوان پنجمین استان امیدوار </b>
      </p>
      <p>وی با اشاره به اینکه بانوان گیلانی از جمله بانوان موفق کشور در عرصه‌های مختلف ورزشی، فرهنگی، هنری و اجتماعی هستند، تصریح کرد: بخش عمده‌ای از موفقیت گیلان در کسب جایگاه پنجمین استان امیدوار کشور متعلق به همین قشر است که نیازمند توجه ویژه در جهت ارتقای شاخص‌ها خستند.</p>
      <p>زارع بر ضرورت تقویت برنامه‌های آموزشی تأکید کرد و ادامه داد: طرح‌های اجرا شده توسط دفتر بانوان و خانواده استانداری، بهزیستی، کمیته امداد، آموزش و پرورش و دیگر دستگاه‌ها همانند طرح توان افزایی و ارتقای تاب‌آوری بانوان، گیل بانو، بازارهای محلی و طرح آموزش پیش از ازدواج ویژه دانش‌آموزان به دلیل تأثیرهات مثبت در گذشته، امسال نیز اجرا شود.</p>
      <p>وی افزایش میزان آگاهی و سطح دانش عمومی در بهبود شاخص‌ها را امری مهم دانست و با تاکید بر آموزش پیش از دوران بلوغ، تصریح کرد: باید آموزش‌های مورد نیاز به ویژه در حوزه پیشگیری از طلاق و بیماری‌های مختلف در دوره متوسطه دوم مورد توجه جدی قرار گیرد.</p>
      <p>استاندار گیلان با اشاره بر ضرورت توجه متولیان امر ورزش و سلامت به توسعه ورزش‌های همگانی، گفت: موضوع کم‌تحرکی یکی از دغدغه‌ها و نگرانی‌های جدی است که با تمهیدات خوبی که در تجهیز پارک‌ها صورت گرفته باید در توسعه ورزش همگانی گام‌های موثرتری برداشته شود.</p>
      <p>وی ادامه داد: باتوجه به موقعیت جغرافیایی و طبیعی مطلوب استان گیلان باید در راستای رونق ورزش همگانی و توسعه فعالیت‌های جسمانی در مدارس گسترش پیدا کند.</p>
    </article>
  </body>
</html>