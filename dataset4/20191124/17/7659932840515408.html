<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2006566/iran-devrim-muhaf%C4%B1zlar%C4%B1-protestocular%C4%B1-paral%C4%B1-asker-olarak-tan%C4%B1mlad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-24T17:15:00+00:00"/>
    <meta property="og:title" content="İran Devrim Muhafızları protestocuları 'paralı asker' olarak tanımladı"/>
    <meta property="og:description" content="İran Devrim Muhafızları Komutan Yardımcısı Amiral Ali Fadavi, akaryakıt fiyat artışlarına karşı patlak veren gösteriler sırasında gözaltına alınan protestocuları ‘paralı askerler’ olarak nitelendirerek, ciddi şekilde cezalandıracaklarını söyledi. Fad"/>
  </head>
  <body>
    <article>
      <h1>İran Devrim Muhafızları protestocuları 'paralı asker' olarak tanımladı</h1>
      <address>
        <time datetime="2019-11-24T17:15:00+00:00">24 Nov 2019, 17:15</time>
      </address>
      <p>İran Devrim Muhafızları Komutan Yardımcısı Amiral Ali Fadavi, akaryakıt fiyat artışlarına karşı patlak veren gösteriler sırasında gözaltına alınan protestocuları ‘paralı askerler’ olarak nitelendirerek, ciddi şekilde cezalandıracaklarını söyledi.<br/><br/>Fadavi, Tahran’da düzenlediği basın toplantısında, “Yaptıkları vahşiliğe kesinlikle cevap vereceğiz. ABD ve diğerlerinin paralı askerleri olduklarını açıkça itiraf eden tüm ajan ve paralı askerleri gözaltına aldık” dedi.<br/><br/>Amiral Ali Fadavi, yakalanan kişileri Tahran'ın bir terör örgütü olarak gördüğü Halkın Mücahidleri örgütü ile bağlantılı olmakla suçlayarak, “Hepsini gözaltına aldık. İnşallah yargı haklarında en ağır cezayı verecek” diye konuştu.<br/><br/>Besic Direniş Gücü Başkan Yardımcısı Tuğgeneral Salar Abnuş ise, “Rejim ve devrime karşı bir dünya savaşı patlak verdi. Neyse ki, çocuk doğduğu anda öldü” yorumunda bulundu.<br/><br/>Fars haber ajansı ise karayolları kapatılan, bankalar ile karakollar ateşe verilen ve dükkanlar yağmalanan protestolar sırasında 190 protesto liderinin gözaltına alındığını duyurdu.<br/><br/>İranlı yetkililer 9 kişinin ölümünü doğrularken, Uluslararası Af Örgütü (Amnesty), 115 kişinin göstericinin öldürüldüğünü ve gerçek ölüm oranının 200 kadar yükselebileceğini bildirdi.<br/><br/>İran, bu ölü sayısını ‘spekülasyon’ olarak nitelendirerek reddetti. Ancak bağımsız raporlar çok sayıda ölüm ve gözaltına işaret ediyor.<br/><br/>İranlı Öğrenciler Haber Ajansı’na (ISNA) göre İran Başsavcısı Muhammed Cafer Montazeri, son protestolar sırasında Tahran'daki hapishaneleri denetlediğini söyleyerek, tüm tutukluların aileleriyle temas kurduğunu dile getirdi.</p>
    </article>
  </body>
</html>