<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/al-hilal-va-juca-in-sferturile-cupei-mondiale-a-cluburilor-cu-esperance-tunis-1922402124232019111719179285"/>
    <meta property="og:site_name" content="News.ro"/>
    <meta property="article:published_time" content="2019-11-24T17:21:23+00:00"/>
    <meta property="og:title" content="Al Hilal va juca în sferturile Cupei Mondiale a cluburilor, cu Esperance Tunis"/>
    <meta property="og:description" content="Al Hilal, echipa antrenată de Răzvan Lucescu, va juca la Cupa Mondială a cluburilor, competiţie rezervată echipelor campioane de pe fiecare continent, care va avea loc între 11 decembrie şi 21 decembrie, în Qatar."/>
  </head>
  <body>
    <article>
      <h1>Al Hilal va juca în sferturile Cupei Mondiale a cluburilor, cu Esperance Tunis</h1>
      <address><time datetime="2019-11-24T17:21:23+00:00">24 Nov 2019, 17:21</time> by <a rel="author">Adrian Petculescu</a></address>
      <p>
        <b>Al Hilal, echipa antrenată de Răzvan Lucescu, va juca la Cupa Mondială a cluburilor, competiţie rezervată echipelor campioane de pe fiecare continent, care va avea loc între 11 decembrie şi 21 decembrie, în Qatar.</b>
      </p>
      <p>În calitate de campioană a Asiei, Al Hilal ve evolua cu Esperance Tunis, campioana Africii, în turul al doilea al competiţiei, la 14 decembrie, pe Stadionul Jassim Bin Hamad.</p>
      <p>Formaţia învingătoare din această partidă va juca în semifinale, la 18 decembrie, cu Liverpool, campioana Europei.</p>
      <p>Cupa Mondială a cluburilor va începe la 11 decembrie, cu meciul de baraj dintre Al Sadd, campioana ţării gazdă, şi Hienghene Sport (Noua Caledonie), campioana Oceaniei, iar câştigătoarea se va califica în sferturi, fază în care va întâlni, tot la 17 decembrie, echipa mexicană Monterrey, campioana Concacaf.</p>
      <p>Învingătoarea acestei ultime partide va da piept, în semifinale, la 17 decembrie, cu Flamengo, campioana Americii de Sud.</p>
      <p>Finala va avea loc la 21 decembrie, meciul pentru locul 3, tot la 21 decembrie, iar cel pentru locul 5, la 17 decembrie.</p>
      <p>Ultimele trei ediţii ale competiţiei mondiale a cluburilor au fost câştigate de Real Madrid. Spaniolii nu au mai reuşit câştigarea Ligii Campionilor în acest an, astfel că Europa va fi reprezentată de noua deţinătoare a trofeului, Liverpool.</p>
      <p>Al Hilal a învins în finala Ligii Campionilor Asiei formaţia japoneză Urawa Red Diamonds.</p>
      <p>În tur, la 9 noiembrie, Al Hilal s-a impus cu scorul de 1-0, acasă, prin golul marcat de peruanul Andre Carillo în minutul 60.</p>
      <p>Meciul retur, disputat duminică, la Saitama, s-a încheiat tot cu victorie pentru echipa lui Lucescu, scor 2-0. Au marcat Al Dawsari ’74 şi Gomis ‘90+3.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>