<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/24/Rekordoppslutning-om-valget-i-Hongkong-20462823.ece"/>
    <meta property="og:site_name" content="adressa.no"/>
    <meta property="article:published_time" content="2019-11-24T17:41:03+00:00"/>
    <meta property="og:title" content="Rekordoppslutning om valget i Hongkong"/>
    <meta property="og:description" content="Oppslutningen om lokalvalget i Hongkong har vært rekordhøyt. Valgdeltakelsen var på over 70 prosent, nesten dobbelt så høyt som ved forrige valg."/>
  </head>
  <body>
    <article>
      <h1>Rekordoppslutning om valget i Hongkong</h1>
      <address><time datetime="2019-11-24T17:41:03+00:00">24 Nov 2019, 17:41</time> by <a rel="author">(NTB) NTB-AFP-DPA</a></address>
      <p>Oppslutningen om lokalvalget i Hongkong har vært rekordhøyt. Valgdeltakelsen var på over 70 prosent, nesten dobbelt så høyt som ved forrige valg.</p>
      <aside><a href="https://www.adressa.no/nyheter/utenriks/2019/11/24/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/24/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/24/javascript:void(0);">Del denne artikkelen på e-post</a></aside>
      <p>2,94 millioner av de til sammen 4,13 millioner stemmeberettigede, stemte i søndagens valg, opplyser valgkommisjonen.</p>
      <p>Til sammenligning var valgdeltakelsen for fire år siden 47 prosent. I 2015 var det dessuten bare 3,12 millioner hongkongkinesere som hadde registrert seg som velgere.</p>
      <p>De endelige valgresultatene ventes å være klare mandag.</p>
      <h3>Håper på massiv utskiftning</h3>
      <p>I søndagens lokalvalg skulle det velges 452 representanter til Hongkongs 18 ulike distriktsråd. De har i alt 479 seter, men 27 av representantene blir ikke valgt direkte.</p>
      <p>Vanligvis er dette et valg som vekker lite engasjement blant bystatens innbyggere ettersom de har svært liten politisk makt. I lang tid har distriktsrådene vært dominert av Beijing-lojale politikere, men nå håper protestbevegelsen på en omfattende utskiftning.</p>
      <p>Så har da også valgdeltakelsen vært høyest i distriktene der de regjeringskritiske demonstrasjonene har vært mest intense. Valget sees på som en slags folkeavstemning om den massive protestbølgen som har pågått siden juni.</p>
      <h3>Rolig valgdag</h3>
      <p>De har også håp om at valget vil kunne påvirke det neste valget på Hongkongs regjeringssjef ettersom 117 medlemmer av distriktsrådene deltar i avstemningen. I dag er det den Beijing-tro Carrie Lam som innehar den posisjonen.</p>
      <p>Deler av Hongkong har lignet en krigssone den siste tiden, men søndagens valg forløp rolig uten meldinger om sammenstøt eller konfrontasjoner av noe slag.</p>
      <p>(©NTB)</p>
    </article>
  </body>
</html>