<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/vvv-weet-met-jay-driessen-weer-wat-winnen-2-1"/>
    <meta property="og:site_name" content="1limburg"/>
    <meta property="article:published_time" content="2019-11-24T17:49:32+00:00"/>
    <meta property="og:title" content="VVV weet met Jay Driessen weer wat winnen is: 2-1"/>
    <meta property="og:description" content="Na zeven verliespartijen op rij heeft VVV weer een wedstrijd gewonnen. FC Twente werd met 2-1 verslagen."/>
  </head>
  <body>
    <article>
      <h1>VVV weet met Jay Driessen weer wat winnen is: 2-1</h1>
      <h2>Na zeven verliespartijen op rij heeft VVV weer een wedstrijd gewonnen. FC Twente werd met 2-1 verslagen.</h2>
      <address><time datetime="2019-11-24T17:49:32+00:00">24 Nov 2019, 17:49</time> by <a rel="author">Jaj Bouwens</a></address>
      <p>Dat gebeurde onder interim-trainer Jay Driessen, die voor het eerst deze competitie op de bank zat bij de Venlose club. Driessen volgde de ontslagen Robert Maaskant op.</p>
      <p><b>Aandacht voor racisme<br/></b>Het duel in het Covebo - De Koel stadion begon met een minuut applaus van de 6700 toeschouwers, die daarmee de actie <i>Racisme? Dan voetballen we niet! </i>kracht bijzetten. Applaus klonk er opnieuw na ruim zes minuten toen Haji Wright voor VVV het eerste schot op doel afvuurde, keeper Joel Drommel van Twente keerde de inzet. Een minuut later moest de Twente-goalie weer in actie komen, maar de kopbal van spits Elia Soriano miste kracht en precisie.</p>
      <p>In de 19e minuut ontsnapte VVV aan een achterstand. Met een prachtige actie zette Nakamura VVV-verdediger Steffen Schäfer op het verkeerde been en het effectvol schot van de Japanner draaide over doelman Krischbaum heen, maar raakte slechts de lat. Vanaf dat moment was de tweede bal steeds voor de gasten uit Enschede, die het initiatief hadden.</p>
      <p>Dat leverde nog een levensgrote kans op maar Vuckic, alleen voor de VVV-doelman, tikte de bal uit een vrije trap net naast het doel. De volgende mogelijkheid was weer voor de thuisclub, maar Van Ooijen besloot naast. Vuckic en Espinosa misten na ruim een half uur na gegrabbel in de VVV-defensie.</p>
      <p><b>Gejuich<br/></b>Even later was het dan eindelijk raak, en aan de goede kant. Een aanval op rechts werd door Opoku op maat gegeven aan Linthorst. Hij bediende Peter van Ooijen en tegen zijn schot had de Twente-doelman geen verweer. De juichkreten waren nog niet verstomd toen ze opnieuw aanzwollen. Pachonik gaf de bal op de achterlijn vanaf rechts voor. Elia Soriano kwam knap naar de bal toe en kopte in de korte hoek binnen. Een echte 'spitsengoal': 2-0 na 33 min.</p>
      <p>Daarna was het de beurt aan FC Twente. Na een diepe pass kapte Vuckic verdediger Schäfer uit en knalde de bal droog in het Venlose doel. 2-1 was ook de ruststand.</p>
      <p><b>Tweede helft<br/></b>De eerste kans in de tweede helft was voor FC Twente. Aitor soleerde door de defensie maar het schot van Joel Latibeaudiere ging in het zijnet. Na een uur dan een goede kans voor VVV. Pachonik stoomde langs de zijlijn op, gaf een voorzet op maat, maar de bal van Soriano werd nog net gekeerd door doelman Drommel. De spits was nog een keer dichtbij een doelpunt maar hij kon de kopbal niet genoeg drukken. De voorzet kwam na een goede actie van Haji Wright. De buitenspeler dook kort daarna alleen op voor doelman Drommel maar schoot de bal voorlangs.</p>
      <p><b>Nieuwe kans<br/></b>VVV had het betere van het spel en de volgende kans diende zich aan. Een voorzet van wederom Wright kwam bij Jonathan Opoku maar zijn stiftje werd doorzien door Joel Drommel. In de 74e minuut werd een van de smaakmakers van VVV vervangen. De geblesseerde Tobias Pachonik werd vervangen door Tristan Dekker. Vuckic kreeg nog een prima mogelijkheid maar hij knalde de bal over. Doelpuntenmaker Elio Soriano werd gewisseld voor John Yeboah, Danny Post kreeg nog geel, maar de stand veranderde niet meer (ook niet in de zes minuten extra tijd).</p>
      <p>VVV kruipt een plaatsje omhoog en staat nu 16e met 12 punten. Dat zijn er evenveel als Fortuna, dat een plek hoger staat omdat de Sittardse club een beter doelsaldo heeft.</p>
      <figure>
        <iframe data-src="https://twitter.com/VVVVenlo/status/1198658707716034561?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>