<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/bartlomiej-dragowski-rozegral-swietny-mecz-fiorentina-przegrala-z-hellasem-werona-serie-a,987937.html"/>
    <meta property="og:site_name" content="TVN24"/>
    <meta property="article:published_time" content="2019-11-24T17:44:00+00:00"/>
    <meta property="og:title" content="Świetny mecz Drągowskiego, ale jego koledzy zawiedli"/>
    <meta property="og:description" content="Bartłomiej Drągowski dwoił się i troił, ale nie był w stanie zapobiec porażce swojej Fiorentiny w wyjazdowym meczu z Hellasem Werona. Zespół z Florencji przegrał 0:1. W innym meczu kolejnego gola n..."/>
  </head>
  <body>
    <article>
      <h1>Świetny mecz Drągowskiego, ale jego koledzy zawiedli</h1>
      <address>
        <time datetime="2019-11-24T17:44:00+00:00">24 Nov 2019, 17:44</time>
      </address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/6f2907c1-572e-4796-9c41-3b4153969171.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/de1e187c-afa1-49aa-9b1a-f2beb312921c-480p.mp4"/>
          <figcaption>Bartłomiej Drągowski obronił karnego w meczu Fiorentiny z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/85308cf4-5720-4824-ba39-ad4af45959ff-480p.mp4"/>
          <figcaption>Fiorentina - Juventus 0:0</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/139f0874f2ded2e41b0393c4ac5644f7/be961ac4-84b0-4dab-bf34-9cc4d6f5fa1d-480p.mp4" autoplay="" loop=""/>
          <figcaption>Skrót meczu Arsenal - Fiorentina w turnieju ICC</figcaption>
        </figure>
        <figcaption>Drągowski prezentował się dobrze już w meczach przedesezonowych Foto: Newspix | Video: Eurosport</figcaption>
      </slideshow>
      <h3>Bartłomiej Drągowski dwoił się i troił, ale nie był w stanie zapobiec porażce swojej Fiorentiny w wyjazdowym meczu z Hellasem Werona. Zespół z Florencji przegrał 0:1. W innym meczu kolejnego gola na swoim koncie zapisał Ciro Immobile z Lazio. Włoch ma już tylko jedną bramkę mniej od Roberta Lewandowskiego.</h3>
      <related>
        <a href="https://eurosport.tvn24.pl/pilka-nozna,105/dwa-oblicza-wloskiego-hitu-piatek-i-zielinski-podzielili-sie-punktami,987740.html"/>
      </related>
      <p>W poprzedniej kolejce Fiorentina dostała lanie od Cagliari – przegrała na wyjeździe 2:5. Natomiast Hellas dość pechowo przegrał na San Siro z Interem 1:2. Dlatego obie ekipy w niedzielne popołudnie celowały w zwycięstwo. Z Polaków w pierwszym składzie wybiegł jedynie Bartłomiej Drągowski.</p>
      <h3>Popis Drągowskiego na nic</h3>
      <p>To właśnie polski golkiper długo zasługiwał na miano bohatera meczu. Najpierw świetnie obronił bardzo mocny strzał sprzed pola karnego autorstwa Valerio Verre, a w drugiej połowie popisał się kapitalną interwencją po uderzeniu głową Eddy'ego Salcedo. Pozostali w zespole Fiorentiny głównie zawodzili. Wielką chęcią do gry wykazywał się jedynie Franck Ribery, ale momentami tylko bezradnie rozkładał ręce. Widział, jak jego koledzy nie potrafią dograć dobrej piłki.</p>
      <p>Piłkarze Hellasu postawili na kontry i właśnie po jednej z nich wyszli na prowadzenie. Była 66. minuta, gdy po składnej akcji i podaniu Davide Faroniego pewny strzał z trzynastu metrów oddał Samuel Di Carmine. W tej sytuacji Drągowski nie miał nic do powiedzenia. Nie zmienia to faktu, że Polak i tak był najjaśniejszą postacią w swojej drużynie – później obronił jeszcze dwa groźne strzały.</p>
      <p>W 81. minucie na boisku pojawił się Paweł Dawidowicz, a chwilę później w ekipie gospodarzy na murawie zameldował Mariusz Stępiński, który przelobował bramkarza, ale sędzia słusznie nie uznał gola. Polak był na ewidentnym spalonym.</p>
      <p>Ostatecznie mecz zakończył się skromnym zwycięstwem zespołu z Werony. Drągowski może odczuwać niedosyt.</p>
      <h3>Goni Lewandowskiego</h3>
      <p>W innym niedzielnym spotkaniu Lazio zwyciężyło na wyjeździe z Sassuolo 2:1. Jedną z bramek dla triumfatorów zdobył Ciro Immobile. Włoch ma w tym momencie 15 goli i tym samym goni Roberta Lewandowskiego w wyścigu po Złoty But, który przyznawany jest najlepszemu strzelcowi w ligach europejskich. Polak ma na koncie 16 trafień.</p>
      <p>Natomiast AS Roma bez większych problemów pokonała na Stadio Olimpico Brescię 3:0. Giallorossi plasują się na 4. miejscu ze stratą dziesięciu punktów do prowadzącego Juventusu.</p>
      <p><b>Wyniki 13. kolejki:</b><br/><b>niedziela</b><br/>Bologna - Parma 2:2 <br/>Verona - Fiorentina 1:0 <br/>AS Roma - Brescia 3:0     <br/>Sassuolo - Lazio Rzym 1:2<br/><b>grają wieczorem: </b><br/>Sampdoria - Udinese    <br/>Lecce - Cagliari   <br/><b>sobota </b><br/>Torino - Inter Mediolan 0:3<br/>Atalanta Bergamo - Juventus Turyn 1:3<br/>Milan - Napoli 1:1<br/><b>w poniedziałek </b><br/>SPAL Ferrara - Genoa</p>
      <p>Autor: PO/twis / Źródło: eurosport.pl</p>
    </article>
  </body>
</html>