<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/24/taranto-arcelormittal-ex-ilva_1f4a5e77-43b4-454d-92f7-9ffa79d79f75.html"/>
    <meta property="og:site_name" content="ANSA.it"/>
    <meta property="article:published_time" content="2019-11-24T17:39:41+00:00"/>
    <meta property="og:title" content="ArcelorMittal: indotto,imprese minacciano di bloccare merci"/>
    <meta property="og:description" content="Verso primo chiarimento con azienda, martedì Morselli a Taranto (ANSA)"/>
  </head>
  <body>
    <article>
      <h1>ArcelorMittal: indotto,imprese minacciano di bloccare merci</h1>
      <h2>Verso primo chiarimento con azienda, martedì Morselli a Taranto</h2>
      <address><time datetime="2019-11-24T17:39:41+00:00">24 Nov 2019, 17:39</time> by <a rel="author">Redazione ANSA</a></address>
      <p>Le imprese dell'indotto di ArcelorMittal che rivendicano il pagamento delle fatture <b>minacciano di bloccare nelle prossime ore l'approvvigionamento delle materie prime</b>. É quando sta emergendo nel corso dell'incontro che sia sta svolgendo nella sede di Confindustria Taranto, a cui partecipa una folta delegazione di titolari delle imprese, il presidente della Regione Puglia Michele Emiliano, il sindaco di Taranto Rinaldo Melucci e gli altri sindaci dei comuni della provincia.</p>
      <p>Fonti di ArcelorMittal confermano che domani mattina il presidente della Regione Puglia Michele Emiliano e gli appaltatori dell'indotto si recheranno nello stabilimento di Taranto per cooperare con l'azienda all'aggiornamento della contabilità, portando con sé l'eventuale documentazione necessaria. Martedì mattina l'A.d. di Arcelormittal, Lucia Morselli, a quanto si apprende, sarà a Taranto per incontrarsi con il presidente Emiliano e chiudere così la vicenda.<br/><br/>"Se non ci saranno risposte concrete siamo pronti a fermare insieme l'ingresso dei materiali che possono servire alla produzione già da martedì, dalle ore successive a questo ultimo alibi che cercheremo di togliere all'ad Morselli". Così il sindaco di Taranto Rinaldo Melucci dopo l'incontro nella sede di Confindustria con le imprese dell'indotto che rivendicano il pagamento delle fatture da parte di ArcelorMittal, riferendosi all'appuntamento al siderurgico martedì, dopo una verifica contabile domani. Per il futuro della comunità, "nessuno di noi è più disposto a ipotecare i nostri figli, le nostre famiglie, i nostri lavoratori, soltanto perché alla voce profitto qualcuno deve giocare sulla pelle di Taranto". Per questo "nella fase due, una volta messo in sicurezza il corrente delle imprese, chiediamo che parta un tavolo che includa enti locali, forze sindacali, Confindustria, per partorire un nuovo modello di gestione: non una fabbrica in mano a un privato, Mittal o qualcun altro, che ha questi comportamenti. Noi - ha concluso - non lo consentiremo".</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>