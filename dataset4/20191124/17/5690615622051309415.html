<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837538-zasudzhenogo-u-spravi-khizb-ut-takhrir-regulyarno-pomischayut-u-shizo-pravozakhisniki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T17:46:00+00:00"/>
    <meta property="og:title" content="Засудженого у &quot;справі Хізб ут-Тахрір&quot; регулярно поміщають у ШІЗО - правозахисники"/>
    <meta property="og:description" content="КИЇВ. 24 листопада. УНН. Засудженого у севастопольській &quot;справі Хізб ут-Тахрір&quot; Нурі Прімова, який відбуває термін у колонії в російській Республіці Марій …"/>
  </head>
  <body>
    <article>
      <h1>Засудженого у "справі Хізб ут-Тахрір" регулярно поміщають у ШІЗО - правозахисники</h1>
      <address><time datetime="2019-11-24T17:46:00+00:00">24 Nov 2019, 17:46</time> by <a rel="author">Роман Рудський</a></address>
      <p><b>КИЇВ. 24 листопада. УНН. </b>Засудженого у севастопольській "справі Хізб ут-Тахрір" Нурі Прімова, який відбуває термін у колонії в російській Республіці Марій Ел, регулярно поміщають до штрафного ізолятора. Про це повідомляє громадське об'єднання "Кримська солідарність" із посиланням на його матір Раїме Прімову, передає <b>УНН</b>.</p>
      <p>"Моєму синові, Прімову Нурі, залишилося 2 місяці відсидіти, але його весь час чомусь садять у ШІЗО: позаминулого місяця він відсидів 10 діб, за два дні до цього йому прийшла посилка з дому, йому її не дали туди. В результаті багато продуктів зіпсувалося, які йому довелося викинути; зараз знову посилка прийшла (від нас), він її повинен отримати 25-го, але на зв'язок чомусь не виходить", – розповіла Раїме Прімова.</p>
      <p>Представники колонії ніяк не коментували заяву матері Нурі Прімова. Також немає інформації на сайті УФСІН у Республіці Марій Ел.</p>
      <p>Нагадаємо, у вересні 2017 Північно-Кавказький окружний військовий суд у Ростові-на-Дону оголосив вирок, згідно з яким севастопольці Ферат Сайфуллаев, Рустем Ваїтов і Нурі Прімов, які проходили у справі «Хізб ут-Тахрір», отримали по п'ять років виправної колонії загального режиму.</p>
      <p>Як повідомляв <b>УНН</b>, засудженому у севастопольській "справі Хізб ут-Тахрір" <a href="https://www.unn.com.ua/uk/news/1837521-figurantu-spravi-khizb-ut-takhrir-prisudili-visim-rokiv-administrativnogo-naglyadu">Нурі Прімову</a> суд призначив вісім років адміністративного нагляду.</p>
    </article>
  </body>
</html>