<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090301879/%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%A8%D8%A7-%D8%A8%DB%8C%D8%B4-%D8%A7%D8%B2-%D8%AF%D9%88-%D8%B3%D8%A7%D9%84-%D8%B3%D8%A7%D8%A8%D9%82%D9%87-%DA%A9%D8%A7%D8%B1-%D8%A7%D9%81%D8%B2%D8%A7%DB%8C%D8%B4-%DB%B2%DB%B0%DB%B0-%D8%AA%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-24T17:40:00+00:00"/>
    <meta property="og:title" content="رتبه‌بندی فرهنگیانِ با بیش از دو سال سابقه کار/افزایش ۲۰۰ تا ۷۰۰ هزار تومانی دریافتیِ معلمان"/>
    <meta property="og:description" content="وزیر آموزش و پرورش با اشاره به تصویب طرح رتبه‌بندی معلمان در هیأت وزیران، اعلام کرد که کلیه فرهنگیان با بیش از دو سال سابقه کار در آموزش و پرورش، بر اساس صلاحیت های عمومی، تخصصی و حرفه‌ای در رتبه‌های یک تا پنج قرار می‌گیرند و به تناسب و رتبه‌های پنج‌گانه از مزایایی برخوردار خواهند شد که بین ۲۰۰ تا ۷۰۰ هزار تومان خواهد بود."/>
  </head>
  <body>
    <article>
      <h6 class="kicker">حاجی میرزایی به ایسنا خبر داد:</h6>
      <h1>رتبه‌بندی فرهنگیانِ با بیش از دو سال سابقه کار/افزایش ۲۰۰ تا ۷۰۰ هزار تومانی دریافتیِ معلمان</h1>
      <address><time datetime="2019-11-24T17:40:00+00:00">24 Nov 2019, 17:40</time> by <a rel="author">فاطمه اسماعیلی</a></address>
      <p>وزیر آموزش و پرورش با اشاره به تصویب طرح رتبه‌بندی معلمان در هیأت وزیران، اعلام کرد که کلیه فرهنگیان با بیش از دو سال سابقه کار در آموزش و پرورش، بر اساس صلاحیت های عمومی، تخصصی و حرفه‌ای در رتبه‌های یک تا پنج قرار می‌گیرند و به تناسب و رتبه‌های پنج‌گانه از مزایایی برخوردار خواهند شد که بین ۲۰۰ تا ۷۰۰ هزار تومان خواهد بود.</p>
      <p>محسن حاجی میرزایی در گفت‌وگو با ایسنا، جزئیات طرح تصویب طرح رتبه‌بندی معلمان در جلسه یکشنبه (3 آذر) هیأت وزیران را تشریح کرد و گفت: خوشبختانه بر اساس وعده رئیس‌جمهور و بنده در زمان رای اعتماد در مجلس طرح رتبه‌بندی معلمان امشب در هیأت وزیران تصویب شد.</p>
      <p>وی افزود: مشمولان طرح رتبه‌بندی معلمان مربوط به کلیه فرهنگیان با بیش از دو سال سابقه کار در آموزش و پرورش است و بر اساس صلاحیت‌های عمومی، تخصصی و حرفه‌ای در رتبه‌های یک تا پنج قرار گرفته و به تناسب رتبه‌های پنجگانه از مزایایی برخوردار خواهند شد.</p>
      <p>وزیر آموزش و پرورش درباره سقف و کف دریافتی فرهنگیان از طرح رتبه‌بندی اظهار کرد: معلمان متناسب با حقوق و رتبه‌های مشخص شده از مزایای مالی برخوردار می‌شوند که از ۲۰۰ تا حدود ۶۵۰ تا ۷۰۰ هزار تومان خواهد بود.</p>
      <p>حاجی میرزایی در پاسخ به اینکه "آیا برآوردی از تعداد دقیق مشمولان طرح رتبه‌بندی دارید؟" گفت: تعداد کمی از همکاران ما هستند که کمتر از دو سال سابقه دارند. بنابراین غالب معلمان ما از این حق برخوردار می‌شوند.</p>
      <p>وی درباره زمان اجرا و واریز مابه‌التفاوت‌هایی که از مهرماه تا زمان اجرای طرح به وجود می‌آید نیز گفت: عملیات مربوط به تعیین رتبه به محض ابلاغ آیین‌نامه آغاز خواهد شد. باید گروه‌هایی تشکیل و افراد بر اساس صلاحیت‌ها سنجیده شده و در رتبه‌ها قرار بگیرند. به محض آنکه رتبه‌ها تعیین شد، محاسبات مربوط به رتبه‌بندی از اول مهرماه انجام و لحاظ خواهد شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301867/%D8%AF%D9%88%D9%84%D8%AA-%D9%86%D8%B8%D8%A7%D9%85-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86-%D8%B1%D8%A7-%D8%AA%D8%B5%D9%88%DB%8C%D8%A8-%DA%A9%D8%B1%D8%AF"/>
      </related>
    </article>
  </body>
</html>