<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687731/mara-venier-domenica-in-commozione-pianto-nadia-toffa-madre"/>
    <meta property="og:site_name" content="Tvblog"/>
    <meta property="article:published_time" content="2019-11-24T17:12:13+00:00"/>
    <meta property="og:title" content="Domenica IN, Mara Venier travolta dalla commozione: in lacrime dopo l'intervista alla madre di Nadia Toffa"/>
    <meta property="og:description" content="Margherita Rebuffoni si emoziona ricordando sua figlia coinvolgendo la conduttrice del programma che per tre minuti lascia il centro dello studio per la troppa"/>
  </head>
  <body>
    <article>
      <h1>Domenica IN, Mara Venier travolta dalla commozione: in lacrime dopo l'intervista alla madre di Nadia Toffa</h1>
      <h2>Margherita Rebuffoni si emoziona ricordando sua figlia coinvolgendo la conduttrice del programma che per tre minuti lascia il centro dello studio per la troppa emozione.</h2>
      <address><time datetime="2019-11-24T17:12:13+00:00">24 Nov 2019, 17:12</time> by <a rel="author" href="https://www.tvblog.it/author/10085/marco-salaris" target="_blank">Marco Salaris</a></address>
      <p>Senza filtri e senza costruzioni, la limpidezza con la quale <b>Mara Venier</b> manifesta le sue emozioni è ormai alla conoscenza di tutti, ancor di più oggi pomeriggio durante l'undicesimo appuntamento di <i>Domenica IN</i> che, <a href="https://www.tvblog.it/post/1687217/domenica-in-ospiti-undicesima-puntata-anticipazioni">come anticipato da <i>TvBlog</i></a> durante la settimana, ha invitato <b>Margherita Rebuffoni</b> madre di Nadia Toffa.</p>
      <p>A poco più di tre mesi dall'addio della 'iena', <a href="https://www.gossipblog.it/post/609450/domenica-live-mamma-nadia-toffa-libro">dopo l'intervista a <i>Domenica Live</i></a> la donna <b>si è aperta alle emozioni</b> nel salotto della conduttrice di Rai 1 raccontando tutto il bello lasciato in eredità da sua figlia fra la sua infanzia, la crescita, la maturità, la crisi data dal calvario della malattia che l'ha portata via e le foto del cuore, tocco emotivo che spesso provoca una forte emozione sia nell'ospite che nella conduttrice.</p>
      <p>Per più volte la Venier <b>ha interrotto la chiacchierata</b> davanti alle difficoltà della donna che, fra un ricordo e un sorriso spezzava la sua voce per la troppa emozione, un abbraccio e una carezza hanno tranquillizzato la donna: "<i>è come essere a casa</i>" dice "<i>Per me è come se ti conoscessi da una vita</i>" risponde la conduttrice. Il lungo intervento (circa un'ora di intervista) si conclude in lacrime per entrambe mentre un lungo applauso scrosciante accompagna l'ospite fuori dallo studio.</p>
      <figure>
        <img src="https://media.tvblog.it/3/37b/vlcsnap-2019-11-24-18h40m10s394.png"/>
      </figure>
      <p>Mara Venier era pronta a presentare l'ospite successivo (Marco Bocci) ma <b>la commozione la travolge</b> ("Non è facile") e non riesce a proseguire, voltandosi verso il ledwall spalle alla camera per non mostrarsi. L'orchestra di Stefano Magnanensi cerca di salvare il momento suonando <i>Il mio canto libero</i><b> per tre minuti</b> nella quale la conduttrice lascia lo studio per asciugarsi le lacrime. Il tempo per riprendersi e lo spettacolo va avanti, entra in studio l'attore e l'atmosfera torna raggiante nell'arco di breve tempo.</p>
    </article>
  </body>
</html>