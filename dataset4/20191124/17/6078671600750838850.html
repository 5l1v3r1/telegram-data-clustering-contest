<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/mitohondrii-kletki-napredvaneto-1618706.html"/>
    <meta property="og:site_name" content="Cross"/>
    <meta property="article:published_time" content="2019-11-24T17:37:00+00:00"/>
    <meta property="og:title" content="Учени откриха неизвестна причина за стареенето"/>
    <meta property="og:description" content="/КРОСС/ Учени от университета на Западна Австралия установиха, че с напредването на възрастта човешките клетки все по-неефикасно разпределят ресурсите в организма и това води до деградация на тъкани, остеопороза, артрит, сърдечносъдови болести и рак, съобщи сайтът Физ.орг, цитиран от БТА."/>
  </head>
  <body>
    <article>
      <h1>Учени откриха неизвестна причина за стареенето</h1>
      <address>
        <time datetime="2019-11-24T17:37:00+00:00">24 Nov 2019, 17:37</time>
      </address>
      <p>/КРОСС/ Учени от университета на Западна Австралия установиха, че с напредването на възрастта човешките клетки все по-неефикасно разпределят ресурсите в организма и това води до деградация на тъкани, остеопороза, артрит, сърдечносъдови болести и рак, съобщи сайтът Физ.орг, цитиран от БТА.</p>
      <p>Било констатирано, че е възможно митохондрии от остеоцити (костни клетки) да бъдат пренесени в други клетки чрез свързваща остеоцитите разклонена мрежа. Митохондриите играят важна роля при метаболизма и стареенето, като осигуряват енергия на клетките. Трансферът на митохондрии позволява на клетките реципиенти да регулират възпаления на тъкани, да предотвратят увреждания и дори да развият резистентност към химиотерапия.</p>
      <p>Той се осъществява с помощта на играещия ролята на посредник ендоплазмен ретикулум - сложна система от канали и вакуоли в органичните клетки. Ключова роля има ензимът митофузин 2, който свързва митохондрията с ендоплазмения ретикулум. С напредването на възрастта активността на ензима намалява и се нарушава трансферът на митохондрии в мрежата остеоцити. Това на свой ред увеличава риска от клетъчна смърт и поява на болести.</p>
      <p>По думите на учените, получените резултати може да допринесат за разработване на нови методи на лечение.</p>
    </article>
  </body>
</html>