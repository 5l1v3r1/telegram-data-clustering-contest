<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/24/843008"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-24T17:39:00+00:00"/>
    <meta property="og:title" content="জাতীয় কৌশলপত্র উন্মোচন, শেষ আন্তর্জাতিক কমিউনিটি স্বাস্থ্যকর্মী সম্মেলন"/>
    <meta property="og:description" content="বাংলাদেশের জাতীয় কমিউনিটি স্বাস্থ্যকর্মী কৌশলপত্র উন্মোচনের মধ্য দিয়ে রবিবার ঢাকার প্যান প্যাসেফিক সোনারগাঁও হোটেলে শেষ হলো ‘২য় আন্তর্জাতিক কমিউনিটি স্বাস্থ্যকর্মী সম্মেলন’। স্বাস্থ্য অধিদপ্তর, ব্র্যাক জেমস পি. গ্র্যান্ট স্কুল অব পাবলিক হেলথ (জেপিজিএসপিএইচ) এবং সেভ দ্য চিলড্রেন, বাংলাদেশ-এর সহযোগিতায় আইসিডিডিআর,বি এ সম্মেলনের আয়োজন করে। তিনদিনব্যাপী এই সম্মেলনের মূল প্রতিপাদ্য বিষয় ছিল- ‘সর্বজনীন স্বাস্থ্য সুরক্ষা অর্জনে অসংক্রামক ব্যাধির নিয়ন্ত্রণ ও প্রতিরোধে কমিউনিটি স্বাস্থ্যকর্মীদের সম্ভাবনা’। সম্মেলনে এবার অসংক্রামক রোগ-সংক্রান্ত নানান প্রতিবন্ধকতা মোকাবেলায় কমিউনিটি স্বাস্থ্যকর্মীদের ভূমিকার ওপর সবচেয়ে বেশি জোর দেওয়া হয়েছে। সম্মেলনের সমাপনী পর্বে সরকারি ও বেসরকারি বিভিন্ন সংস্থার সমন্বয়ে প্রণীত ‘বাংলাদেশ ন্যাশনাল স্ট্র্যাটেজি ফর কমিউনিটি হেলথ ওয়ার্কার্স (২০১৯-২০৩০)’ এর মোড়ক উন্মোচন করেন স্বাস্থ্য ও পরিবার কল্যান মন্ত্রী জাহিদ মালেক। সভাপতিত্ব করেন স্বাস্থ্য সেবা বিভাগের সচিব মো. আসাদুল ইসলাম। অনুষ্ঠানে আরও বক্তব্য দেন স্বাস্থ্য অধিদপ্তরের মহাপরিচালক অধ্যাপক ডা. আবুল কালাম আজাদ, পরিবার পরিকল্পনা অধিদপ্তরের…"/>
  </head>
  <body>
    <article>
      <h1>জাতীয় কৌশলপত্র উন্মোচন, শেষ আন্তর্জাতিক কমিউনিটি স্বাস্থ্যকর্মী সম্মেলন</h1>
      <address><time datetime="2019-11-24T17:39:00+00:00">24 Nov 2019, 17:39</time> by <a rel="author">নিজস্ব প্রতিবেদক</a></address>
      <p>বাংলাদেশের জাতীয় কমিউনিটি স্বাস্থ্যকর্মী কৌশলপত্র উন্মোচনের মধ্য দিয়ে রবিবার ঢাকার প্যান প্যাসেফিক সোনারগাঁও হোটেলে শেষ হলো ‘২য় আন্তর্জাতিক কমিউনিটি স্বাস্থ্যকর্মী সম্মেলন’। স্বাস্থ্য অধিদপ্তর, ব্র্যাক জেমস পি. গ্র্যান্ট স্কুল অব পাবলিক হেলথ (জেপিজিএসপিএইচ) এবং সেভ দ্য চিলড্রেন, বাংলাদেশ-এর সহযোগিতায় আইসিডিডিআর,বি এ সম্মেলনের আয়োজন করে।</p>
      <p>তিনদিনব্যাপী এই সম্মেলনের মূল প্রতিপাদ্য বিষয় ছিল- ‘সর্বজনীন স্বাস্থ্য সুরক্ষা অর্জনে অসংক্রামক ব্যাধির নিয়ন্ত্রণ ও প্রতিরোধে কমিউনিটি স্বাস্থ্যকর্মীদের সম্ভাবনা’।</p>
      <p>সম্মেলনে এবার অসংক্রামক রোগ-সংক্রান্ত নানান প্রতিবন্ধকতা মোকাবেলায় কমিউনিটি স্বাস্থ্যকর্মীদের ভূমিকার ওপর সবচেয়ে বেশি জোর দেওয়া হয়েছে।</p>
      <p>সম্মেলনের সমাপনী পর্বে সরকারি ও বেসরকারি বিভিন্ন সংস্থার সমন্বয়ে প্রণীত ‘বাংলাদেশ ন্যাশনাল স্ট্র্যাটেজি ফর কমিউনিটি হেলথ ওয়ার্কার্স (২০১৯-২০৩০)’ এর মোড়ক উন্মোচন করেন স্বাস্থ্য ও পরিবার কল্যান মন্ত্রী জাহিদ মালেক। সভাপতিত্ব করেন স্বাস্থ্য সেবা বিভাগের সচিব মো. আসাদুল ইসলাম।</p>
      <p>অনুষ্ঠানে আরও বক্তব্য দেন স্বাস্থ্য অধিদপ্তরের মহাপরিচালক অধ্যাপক ডা. আবুল কালাম আজাদ, পরিবার পরিকল্পনা অধিদপ্তরের মহাপরিচালক কাজী এ কে এম মহিউল ইসলাম, স্বাস্থ্য অধিদপ্তরের অতিরিক্ত মহাপরিচালক (প্রশাসন) ডা. নাসিমা সুলতানা, সেভ দ্য চিলড্রেন-বাংলাদেশের কান্ট্রি ডিরেক্টর মার্ক পিয়ার্স, ইউএসএইড বাংলাদেশের মিশন ডিরেক্টর ডেরেক ব্রাউন, ইউনিসেফ বাংলাদেশের কান্ট্রি রিপ্রেজেন্টেটিভ তোমো হজুমি, ইউএনএফপিএ বাংলাদেশের কান্ট্রি ডিরেক্টর ডা. আশা টর্কেলসন, বিশ্ব স্বাস্থ্য সংস্থার বাংলাদেশের প্রধান ডা. বার্দান জাং রানা, ঢাকার করাইল বউবাজারের কমিউনিটি স্বাস্থ্যকর্মী আনোয়ারা বেগম প্রমুখ।</p>
      <p>অনুষ্ঠানে মন্ত্রী জাহিদ মালেক বলেন, কমিউনিটি স্বাস্থ্য কর্মীরা দেশের তৃণমূল মানুষের স্বাস্থ্যসেবায় নিরবচ্ছিন্ন ভাবে কাজ করে চলছে। এই মাত্রাকে আরও বাড়াতে হবে নতুন কর্মপরিকল্পনা বাস্তবায়নের সম্মিলিত ভাবে সবাইকে এক যোগে কাজ করা দরকার।</p>
    </article>
  </body>
</html>