<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/iran-eski-cumhurbaskani-ahmedinejad-tan-12651378-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-24T17:35:30+00:00"/>
    <meta property="og:title" content="İran eski Cumhurbaşkanı Ahmedinejad'tan protestolara destek: Ruhani döneminde yolsuzluk arttı, gidişata razı değiliz"/>
    <meta property="og:description" content="İran'ın eski Cumhurbaşkanı Mahmud Ahmedinejad, benzin zammı nedeniyle yapılan gösterilere destek verdi. Ruhani döneminde yolsuzlukların arttığını söyleyen Ahmedinejad yaptığı açıklamada, 'Bu memleket herkesin malı, gidişata razı değiliz' dedi."/>
  </head>
  <body>
    <article>
      <h1>İran eski Cumhurbaşkanı Ahmedinejad'tan protestolara destek: Ruhani döneminde yolsuzluk arttı, gidişata razı değiliz</h1>
      <address>
        <time datetime="2019-11-24T17:35:30+00:00">24 Nov 2019, 17:35</time>
      </address>
      <p><a href="https://www.haberler.com/iran/"><b>İran</b></a>'ın eski <a href="https://www.haberler.com/cumhurbaskani/"><b>Cumhurbaşkanı</b></a><a href="https://www.haberler.com/mahmud-ahmedinejad/"><b>Mahmud Ahmedinejad</b></a>, benzin zammı nedeniyle yapılan gösterilere destek verdi.</p>
      <p>Ahmedinejad, yayınladığı görüntülü mesajla, geçen hafta benzine 3 kat zam yapılması nedeniyle ülke genelinde düzenlenen gösterilere destek vererek, göstericilere müdahaleye ilişkin Cumhurbaşkanı Hasan Ruhani, Yargı Erki Başkanı İbrahim Reisi ve diğer yönetim organlarına tepki gösterdi.</p>
      <figure>
        <img src="https://foto.haberler.com/haber/2019/11/24/iran-eski-cumhurbaskani-ahmedinejad-tan-12651378_2886_m.jpg"/>
      </figure>
      <p>İran'da yolsuzluğun Ruhani döneminde 10 katına çıktığını ve halkın yoksulluk ile yaptırımlara tahammül etmek zorunda kaldığını ileri süren Ahmedinejad, "Memleketin başına ne bela getirdiniz; konuşanı boğuyorsunuz, ağzına vuruyor, bastırıyorsunuz. Aşağılıyor ve hakaret ediyorsunuz." görüşlerini paylaştı:</p>
      <p>Bu memleket herkesin malıdır. Siz bu ülkenin sahibi misiniz? Çok açık bir şekilde söylüyorum; millet kesinlikle gidişata razı değildir. Halk, diğer organları da kabul etmiyor fakat özellikle de hükümetten razı değiller.</p>
      <h3>EYLEMLER SÜRÜYOR</h3>
      <p>Ülke genelinde 40'tan fazla kentte düzenlenen gösterilerde 900'den fazla banka şubesi ve 3 bin civarında ATM zarar gördüğü açıklandı.</p>
      <p>ABD yaptırımlarının da etkisiyle ekonomik açıdan zor günle geçiren İran halkı, 15 Kasım Cuma günü benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binası da tahrip edilmiş, Tahran yönetimi, protestoların büyümesi üzerine geçen hafta ülke genelinde internet erişimini kesmişti. İnternet erişimi, 3 gün önce sınırlı olarak yeniden sağlanmaya başlanmıştı.</p>
      <p>Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <p>İranlı yetkililer ise şu ana kadar olaylar sonucunda 6 güvenlik görevlisinin ve 1 göstericinin öldüğünü duyurdu.</p>
      <p>Gösterilerin ülke dışından organize edildiğini savunan Tahran yönetimi, ABD, İsrail ve Suudi Arabistan'ı suçluyor.</p>
      <figure>
        <img src="https://foto.haberler.com/haber/2019/11/24/iran-eski-cumhurbaskani-ahmedinejad-tan-12651378_3790_o.jpg"/>
      </figure>
      <p>Haber Videosu: <a href="https://www.haberler.com/video/iran-eski-cumhurbaskani-ahmedinejad-tan-12651378-videosu/">İran eski Cumhurbaşkanı Ahmedinejad'tan protestolara destek: Ruhani döneminde yolsuzluk arttı, gidişata razı değiliz</a></p>
    </article>
  </body>
</html>