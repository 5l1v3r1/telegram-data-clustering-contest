<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1701152-open-arms-alerta-de-l-estat-critic-de-les-persones-rescatades-fa-tres-dies-a-la-mediterrania.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-24T17:28:30+00:00"/>
    <meta property="og:title" content="Open Arms alerta de l’estat crític de les persones rescatades fa tres dies a la Mediterrània"/>
    <meta property="og:description" content="L'organització humanitària Open Arms ha alertat aquest diumenge que la situació a bord de l'embarcació és &quot;crítica&quot; a causa de l'estat de salut de les 73 persones que van rescatar fa tres..."/>
  </head>
  <body>
    <article>
      <h1>Open Arms alerta de l’estat crític de les persones rescatades fa tres dies a la Mediterrània</h1>
      <address><time datetime="2019-11-24T17:28:30+00:00">24 Nov 2019, 17:28</time> by <a rel="author">Agències</a></address>
      <p>L’organització humanitària Open Arms ha alertat aquest diumenge que la situació a bord de l’embarcació és “crítica” a causa de l’estat de salut de les 73 persones que van rescatar fa tres dies en aigües de la Mediterrània central i al fort temporal que estan patint.</p>
      <p>El cap de la missió a bord de l’Open Arms, Ricardo Gatti, ha demanat ajuda a través de les xarxes socials després de denunciar que les autoritats italianes no han respost encara a la petició per poder desembarcar que l’organització humanitària va fer fa tres dies.</p>
      <figure>
        <iframe data-src="https://twitter.com/openarms_fund/status/1198600609215209477?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Hem demanat reiteradament port segur on desembarcar però, de moment, les autoritats responsables no hi han accedit”, ha lamentat l’ONG, que assegura que, entre les persones rescatades, n’hi ha algunes que requereixen atenció mèdica especialitzada per patir cremades i ferides per armes de foc.</p>
      <p>Riccardo Gatti ha explicat en un vídeo que la situació ha empitjorat a causa del temporal que afecta la zona on es troben, en aigües territorials italianes, amb pluja i onades de més de tres metres. “La situació no es pot aguantar”, ha indicat.</p>
      <p>Gatti ha assenyalat que Trípoli (Líbia) s’oferia a acollir els rescatats però que s’ha descartat aquesta possibilitat perquè no hi ha garanties que aquests migrants rebin una atenció considerada correcta.</p>
      <p>L’ONG espanyola va rescatar fa tres dies 73 migrants en aigües de la Mediterrània central, entre ells dos nens i alguns ferits per armes de foc o amb símptomes d’hipotèrmia i deshidratació.</p>
      <p>Tots ells viatjaven en una barcassa a la deriva que presentava risc de naufragar i que van ser trobats a unes 50 milles (80 quilòmetres) al nord de la ciutat líbia d’ Az Zawiya, a l’oest de Trípoli, prop de la frontera amb Tunísia, segons fonts de l’ONG.</p>
      <h3>11 persones evacuades</h3>
      <p>La Guàrdia Costera italiana ha evacuat onze persones ferides per cremades o altres lesions i alguns menors amb les seves famílies del vaixell d’Open Arms prop de la costa d’Augusta (Itàlia), que des de dimecres a la nit transportava 73 ocupants.</p>
      <p>L’ONG ha recordat que encara hi ha 62 persones a bord i ha denunciat que segueixen sense tenir un port segur on desembarcar.</p>
      <p>En un missatge a les <a href="http://twitter.com/openarms_fund/status/1198629892763590662">xarxes socials</a> aquest dissabte, Open Arms va explicar que a la barca hi havia 26 menors sols, així com ferits de bala, persones amb cremades de segon i tercer grau, hipotèrmies greus i deshidratació, a més de casos de xoc traumàtic.</p>
      <p>Justament aquest diumenge, l’embarcació noruega Ocean Viking ha anunciat que ha aconseguit desembarcar al port de Messina (Itàlia) 213 persones que van ser rescatades entre el 19 i el 21 de novembre. Entre els ocupants hi havia 4 dones embarassades i 54 menors sols. Una dona embarassada de bessons i un home amb una ferida de bala ja van ser evacuats a Malta el divendres 22.</p>
      <p>L’embarcació noruega ja va declinar desembarcar a qualsevol port de Líbia, que no considera “espai segur”, i va demanar tant a les autoritats marítimes malteses com italianes que els oferissin una alternativa.</p>
      <related>
        <h4>Notícies relacionades</h4>
        <a href="https://www.elpuntavui.cat/societat/article/5-societat/1700916-open-arms-denuncia-que-segueixen-sense-port-segur-ni-lloc-on-resguardar-se-del-temporal-despres-del-rescat-de-73-persones.html"/>
        <a href="https://www.elpuntavui.cat/societat/article/5-societat/1699674-open-arms-rescata-73-immigrants-al-mediterrani-26-d-ells-menors.html"/>
        <a href="https://www.elpuntavui.cat/societat/article/5-societat/1687040-l-open-arms-rescata-44-persones-que-viatjaven-en-una-embarcacio-a-la-deriva.html"/>
        <a href="https://www.elpuntavui.cat/societat/article/5-societat/1677128-l-open-arms-transferira-aquest-dimarts-els-40-rescatats-a-una-embarcacio-de-malta.html"/>
      </related>
    </article>
  </body>
</html>