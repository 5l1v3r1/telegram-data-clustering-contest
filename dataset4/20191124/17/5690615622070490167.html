<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837536-zelenskogo-zaklikali-rozformuvati-ukravtodor"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-24T17:05:00+00:00"/>
    <meta property="og:title" content="Зеленського закликали розформувати Укравтодор"/>
    <meta property="og:description" content="КИЇВ. 24 листопада. УНН. Президента України Володимира Зеленського просять повністю розформувати Укравтодор та передати автодороги України іноземним …"/>
  </head>
  <body>
    <article>
      <h1>Зеленського закликали розформувати Укравтодор</h1>
      <address><time datetime="2019-11-24T17:05:00+00:00">24 Nov 2019, 17:05</time> by <a rel="author">Анна Мурашко</a></address>
      <p><b>КИЇВ. 24 листопада. УНН.</b> Президента України Володимира Зеленського просять повністю розформувати Укравтодор та передати автодороги України іноземним компаніям з обслуговування доріг. Відповідна петиція №22/079280-еп розміщена на сайті Голови держави, передає <b>УНН</b>.</p>
      <p>"За 25 років Укравтодор довів дороги нашої країни до катастрофічно аварійного стану! Ця організація є корупційною годівницею для збагачення величезної кількості чиновників усіх рангів та підставних дорожніх організацій, які заробляють величезні гроші на том жаху, яке називають українськими дорогами!", - заявляє автор петиції.</p>
      <p>На думку автора петиції, праця Укравтодору ніколи не була та не буде ефективною, скільки б грошей їм не виділялося.</p>
      <p>"Тому прошу передати автодороги України у відання іноземних компаній з будівництва та обслуговування автодоріг України, оголосити прозорі тендери серед іноземних компаній, які мають досвід роботи на будівництві та обслуговуванні автодоріг, нульову корупційну складову в їхній роботі", - написав автор.</p>
      <p>Відповідна петиція була розміщена 23 листопада і набрала 15 голосів з 25 000 потрібних. Автор петиції Олександр Блашкевич.</p>
      <p>Нагадаємо, Олексій Гончарук розповів <a href="https://www.unn.com.ua/uk/news/1835905-goncharuk-rozpoviv-pro-budivnitstvo-dorig-v-ukravtodori-i-dosi-kradut?fbclid=IwAR3-6ApiU6m1ZGYZkCYeM_x48qF7eZ0iCSmxFPWfH9TWPjiRRgwV5w30Om8">про будівництво доріг</a>.</p>
    </article>
  </body>
</html>