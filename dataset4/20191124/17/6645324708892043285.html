<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/prolivni-dyjdove-otnovo-udariha-venecija-navodnenija-vzeha-jertvi-vyv-francija-news_1409272.html"/>
    <meta property="og:site_name" content="Actualno.com"/>
    <meta property="article:published_time" content="2019-11-24T17:00:00+00:00"/>
    <meta property="og:title" content="Проливни дъждове отново удариха Венеция, наводнения взеха жертви във Франция"/>
    <meta property="og:description" content="Части от Италия и Франция останаха под вода след поредните силни валежи"/>
  </head>
  <body>
    <article>
      <h1>Проливни дъждове отново удариха Венеция, наводнения взеха жертви във Франция</h1>
      <address><time datetime="2019-11-24T17:00:00+00:00">24 Nov 2019, 17:00</time> by <a rel="author" href="https://www.actualno.com/editors/uid/169" target="_blank">Елин Димитров</a></address>
      <p>Продължават проливните валежи в някои части на Северна Италия. Започнали преди около две седмици, пороите наводниха сериозно Венеция като докараха града буквално до бедствено положение. <br/><br/><br/>Десет дни след безпрецедентното наводнение в романтичния италиански град, тази сутрин нивото на водата отново се покачи. То достигна 130 см над морското равнище. Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града, пише <a href="https://www.24chasa.bg/">24 часа</a>.</p>
      <related>
        <a href="https://www.actualno.com/society/b-severna-i-ujna-italija-e-objaveno-izvynredno-polojenie-zaradi-loshoto-vreme-news_1408742.html"/>
      </related>
      <p>В италианската област Пиемонте също имаше силни валежи, като най-сериозно бе положението в района на Алесандрия, южно от Торино, където бе наредена евакуацията на 200 души, 600 души останаха откъснати от света заради наводнения, а една жена е в неизвестност. Област Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля. На север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини. Проливните валежи доведоха до сериозни наводнения и във Френската Ривиера, вследствие на които двама души загинаха, а няколко са в неизвестност, предадоха Франс прес и Асошиейтед прес. Водата изкорени дървета и причини спиране на електрозахранването на хиляди домове. Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Кораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас. Кметът на Ница Кристиан Естрози заяви, че властите издирват двама души, които са в неизвестност. Националната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество за два месеца.</p>
    </article>
  </body>
</html>