<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/shansi-gromadyan-ukrayini-usinoviti-ditinu-rizko-zmenshilisya-ekspert-330731_.html"/>
    <meta property="og:site_name" content="DT.ua"/>
    <meta property="article:published_time" content="2019-11-24T17:00:00+00:00"/>
    <meta property="og:title" content="Шанси громадян України усиновити дитину різко зменшилися – експерт"/>
    <meta property="og:description" content="А ідеалізувати наміри іноземного усиновлювача вже точно не варто."/>
  </head>
  <body>
    <article>
      <h1>Шанси громадян України усиновити дитину різко зменшилися – експерт</h1>
      <h2>А ідеалізувати наміри іноземного усиновлювача вже точно не варто.</h2>
      <address>
        <time datetime="2019-11-24T17:00:00+00:00">24 Nov 2019, 17:00</time>
      </address>
      <p>Незважаючи на те, що з наказом Міністерства охорони здоров'я №1648 від 19.07.2019 р., який набув чинності 27 вересня, стало набагато більше можливостей для дитини потрапити до іноземного усиновлювача, права українського усиновлювача у порівнянні з ними сильно урізані. Про це у своїй статті пише редактор відділу "Соціум" <a href="https://dt.ua/">DT.UA</a> Алла Котляр.</p>
      <p>"Шанси громадян України всиновити дитину різко зменшилися, — вважає експертка з питань захисту прав дитини Людмила Волинець. — Поки українці шукають відсутні можливості пройти навчання для всиновлення, дітей максимально відкрили для всиновлення іноземцями. Такою є сімейна й демографічна політика".</p>
      <p>Втім, зазначає автор, це не єдина проблема. А ідеалізувати іноземного усиновлювача ні в якому разі не варто.</p>
      <p>"Я не претендую на репрезентативну вибірку, але не пам'ятаю жодного випадку, коли іноземці їхали б в Україну з твердим наміром усиновити тут хвору дитину старшу 10 років, — каже національна програмна директорка "СОС. Дитячі містечка — Україна" Дар'я Касьянова. — Усі вони, так само, як і українці, хочуть узяти у свою сім'ю маленьку й здорову дитину. Треба визнати, що дітей старшого віку й з діагнозами іноземці в результаті беруть частіше, ніж українці. Але є й інший бік. Наприклад, зараз у Дніпропетровській області українка хоче всиновити двох дітей — не родичів, але з однаковим діагнозом. І чиновники їй у цьому перешкоджають, щиро не розуміючи, яким може бути мотив жінки, яка хоче всиновити хворих дітей".</p>
      <p>Детальніше про проблеми усиновлення в Україні, проблеми державної політики в цьому питанні та демографію читайте в матеріалі Алли Котляр <a href="https://dt.ua/SOCIUM/doli-na-eksport-2-330589_.html"><b>"Долі на експорт-2?"</b></a> в тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>