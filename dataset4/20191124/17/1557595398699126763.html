<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/eirini-agapidaki-ayti-einai-i-ethniki-syntonistria-gia-to-schedio-gia-ta-prosfygopoyla-me-ti-dimofili-selida-sto-facebook/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-24T17:26:33+00:00"/>
    <meta property="og:title" content="Ειρήνη Αγαπηδάκη: Αυτή είναι η Εθνική Συντονίστρια για το σχέδιο για τα προσφυγόπουλα με τη δημοφιλή σελίδα στο Facebook"/>
    <meta property="og:description" content="Ο πρωθυπουργός Κυριάκος Μητσοτάκης με σύνθημα «κανένα παιδί μόνο» παρουσίασε την Κυριακή το κυβερνητικό σχέδιο για τα ασυνόδευτα προσφυγόπουλα"/>
  </head>
  <body>
    <article>
      <h1>Ειρήνη Αγαπηδάκη: Αυτή είναι η Εθνική Συντονίστρια για το σχέδιο για τα προσφυγόπουλα με τη δημοφιλή σελίδα στο Facebook</h1>
      <address>
        <time datetime="2019-11-24T17:26:33+00:00">24 Nov 2019, 17:26</time>
      </address>
      <p>Ποια είναι η Ειρήνη Αγαπηδάκη</p>
      <p>Ψυχολόγος, με μεταπτυχιακό δίπλωμα ειδίκευσης στο γνωστικό αντικείμενο της «Προαγωγής και Αγωγής Υγείας» από την Ιατρική Σχολή του Εθνικού και Καποδιστριακού Πανεπιστημίου Αθηνών, από όπου έλαβε και το διδακτορικό της δίπλωμα, η Ειρήνη Αγαπηδάκηείναι Λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου.</p>
      <p>Έχει συμμετάσχει ως ερευνητική συνεργάτιδα σε πολλά εθνικά, ευρωπαϊκά και διεθνή ερευνητικά προγράμματα στα αντικείμενα της πολιτικής δημόσιας υγείας, της προαγωγής ψυχικής υγείας και πρόληψης ψυχικών διαταραχών, καθώς και της πρόληψης των χρόνιων νοσημάτων.<br/>Έχει δημοσιεύσει εργασίες της σε επιστημονικά περιοδικά με κριτές και έχει παρουσιάσει αποτελέσματα ερευνητικών εργασιών σε περισσότερα από 50 εθνικά, ευρωπαϊκά και διεθνή επιστημονικά συνέδρια και ημερίδες.</p>
      <p>
        <b>Το Facebook και οι ιστορίες της κρίσης</b>
      </p>
      <p>Η Ειρήνη Αγαπηδάκη είναι γνωστή στη Facebookική κοινότητα για τις αναρτήσεις της. Εκεί έγραφε και γράφει για θέματα, προβληματισμούς και σκέψεις που ανέκυψαν εν μέσω κρίσης. Ο ευθύς της λόγος και ο συναισθηματικός τρόπος γραφής της έκαναν τη σελίδα της στο Facebook και φυσικά την ίδια, γνωστή. Στη σελίδα της Ειρήνης Αγαπηδάκη θα δει κανείς να γράφει για τους πρόσφυγες αλλά και για τα παιδιά, καυτηριάζοντας συμπεριφορές και καταστάσεις.</p>
      <p>Το 2007 κυκλοφόρησε και βιβλίο με τίτλο «100 + 1 Ιστορίες της Κρίσης», με πρόλογο του Απόστολου Δοξιάδη από τις εκδόσεις Επίκεντρο, το οποίο βιβλίο της περιλαμβάνει μια επιλογή από τα άρθρα που την έκαναν γνωστή. Στο οπισθόφυλλο του βιβλίου, γράφει ο Απόστολος Δοξιάδης: «Οικονομία, πολιτική, κοινωνία, πολιτισμός, υπάρχουν όλα εδώ ως περιβάλλον, αλλά στο επίκεντρο όλων είναι οι άνθρωποι, οι ανάγκες, το σώμα και πάνω από όλα η ψυχή τους. Βασικό χαρακτηριστικό της ματιάς της Ειρήνης, μιας ματιάς ταυτόχρονα πολύ μοντέρνας και κλασικά παραδοσιακής, είναι ότι βάζοντας την ανθρώπινη προσωπικότητα πάντα στο επίκεντρο, δέχεται ως κεντρική έννοια την ευθύνη. Κι έτσι, ενώ δεν απαξιώνει κανέναν εκ προοιμίου, ταυτόχρονα δε χαϊδεύει, δεν κανακεύει, δεν καλοπιάνει, δε συγχωρεί κανενός την απραξία, την απάθεια ή την έλλειψη συμμετοχής στα κοινά. Κι αυτό είναι το πιο χρήσιμο μάθημα στα γραπτά της Ειρήνης: η συνεχής διαπίστωση πως μπορούμε, και επειδή μπορούμε πρέπει, να πάρουμε την τύχη μας στα χέρια μας. Όλοι, χωρίς καμιά εξαίρεση». Να σημειωθεί ότι στο πλευρό της Ειρήνης Αγαπηδάκη ως Εθνικής Συντονίστριας θα βρίσκεται και ο Απόστολος Δοξιάδης, όπως ανακοίνωσε ο ίδιος ο πρωθυπουργός.</p>
    </article>
  </body>
</html>