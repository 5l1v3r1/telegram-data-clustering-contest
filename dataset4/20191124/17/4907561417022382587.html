<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/ispanyaya-giden-oyuncu-can-yamana-yogun-ilgi-havalimaninda-2-bin-hayrani-karsiladi-haber-fotograf-2221573"/>
    <meta property="og:site_name" content="Posta"/>
    <meta property="article:published_time" content="2019-11-24T17:17:45+00:00"/>
    <meta property="og:title" content="İspanya’ya giden oyuncu Can Yaman’a yoğun ilgi! Havalimanında 2 bin hayranı karşıladı"/>
    <meta property="og:description" content="Bir televizyon programına konuk olmak için İspanya’nın başkenti Madrid’e gelen oyuncu Can Yaman’ı havalimanı terminalinde yaklaşık 2 bin İspanyol hayranı karşıladı."/>
  </head>
  <body>
    <article>
      <h1>İspanya’ya giden oyuncu Can Yaman’a yoğun ilgi! Havalimanında 2 bin hayranı karşıladı</h1>
      <address>
        <time datetime="2019-11-24T17:17:45+00:00">24 Nov 2019, 17:17</time>
      </address>
      <h3>Bir televizyon programına konuk olmak için <a href="https://www.posta.com.tr/haberler/ispanya">İspanya</a>’nın başkenti <a href="https://www.posta.com.tr/haberler/madrid">Madrid</a>’e gelen oyuncu <a href="https://www.posta.com.tr/haberler/can-yaman">Can Yaman</a>’ı havalimanı terminalinde yaklaşık 2 bin İspanyol hayranı karşıladı.</h3>
      <figure>
        <img src="https://i.pstimaj.com/img/78/700x0/5ddab94dae298b4b5bee9ce5"/>
      </figure>
      <h4>Madrid Havalimanı'na akın ettiler</h4>
      <p>İspanya’da son dönemlerde çok revaçta olan Türk dizilerini takip eden ve "Erkenci Kuş" ile "Dolunay" dizilerinde oynayan Can Yaman’a özel hayranlık duyan İspanyollar, Türk aktörü görmek için Madrid Havalimanı'na akın etti. </p>
      <figure>
        <img src="https://i.pstimaj.com/img/78/700x0/5ddab94d66a97cd646483206"/>
      </figure>
      <h4>''19 saattir bekliyoruz"</h4>
      <p>Sosyal paylaşım siteleri aracılığıyla Yaman’ın Madrid’e geleceğini öğrenen çok sayıda İspanyol, sabah erken saatlerde terminale gitti. Can Yaman’ın İspanyol hayranlarından Cristina, AA muhabirine, "Asturias, Cadiz, Valensiya, İspanya’nın her yerinden yüzlerce kişi Can Yaman’ı görmek için buraya geldi, onu çok seviyoruz. Biz dört arkadaş havalimanında sabahladık, 19 saattir bekliyoruz." ifadelerini kullandı. </p>
      <figure>
        <img src="https://i.pstimaj.com/img/78/700x0/5ddab94d66a97cd646483204"/>
      </figure>
      <h4>İspanyol hayranlarından yoğun ilgi</h4>
      <p>"Alicante’den sabah çok erken yola çıkıp 6 saat araba kullanarak geldim." diyen Maria ise tek arzusunun sadece oyuncu Can Yaman’ı görmek olduğunu söyledi. Madrid Barajas Adolfo Suarez Havalimanındaki birinci terminalin çıkışını dolduran Yaman’ın İspanyol hayranlarının, kalp şeklinde ve "Can" yazılı balonlar taşıdığı görüldü. </p>
      <figure>
        <img src="https://i.pstimaj.com/img/78/700x0/5ddab94dae298b4b5bee9cde"/>
      </figure>
      <h4>İspanya ulusal polisi ve jandarma da takviye olarak geldi</h4>
      <p>İspanyol ve Türkçe "Hoşgeldin", "Sen en iyisinin" yazılı pankartlar taşıyan Yaman hayranları, Facebook’ta 5 ay önce açtıkları "Can Yaman hayranları" sayfasının şimdiden 8 bin üyesi olduğunu belirtti. Bu arada Yaman hayranlarının sayılarının çok fazla olması nedeniyle havalimanındaki özel güvenlikçilerin yanı sıra İspanya ulusal polisi ve jandarma da takviye olarak geldi. </p>
      <figure>
        <img src="https://i.pstimaj.com/img/78/700x0/5ddab94bae298b4b5a95aa47"/>
      </figure>
      <p>Kapıların açılıp Can Yaman’ın çıkışıyla yaşanan izdihamı önlemek için güvenlik koridoru oluşturan İspanyol polisi, Türk aktörü koşarak havalimanından çıkardı.</p>
      <figure>
        <img src="https://i.pstimaj.com/img/78/700x0/5ddab94bae298b4be8401456"/>
      </figure>
      <h4>Polis aracı eşliğinde oteline gitti</h4>
      <p>Bu sırada bazı kadın hayranların fenalık geçirdiği görüldü. Havalimanı dışında özel araca bindirilen Can Yaman, polis aracı eşliğinde oteline gitti. </p>
      <figure>
        <img src="https://i.pstimaj.com/img/78/700x0/5ddab95166a97cd6455e2d4f"/>
      </figure>
      <p>İspanya’da Mediaset televizyon grubunun magazin programlarına konuk olacak Yaman, pazartesi ve salı günü röportajlar vererek, hayranlarıyla buluşacak. </p>
      <figure>
        <img src="https://i.pstimaj.com/img/78/700x0/5ddab94dae298b4b5bee9cec"/>
      </figure>
      <h4>Napoli'de hayranları günlerce onu bekledi</h4>
      <p>İtalya'da gösterilen ‘Dolunay’ dizisi nedeniyle bir hayli popüler olan oyuncu Can Yaman’ın kaldığı otelin önünde hayranları onu görmek ve fotoğraf çektirebilmek için dört gündür nöbet tutmuştu. Can Yaman'ın kaldığı otelin terasında verdiği poz Instagram’da çok konuluşmuştu.</p>
      <figure>
        <img src="https://i.pstimaj.com/img/78/700x0/5ddab949ae298b4be9eb7693"/>
      </figure>
      <h4>Malatya'da hayranlarından yoğun ilgi</h4>
      <p>Oyuncu Can Yaman, ‘9. Malatya Uluslararası Film Festivali’nde büyük ilgi görmüştü. Bu kez sadece genç kızlar değil, erkek hayranları da etrafını sarmış, yakışıklı oyuncu, Malatya sokaklarında yürümekte zorlanmış, fotoğraf çektirirken trafik kilitlenmişti.</p>
      <figure>
        <img src="https://i.pstimaj.com/img/78/700x0/5ddab949ae298b4be8401453"/>
      </figure>
      <h4>Fotoğraf çektirmek için sıraya girdiler</h4>
      <p>Oyuncu Can Yaman'ın, İstanbul Ortaköy'de bir kafede eğlendiğini öğrenen hayranları akın etmiş, kapıda yaklaşık iki saat nöbet tutmuşlardı. Oyuncu Can Yaman dışarı çıkınca çığlık çığlığa yanına koşup fotoğraf çektirmek için sıraya girmişlerdi.</p>
      <figure>
        <img src="https://i.pstimaj.com/img/78/90x50/5dd796bfae298bc572dd26c2"/>
      </figure>
      <p>SIRADAKİ HABER Ünlülerin kardeşleri</p>
    </article>
  </body>
</html>