<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/fc-messina-e-la-strada-giusta-carbonaro-e-coria-liquidano-il-marsala.html"/>
    <meta property="og:site_name" content="Tempostretto"/>
    <meta property="article:published_time" content="2019-11-24T17:13:55+00:00"/>
    <meta property="og:title" content="Fc Messina, è la strada giusta. Carbonaro e Coria liquidano il Marsala"/>
    <meta property="og:description" content="Convincente successo per i giallorossi che non lasciano scampo agli avversari. Prestazione di solidità e carattere per la squadra di Ernesto Gabriele."/>
  </head>
  <body>
    <article>
      <h1>Fc Messina, è la strada giusta. Carbonaro e Coria liquidano il Marsala</h1>
      <address><time datetime="2019-11-24T17:13:55+00:00">24 Nov 2019, 17:13</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Convincente successo per i giallorossi che non lasciano scampo agli avversari. Prestazione di solidità e carattere per la squadra di Ernesto Gabriele.</i>
      </p>
      <p>Per la prima volta in stagione il FC Messina non stecca sul più bello, conquistando bottino pieno nel match interno col Marsala.</p>
      <p>Gara mai in discussione e secondo successo consecutivo dei peloritani, che mantengono la porta inviolata dando seguito all’ottima prova difensiva di Troina.</p>
      <p>Al “Franco Scoglio”, che nonostante le precarie condizioni climatiche regge per tutta la durata delle gara, il 4-4-2 di Ernesto Gabriele viene nuovamente promosso, con una menzione di lode per Alessandro Marchetti, un calciatore che troppo era mancato a questo organico.</p>
      <p>Paolo Carbonaro non si ferma più, raggiungendo in cima alla classifica dei marcatori Ricciardo, Rizzo e Puntoriere. Per l’attaccante palermitano sono otto i centri in campionato, dieci quelli stagionali.</p>
      <p>Nel confronto con la formazione di mister Giannussa è impossibile trovare un calciatore del FC Messina sotto la sufficienza, merito di una cattiveria che raramente era stata ammirata nei match dei giallorossi.</p>
      <p>Aiello pare aver ritrovato sicurezza tra i pali, Fissore e Domenico Marchetti neutralizzano ogni tentativo della coppia Manfrè-Balistreri, Bevis si conferma una meravigliosa intuizione degli uomini mercato del Presidente Arena.</p>
      <p>La vittoria odierna smuove di parecchio la classifica, grazie anche agli stop contemporanei di Troina, Biancavilla ed Acireale, e nel giro di due settimane il FC Messina si ritrova a quattro punti dal terzo posto, occupato adesso dal Licata. Calcoli quanto meno inutili se non supportati dalla continuità e da un eventuale vittoria in quel di San Tommaso, quartultima forza del torneo e prossimo avversario del FC Messina.</p>
      <p><b>Primo tempo</b><br/>Il primo pericolo è di marca Fc Messina al 7′: con il tiro ravvicinato di Alessandro Marchetti respinto dal portiere Russo in angolo. Al 10′ ci prova Coria dal limite ma palla centrale. Tre minuti dopo ancora Alessandro Marchetti su punizione ma Russo si salva in due tempi. C’è solo il Football Club Messina in campo ed al 14′ Russo respinge il diagonale di Bevis. È il preludio al goal che arriva al 26′: punizione di Marchetti in area e colpo di testa vincente di Carbonaro.</p>
      <p><b>Secondo tempo</b><br/>Il Marsala scende in campo più deciso mentre il Football Club si difende con ordine su un terreno molto pesante a causa della pioggia. Al 17′ della ripresa arriva il raddoppio: punizione di Alessandro Marchetti in area e colpo di testa di Fissore sulla traversa, per Coria è un gioco da ragazzi insaccare. Primo pericolo per la porta locale al 23′ con il colpo di testa di Balistreri parato a terra da Aiello. Tre minuti dopo goal annullato a Domenico Marchetti su calcio d’angolo per fallo di carica sul portiere. Nel finale, al 44′, il Football Club sfiora il tris: bella azione sulla destra e cross di Alessandro Marchetti al centro per Camara che calcia al volo ma Russo respinge in angolo.<br/><br/><b>FC MESSINA-MARSALA 2-0</b><br/><b>Marcatori</b>: 26′ Carbonaro, 17′ st Coria</p>
      <p><b>Fc Messina</b>: Aiello, Giuffrida, Marchetti D., Carbonaro, Fissore, Marchetti A., Casella, Brunetti, Correnti (40′ st Camara), Coria (21′ st Quotadamo), Bevis (36′ st Dambros). A disp.: Oliva, Miele, Chiappino, Pini, Santapaola, Aladje. All.: Gabriele<br/><b>Marsala</b>: Russo, Lo Iacono (45′ st Di Chiara), Monteleone, Pucci (39′ st Romeo), Balistreri, Padulano (21′ st Maiorano), Montuori, Ferchichi (29′ st Ogbebor), Lauria (12′ st Lorefice), Manfrè, Lavardera. A disp.: Giordano, Erbini, Sardone, Scalisi. All.: Giannusa<br/><b>Arbitro</b>: Catanzaro di Catanzaro<br/><b>Assistenti</b>: Fanara di Cosenza e Signorelli di Paola<br/><b>Ammoniti</b>: Coria (Me), Pucci (Ma), Monteleone (Ma), Ferchichi (Ma), Padulano (Ma), Lavardera (Ma)<br/><b>Recupero</b>: 1′ e 4′</p>
    </article>
  </body>
</html>