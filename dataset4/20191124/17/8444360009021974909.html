<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/dolofonia-sto-xaidari-eksafanismena-ta-kinita-tou-trapeziti-tis-nyxtas/2922347/"/>
    <meta property="og:site_name" content="Newsit.gr"/>
    <meta property="article:published_time" content="2019-11-24T17:00:25+00:00"/>
    <meta property="og:title" content="Δολοφονία στο Χαϊδάρι: Εξαφανισμένα τα κινητά του “τραπεζίτη” της νύχτας"/>
    <meta property="og:description" content="Ο Δ.Μ. δολοφονήθηκε στις 30 Οκτωβρίου 2019 στο Χαϊδάρι στην Λ. Αθηνών. Αυτόπτες μάρτυρες του περιστατικού δυο Αστυνομικοί εκτός Υπηρεσίας, οι οποίοι ακολουθούσαν το αυτοκίνητο του «Τραπεζίτη» με τις μοτοσυκλέτες τους και μάλιστα ο ένας από αυτούς προσπάθησε να ανταποδώσει τα πυρά με το υπηρεσιακό του όπλο. Ψάχνουν αυτούς που... εξαφάνισαν τα δύο κινητά τηλέφωνα του &quot;τραπεζίτη&quot; της νύχτας. Πρόκειται για ένα από τα ακριβότερα συμβόλαια θανάτου."/>
  </head>
  <body>
    <article>
      <h1>Δολοφονία στο Χαϊδάρι: Εξαφανισμένα τα κινητά του “τραπεζίτη” της νύχτας</h1>
      <h2>Ο Δ.Μ. δολοφονήθηκε στις 30 Οκτωβρίου 2019 στο Χαϊδάρι στην Λ. Αθηνών. Αυτόπτες μάρτυρες του περιστατικού δυο Αστυνομικοί εκτός Υπηρεσίας, οι οποίοι ακολουθούσαν το αυτοκίνητο του «Τραπεζίτη» με τις μοτοσυκλέτες τους και μάλιστα ο ένας από αυτούς προσπάθησε να ανταποδώσει τα πυρά με το υπηρεσιακό του όπλο. Ψάχνουν αυτούς που... εξαφάνισαν τα δύο κινητά τηλέφωνα του "τραπεζίτη" της νύχτας. Πρόκειται για ένα από τα ακριβότερα συμβόλαια θανάτου.</h2>
      <address><time datetime="2019-11-24T17:00:25+00:00">24 Nov 2019, 17:00</time> by <a rel="author">Newsit Newsroom</a></address>
      <p>Ένα κρυφό μυστικό και συνάμα ένα δυνατό μυστήριο έχει στα χέρια της η Ασφάλεια Αττικής και αφορά στην δολοφονία του λεγόμενου «τραπεζίτη» της νύχτας, Δ. Μ.</p>
      <p>Το μυστικό που έχει το αρμόδιο Τμήμα της Ασφάλειας Αττικής και βέβαια αποτελεί και μυστήριο για δυνατούς λύτες, δεν είναι άλλο από τα «εξαφανισμένα» κινητά τηλέφωνα του θύματος, εν προκειμένω του Δ. Μ., που δολοφονήθηκε στο Χαϊδάρι από επαγγελματίες πιστολέρο, στα τέλη του Οκτωβρίου.</p>
      <p>Όταν έφτασαν στο σημείο οι πρώτοι Αστυνομικοί και ερεύνησαν το αυτοκίνητο του θύματος, δεν βρήκαν στο εσωτερικό του, ή επάνω στο πτώμα του άτυχου άνδρα, κάποια συσκευή κινητής τηλεφωνίας.</p>
      <p>Μάλιστα όταν έφτασαν στο σημείο οι πρώτοι αστυνομικοί του Τμήματος Ανθρωποκτονιών, το πρώτο πράγμα που ρώτησαν ήταν εάν έχει βρεθεί κινητό τηλέφωνο, για να λάβουν αρνητική απάντηση από τους συναδέλφους τους.</p>
      <p>Στην συνέχεια και όταν πια η έρευνα βρισκόταν στην διαδικασία των καταθέσεων από τα συγγενικά πρόσωπα του λεγόμενου «τραπεζίτη» της νύχτας, ρωτήθηκαν σχετικά εάν το θύμα είχε στην κατοχή του κάποιο αριθμό από συμβόλαιο κινητής τηλεφωνίας λαμβάνοντας θετική απάντηση επ’ αυτού και μάλιστα διαπιστώθηκε πως ο Δ. Μ. είχε δυο κινητά, νόμιμα και με συμβόλαια στο όνομα του, από αντίστοιχες εταιρείες κινητής τηλεφωνίας.</p>
      <p>Βέβαια άμεσα οι Αστυνομικοί της Ασφάλειας ενημέρωσαν τον Εισαγγελέα και ζήτησαν άρση του απορρήτου τηλεφωνικών επικοινωνιών. Ωστόσο, εντελώς διαφορετική κατεύθυνση είναι δυνατόν να είχαν λάβει οι έρευνες στην περίπτωση που βρίσκονταν οι δυο συσκευές και άλλη κατεύθυνση τώρα που οι έμπειροι Αστυνομικοί θα έχουν στα χέρια τους απλά τις συμβατές κλήσεις του θύματος, σε άλλους χρήστες.</p>
      <figure>
        <img src="https://www.newsit.gr/wp-content/uploads/2019/11/xaidari_enedra6.jpg"/>
      </figure>
      <p>Μια πληροφορία που έχουν στα χέρια τους οι Αστυνομικοί της Ασφάλειας, κάνει λόγο για ευαίσθητες συνομιλίες του θύματος, με πρόσωπα άγνωστα στις Αρχές, οι οποίες γίνονταν μέσω διαδικτυακής εφαρμογής τηλεφωνικών επικοινωνιών και ανταλλαγής μηνυμάτων, που όμως είναι σε κρυπτογραφημένο επίπεδο και δεν είναι δυνατόν να διαπιστωθούν εάν κάποιες δεν διαθέτει την συσκευή του συγκεκριμένου χρήστη.</p>
      <p>Το ερώτημα, λοιπόν, στο οποίο προσπαθούν να δώσουν μια απάντηση οι Αστυνομικοί και είναι δυνατόν να βάλει τις έρευνες σε νέα κατεύθυνση, είναι ποιος ή ποιοι, φρόντισαν να εξαφανίσουν τις δυο συσκευές κινητής τηλεφωνίας του Δ. Μ., ενός ανθρώπου του οποίου το «συμβόλαιο θανάτου» θεωρείται το αμέσως ακριβότερο στην πιάτσα, έπειτα από την εκτέλεση του απόλυτου άρχοντα της νύχτας, Βασίλη Στεφανάκου.</p>
      <p>Σύμφωνα με τις πληροφορίες, οι έμπειροι Αστυνομικοί της Ασφάλειας θεωρούν πως τα δυο κινητά τηλέφωνα του Δ. Μ. ίσως έκρυβαν σπουδαία και θανάσιμα μυστικά και για το λόγο αυτό άμεσα έσπευσαν κάποιοι να τα εξαφανίσουν, αμέσως μετά την δολοφονία του.</p>
      <h3>Η δολοφονία</h3>
      <p>Ο Δ.Μ. δολοφονήθηκε στις 30 Οκτωβρίου 2019 στο Χαϊδάρι στην Λ. Αθηνών, την ώρα που ήταν σταματημένο το αυτοκίνητο του στο φωτεινό σηματοδότη, λίγο πριν από τα γραφεία της επιχείρησης του.</p>
      <p>Οι δράστες σαφώς και είναι επαγγελματίες του είδους, καθώς προσέγγισαν το θύμα τους από το αντίθετο ρεύμα κυκλοφορίας, τον “γάζωσαν” με Καλάσνικοφ χωρίς να κατέβουν από την μοτοσυκλέτα και απομακρύνθηκαν από το σημείο με ταχύτητα.</p>
      <p>Αυτόπτες μάρτυρες του περιστατικού δυο Αστυνομικοί εκτός Υπηρεσίας, οι οποίοι ακολουθούσαν το αυτοκίνητο του «Τραπεζίτη» με τις μοτοσυκλέτες τους και μάλιστα ο ένας από αυτούς προσπάθησε να ανταποδώσει τα πυρά με το υπηρεσιακό του όπλο.</p>
      <p>Στις καταθέσεις που έδωσαν στην συνέχεια, τόσο στο Τμήμα Ανθρωποκτονιών, όσο και στην Υπηρεσία Εσωτερικών Υποθέσεων που ανέλαβε να ξεδιαλύνει το ρόλο της παρουσίας τους στο σημείο, ακολούθησαν κοινή γραμμή, λέγοντας πως βρέθηκαν στην περιοχή τυχαία και αποφάσισαν να πάνε για καφέ και εντελώς τυχαία έπεσαν επάνω στον επιχειρηματία, τον οποίο επίσης… έτυχε να γνωρίζουν.</p>
      <p>Ένα από τα βασικά ενδεχόμενα που εξετάζουν οι έμπειροι αστυνομικοί του Τμήματος Ανθρωποκτονιών της Ασφάλειας Αττικής, για τους εκτελεστές του «τραπεζίτη», είναι οι δολοφόνοι να είναι επαγγελματίες του είδους, οι οποίοι πληρώθηκαν μ’ ένα ποσό, που είναι δυνατόν να ξεπερνά τα 100.000 ευρώ, να ήρθαν από το εξωτερικό και βέβαια να έφυγαν τις αμέσως επόμενες ημέρες από την Ελλάδα, με τον ίδιο τρόπο που έφτασαν στην χώρα μας, ώστε να εκτελέσουν τον επιχειρηματία.</p>
      <p>ΡΕΠΟΡΤΑΖ: ΘΕΟΔΟΣΗΣ ΠΑΝΟΥ/ Με πληροφορίες από Real News</p>
    </article>
  </body>
</html>