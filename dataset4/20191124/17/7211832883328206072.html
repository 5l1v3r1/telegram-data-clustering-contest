<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607319"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-24T17:38:00+00:00"/>
    <meta property="og:title" content="&quot;ธรรมนัส&quot;ย่องเงียบตรวจจุดรับซื้อข้าวเปลือก“พะเยาโมเดล”"/>
    <meta property="og:description" content="พะเยา-&quot;ธรรมนัส&quot;กระเตงน้องชายลงพื้นที่เก็บข้อมูลข้าวจากชาวนาในโครงการ&quot;พะเยาโมเดล&quot; พร้อมเร่งหาพันธุ์ข้าวคุณภาพให้เกษตรกรในปีเพาะปลูกหน้า"/>
  </head>
  <body>
    <article>
      <h1>"ธรรมนัส"ย่องเงียบตรวจจุดรับซื้อข้าวเปลือก“พะเยาโมเดล”</h1>
      <address><time datetime="2019-11-24T17:38:00+00:00">24 Nov 2019, 17:38</time> by <a rel="author">PostToday</a></address>
      <p>พะเยา-"ธรรมนัส"กระเตงน้องชายลงพื้นที่เก็บข้อมูลข้าวจากชาวนาในโครงการ"พะเยาโมเดล" พร้อมเร่งหาพันธุ์ข้าวคุณภาพให้เกษตรกรในปีเพาะปลูกหน้า</p>
      <p>เมื่อวันที่ 24 พ.ย. ร.อ.ธรรมนัส พรหมเผ่า รมช.เกษตรและสหกรณ์ พร้อมด้วย นายอัครา พรหมเผ่า ที่ปรึกษา รมช.เกษตรฯ นายจีรเดช ศรีวิราช ส.ส.พะเยา พรรคพลังประชารัฐ และข้าราชการที่เกี่ยวข้อง ร่วมกันลงพื้นที่สำรวจจุดรวบรวมข้าวเปลือกภายใต้โครงการพะเยาโมเดล โดยเดินทางไปที่จุดรวบรวมข้าวสหกรณ์การเกษตรบ้านต้ำ ต.บ้านต้ำ สหกรณ์การเกษตรแม่ใส ต.แม่ใส่ อ.เมือง จ.พะเยา ได้พบกับเกษตรกรที่กำลังนำข้าวเปลือกมาขาย โดยเกษตรกรขอให้ ร.อ.ธรรมนัส ช่วยหาวิธีแก้ปัญหาราคาข้าวตกต่ำ</p>
      <figure>
        <img src="https://www.posttoday.com/media/content/2019/11/24/9373218117EA4518B069B8B7FC7ABAD4.jpg"/>
      </figure>
      <p>นายอัครา พรหมเผ่า ที่ปรึกษา รมช.เกษตรฯ เปิดเผยว่า ในการลงพื้นที่สำรวจจุดรวบรวมข้าวเปลือกของโครงการพะเยาโมเดล อย่างไม่เป็นทางการของ ร.อ.ธรรมนัส ครั้งนี้ ทำให้ได้รับฟังปัญหา ความต้องการและข้อเสนอแนะจากเกษตรกร พร้อมทั้งถอดบทเรียนการรับซื้อข้าว เพื่อนำไปเป็นข้อมูลประกอบการพิจารณาจัดทำแผนและยุทธศาสตร์ การเตรียมความพร้อมสำหรับการรวบรวมข้าวเปลือกในปีการผลิตถัดไป</p>
      <p>ทั้งนี้ จะเริ่มต้นตั้งแต่กระบวนการผลิต คือ คัดเมล็ดพันธุ์ข้าวที่มีคุณภาพ การเตรียมดิน ป้องกันปัญหาข้าวปนในแปลงนา ซึ่งต้องมีกระบวนการให้ความรู้กับเกษตรกรอย่างจริงจังและเป็นระบบ ทาง ร.อ.ธรรมนัส จะจัดหาเมล็ดพันธุ์ข้าวที่มีคุณภาพมาให้เกษตรกรปลูกและมีขั้นตอนการดูแลอย่างใกล้ชิด เพื่อให้เป็นข้าวคุณภาพของจังหวัดพะเยาอย่างแท้จริง</p>
      <figure>
        <img src="https://www.posttoday.com/media/content/2019/11/24/1796FF2D27F54A7CBA4CBD0FF71B7EB0.jpg"/>
      </figure>
      <figure>
        <img src="https://www.posttoday.com/media/content/2019/11/24/6016DBF5667D4EE0A48A36DAD95094E1.jpg"/>
      </figure>
      <figure>
        <img src="https://www.posttoday.com/media/content/2019/11/24/22377C6537D345F4A9FD91A4B0FC8CC1.jpg"/>
      </figure>
    </article>
  </body>
</html>