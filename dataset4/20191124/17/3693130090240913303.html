<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/tofas-uzatmalarda-guldu-1211281.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-24T17:50:00+00:00"/>
    <meta property="og:title" content="TOFAŞ uzatmalarda güldü!"/>
    <meta property="og:description" content="TOFAŞ Basketbol Genç Takımı, Basketbol Gençler Ligi 9. haftasında deplasmanda Teşvikiye'yi uzatmada 74-78 mağlup etmeyi başardı."/>
  </head>
  <body>
    <article>
      <h1>TOFAŞ uzatmalarda güldü!</h1>
      <h2>TOFAŞ Basketbol Genç Takımı, Basketbol Gençler Ligi 9. haftasında deplasmanda Teşvikiye'yi uzatmada 74-78 mağlup etmeyi başardı.</h2>
      <address>
        <time datetime="2019-11-24T17:50:00+00:00">24 Nov 2019, 17:50</time>
      </address>
      <p><b>Basketbol Gençler Ligi (BGL)</b> 9. hafta mücadelesinde <b>TOFAŞ</b>, Teşvikiye'ye konuk oldu.</p>
      <p><b>İstanbul Caferağa Spor Salonu'</b>nda oynanan maça Bora Satır,<b> Batın Tuna, Ata Can Atsüren, Ömer Yavaş,</b> <b>Ali Taşkın </b>beşiyle başlayan Mavi Yeşilliler, rakibin 7-0'lık serisi karşısında ilk basketini Batın Tuna'nın üçlüğüyle buldu. Berkcan Keskindemir ve Batın'ın sayıları sonrası 5. dakikayı 10-7 geride geçen Bursa ekibi, ilk çeyreği 20-13 geride kapattı.</p>
      <p>İkinci periyoda Ömer Yavaş, Batın Tuna ve Bora Satır'ın elinden bulduğu sayılarla 7-0'la başlayan TOFAŞ Basketbol Genç Takımı, 13. dakikada skoru eşitledi: 20-20. Ata Can'ın üç sayılık basketinin ardından Berkan Aksu'nun turnikesiyle 24-25 üstünlüğü sağlayan konuk ekip, Efe Zekeriya, Batın Tuna ve Ata Can Atsüren'in skor katkısıyla soyunma odasına 30-34 üstün girdi.</p>
      <p>Üçüncü periyot karşılıklı sayılarla başlarken, Batın Tuna, Ömer Yavaş ve Egemen Usta'nın basketleri 23. dakikada farkı 7'ye (34-41) çıkardı. <b>TOFAŞ</b>, rakibin sayılarına Berkcan, Egemen Usta, Berkan Aksu ve Bora Satır ile karşılık verirken, Teşvikiye 28. dakikada farkı 1'e çekti: 48-49.</p>
      <p>Son çeyreğe 50-51 önde başlayan Semih Soğuksu'nun öğrencileri, dördüncü periyodun başında 52-51 geriye düştü. Ömer Yavaş, Bora Satır ve Berkcan Keskindemir'in sayıları bitime 6 dakika kala skoru 56-56 eşitlerken, Berkcan, Ata Can ve Ömer Yavaş'ın basketleri bu kez bitime 3.51 kala durumu 60-60 yaptı. Ev sahibi ekibin sayıları karşısında Ömer Yavaş ve Ata Can ile skor üreten Mavi Yeşilliler, Ömer'in turnike basketiyle bitime 52 saniye kala 64-65 öne geçerken, Zafercan'ın serbest atışlarıyla 66-65 geriye düşen <b>TOFAŞ</b>, Berkcan Keskindemir'in faul çizgisinden 2'de 1 atmasıyla maçı 66-66 uzatmaya götürdü.</p>
      <p>Uzatma bölümünde üstünlük bir konuk ekibe, bir ev sahibi takıma geçerken, rakibin sayılarına Ata Can, Batın Tuna, Egemen Usta, Berkcan Keskindemir ve Bora Satır ile yanıt veren TOFAŞ, parkeden 74-78 galip ayrıldı.</p>
      <p>Teşvikiye deplasmanında TOFAŞ'ta Ömer Yavaş 18 sayı-18 ribaund ile Batın Tuna ise 16 sayı-12 ribaund ile double-double yaparken; Berkcan Keskidemir'den 12 sayı; Ata Can Atsüren'den 11 sayılık katkı geldi.</p>
      <p>TOFAŞ Basketbol Genç Takımı, BGL 10. haftasında 1 Aralık Pazar günü deplasmanda Arel Üniversitesi Büyükçekmece'yle kozlarını paylaşacak. Gazanfer Bilge Spor Salonu'ndaki maç saat 15.00'de başlayacak.</p>
    </article>
  </body>
</html>