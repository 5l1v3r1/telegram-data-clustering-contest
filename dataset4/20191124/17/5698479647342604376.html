<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/24/north-westerm-italy-and-south-east-france-dealing-with-aftermath-floods-2-killed"/>
    <meta property="og:site_name" content="euronews"/>
    <meta property="article:published_time" content="2019-11-24T17:25:15+00:00"/>
    <meta property="og:title" content="سیل در ایتالیا و فرانسه ۲ کشته و چند مفقود برجای گذاشت"/>
    <meta property="og:description" content="باران‌های سیل‌آسا در جنوب شرقی فرانسه و شمال غربی ایتالیا باعث طغیان رودخانه‌ها در این مناطق و آسیب به قایق‌ها، خودرو‌ها و خانه‌ها شده است."/>
  </head>
  <body>
    <article>
      <h1>سیل در ایتالیا و فرانسه ۲ کشته و چند مفقود برجای گذاشت</h1>
      <address><time datetime="2019-11-24T17:25:15+00:00">24 Nov 2019, 17:25</time> by <a rel="author">یورونیوز فارسی </a></address>
      <p>بارش سیل‌آسا و جاری شدن سیل در شمال غربی ایتالیا و جنوب شرقی فرانسه تاکنون باعث کشته شدن ۲ نفر در فرانسه شده است و ۲ نفر نیز در ایتالیا مفقود شده‌اند.</p>
      <h3>فرانسه</h3>
      <p>روز یکشنبه دو جسد در شهرستان «وار» فرانسه، واقع در منطقه‌ای میان شهرهای مارسی و نیس یافت شد. ۲ نفر دیگر نیز در این منطقه مفقود شده‌اند. یکی از افراد کشته شده در اثر واژگون شدن یک قایق نجات متعلق به آتش نشانی منطقه جانش را از دست داد و جسد فرد دوم هم در یکی از روستاهای این منطقه در داخل خودرو‌اش پیدا شده است.</p>
      <p>چندین رودخانه در جنوب شرقی فرانسه در روزهای شنبه و یکشنبه طغیان کردند و به خانه‌های اطراف، قایق‌ها و خودروها خسارات زیادی وارد شد.</p>
      <p>همچنین روز یکشنبه مردم در چندن شهر در منطقه «وار» مجبور به ترک خانه‌های خود شدند و بیش از ۴ هزار خانه با قطعی برق مواجه گردید.</p>
      <figure>
        <iframe data-src="https://twitter.com/euronewses/status/1198607681377968128" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>ایتالیا</h3>
      <p>از سوی دیگر در ایتالیا نیز روز یکشنبه بارش باران‌های سنگین باعث جاری شدن سیل شد. به گفته مقامات این کشور تاکنون ۲ نفر در جریان این سیلاب مفقود شده‌اند.</p>
      <p>سطح رودخانه «پو» که طولانی‌ترین رودخانه ایتالیاست به شدت بالا آمده و رودخانه‌های کوچک‌تر طغیان کرده‌اند و همین باعث جاری شدن سیلاب شده است. این سیلاب باعث لغو مسابقه ماراتن برنامه‌ریزی شده در شهر تورین ایتالیا شده و ترافیک جاده‌ها و حمل و نقل ریلی را با اختلال جدی مواجه کرده است.</p>
      <p>همچنین روز دوشنبه برای چندمین بار در هفته‌های جاری آب در شهر ونیز بالا آمد و بخش‌‌های قابل توجهی از این شهر توریستی گرفتار سیل شد.</p>
    </article>
  </body>
</html>