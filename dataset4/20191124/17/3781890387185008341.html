<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743290"/>
    <meta property="og:site_name" content="เดลินิวส์"/>
    <meta property="article:published_time" content="2019-11-24T17:15:00+00:00"/>
    <meta property="og:title" content="คุณตาวัย74น้องชายแข็งแรงดี แต่ติดปัญหาไม่ยอมหลั่ง"/>
    <meta property="og:description" content="คุณตาวัย 74 เป็นความดันสูง แต่น้องชายยังแข็งตัวใช้ได้ แต่ติดปัญหาไม่ยอมหลั่ง พาลไร้สุข แนะสละเวลาพบหมอเฉพาะทางตรวจรักษาให้ตรงจุด สามารถแก้ไขได้ เตือนอย่าซื้อยามาใช้เองจะเสียที้งเงิน-เวลา-สุขภาพ"/>
  </head>
  <body>
    <article>
      <h1>คุณตาวัย74น้องชายแข็งแรงดี แต่ติดปัญหาไม่ยอมหลั่ง</h1>
      <address>
        <time datetime="2019-11-24T17:15:00+00:00">24 Nov 2019, 17:15</time>
      </address>
      <p>
        <b>คุณตาวัย 74 เป็นความดันสูง แต่น้องชายยังแข็งตัวใช้ได้ แต่ติดปัญหาไม่ยอมหลั่ง พาลไร้สุข แนะสละเวลาพบหมอเฉพาะทางตรวจรักษาให้ตรงจุด สามารถแก้ไขได้ เตือนอย่าซื้อยามาใช้เองจะเสียที้งเงิน-เวลา-สุขภาพ</b>
      </p>
      <p><b>สวัสดีครับ คุณหมอ ดร</b><b>.</b><b>โอ ที่เคารพอย่างสูง </b><br/>ปัจจุบันผมอายุ 74 ปี ส่วนสูง 172 ซม. น้ำหนัก 64 กก. โรคประจำตัว คือความดันโลหิตสูง กินยาลดความดัน amlodipine 5 มิลลิกรัม วันละ 1 เม็ด หลังอาหารเช้าทุกวัน ส่วนเบาหวานผมไม่เป็น ตรวจเลือดได้ค่าพีเอสเอ 1.4 หน่วย ระดับฮอร์โมนเพศชายเทสโทสเตอโรน 3.26 หน่วย การแข็งตัวขององคชาตใช้ได้ แต่ปัญหาคือไม่ยอมหลั่ง ร่วมเพศจนเหนื่อยก็ไม่หลั่งสักที เมื่อไม่เสร็จก็ไม่มีความสุข จึงอยากถามคุณหมอว่าทำอย่างไรถึงจะให้หลั่ง ผมจึงอยากให้ ดร.โอ แนะนำด้วยครับ ทุกวันนี้ผมใช้เจลทาเพื่อการหล่อลื่นอยู่ครับ<br/>  <br/>ด้วยความเคารพอย่างสูง<br/><i><b>นที </b></i><i><b>74<br/></b></i><br/><b>ตอบ นที </b><b>74</b><br/>โดยทั่วไปแล้วปัญหาการไม่หลั่งน้ำอสุจิในผู้ชาย เกิดจากหลายสาเหตุด้วยกัน โดยเฉพาะผู้ชายมีปัญหาเรื่องการแข็งตัวไม่มากพอซึ่งพบได้บ่อย ในผู้ที่มีอายุมาก มีโรคประจำตัวเช่นเบาหวาน ความดันโลหิตสูง โรคหัวใจและหลอดเลือด เป็นต้น นอกจากนี้การแข็งตัวที่ไม่นานพออ่อนตัวไว ร่างกายที่มีความแข็งแรงลดลงเวลาร่วมเพศมักเหนื่อยง่าย เหนื่อยก่อนที่จะถึงจุดสุดยอดทางเพศ เวลาร่วมเพศไม่สามารถร่วมเพศได้นานเกิน 20 นาที การร่วมเพศแบบมีจังหวะเร็วและมีการแข็งตัวเต็มที่ถึงจะสามารถหลั่งได้ การมีภาวะต่อมลูกหมากโต จะไปปิดทางเดินของการหลั่ง นอกจากนี้แล้วปริมาณน้ำอสุจิที่หลั่งออกมาจะน้อยลงมาก จากการมีระดับฮอร์โมนเพศชายน้อยไป<br/><br/>สารอ๊อกซิโทซิน เป็นฮอร์โมนแห่งความผูกพัน จะพบมากในขณะกำลังมีเพศสัมพันธ์กันใกล้ชิดกันมาก ระดับฮอร์โมนอ๊อกซิโทซินจะถูกหลั่งออกมามากเป็นพิเศษเมื่อเวลาถึงจุดสุดยอดในเพศชาย จะไปกระตุ้นให้เกิดการหลั่งน้ำอสุจิให้มีการบีบตัวถี่ขึ้น ปัจจุบันจึงได้มีการนำฮอร์โมนชนิดนี้มาใช้ในการรักษาในผู้ที่มีปัญหาเรื่องเพศสัมพันธ์ช่วยให้เกิดการหลั่งน้ำอสุจิให้ง่ายขึ้นโดยใช้อมหรือพ่นใส่จมูก จึงเป็นทางเลือกเพิ่มอีกวิธีหนึ่ง<br/><br/>แต่การจะใช้ฮอร์โมนชนิดนี้ผู้ป่วยจะต้องเข้ามาพบแพทย์เพื่อทำการตรวจร่างกาย ตรวจเลือด เพื่อแพทย์จะต้องทำการวินิจฉัยหาสาเหตุของปัญหาของคนไข้แต่ละคนก่อน เพื่อหาสาเหตุที่ถูกต้องแล้วก็จะทำการรักษาให้เหมาะกับอาการของคนไข้ ซึ่งถือว่าเป็นการรักษาที่ถูกวิธีและไม่แนะนำให้หาซื้อยากินเอง เพราะสมัยปัจจุบันพบว่าชายส่วนมากชอบปรึกษาเพื่อน ๆ แล้วแนะนำยาตามโฆษณาต่าง ๆ โดยอ้างสรรพคุณว่ามีสารดังกล่าวเยอะมาก แต่สุดท้ายกลับไม่ได้ผลตามที่ต้องการ เสียทั้งเงินทั้งสุขภาพ ขอแนะนำให้หาเวลามาพบแพทย์ตรวจหาข้อบกพร่องแล้วปรึกษาเรื่องยากับการรักษากับท่านจะได้อะไรดี ๆ ที่ทำให้เสพสมอารมณ์รักได้มากกว่านี้.<br/>............................<br/>ดร.โอ สุขุมวิท 51</p>
    </article>
  </body>
</html>