<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a546596/Blumberg-ulazi-u-trku-za-predsednika-SAD.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-24T17:01:00+00:00"/>
    <meta property="og:title" content="Blumberg ulazi u trku za predsednika SAD"/>
    <meta property="og:description" content="Bivši gradonačelnik Njujorka i američki milijarder Majkl Blumberg (77) najavio je da ulazi u trku za predsedničkog..."/>
  </head>
  <body>
    <article>
      <h1>Blumberg ulazi u trku za predsednika SAD</h1>
      <address>
        <time datetime="2019-11-24T17:01:00+00:00">24 Nov 2019, 17:01</time>
      </address>
      <p>Bivši gradonačelnik Njujorka i američki milijarder Majkl Blumberg (77) najavio je da ulazi u trku za predsedničkog kandidata ispred Demokratske partije.</p>
      <p>"Kandidujem se za predsednika kako bih pobedio Donalda Trampa i ponovo izgradio Ameriku. Ne možemo priuštiti sebi još četiri godine nesmotrenih i neetičkih postupaka predsednika Trampa. On predstavlja egzistencijalnu pretnju našoj zemlji i našim vrednostima. Ako osvoji još jedan mandat, možda se nikada nećemo oporaviti od štete", napisao je bivši republikanac na svom sajtu.</p>
      <p>Blumberg je najavio nominaciju 10 nedelja pre početka unutarstranačkih izbora za predsedničke kandidate. Njegova ogromna ulaganja u demokratske prioritete poput klimatskih promena i kontrole oružja, potpomognuta velikim ličnim bogatstvom, mogla bi da mu donesu veliki broj glasova.</p>
      <p>Milijarder je već izdvojio 30 miliona dolara za televizijsko oglašavanje u nekoliko saveznih država.</p>
      <p>Blumberg je podržavao demokratsku stranku do 2001. godine, a tada je pristupio republikancima pre izbora za gradonačelnika i kao njihov kandidat bio izabran. Za gradonačelnika Njujorka je ponovno izabran 2005. godine. Četiri godine posle toga je kao nezavisni kandidat dobio treći mandat na poziciji prvog čoveka Njujorka.</p>
      <p>U Demokratskoj partiji nominacije za kandidate do sada je povuklo ukupno devet kandidata, a 17 njih i dalje nastavlja s kampanjama.</p>
      <p>Predsednički izbori u SAD biće održani 3. novembra 2020. godine.</p>
    </article>
  </body>
</html>