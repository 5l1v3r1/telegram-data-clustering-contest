<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914950"/>
    <meta property="og:site_name" content="Dnevnik"/>
    <meta property="article:published_time" content="2019-11-24T17:00:00+00:00"/>
    <meta property="og:title" content="Federer in Zverev igrala pred več kot 42.000 gledalci"/>
    <meta property="og:description" content="Švicar Roger Federer in Nemec Alexander Zverev sta v Ciudad de Mexicu odigrala še tretji ekshibicijski dvoboj. Potem ko je Švicar zmagal v Santiagu de Chilu, Zverev pa v Buenos Airesu, je bil Federer tokrat spet boljši, zmagal je s 6:3, 4:6 in 6:2. Po uradnih podatkih si je dvoboj ogledalo 42.515, kar je neuradni rekord."/>
  </head>
  <body>
    <article>
      <h1>Federer in Zverev igrala pred več kot 42.000 gledalci</h1>
      <address><time datetime="2019-11-24T17:00:00+00:00">24 Nov 2019, 17:00</time> by <a rel="author">STA</a></address>
      <p>
        <b>Švicar Roger Federer in Nemec Alexander Zverev sta v Ciudad de Mexicu odigrala še tretji ekshibicijski dvoboj. Potem ko je Švicar zmagal v Santiagu de Chilu, Zverev pa v Buenos Airesu, je bil Federer tokrat spet boljši, zmagal je s 6:3, 4:6 in 6:2. Po uradnih podatkih si je dvoboj ogledalo 42.515, kar je neuradni rekord.</b>
      </p>
      <p>Doslej je bilo največ gledalcev na dvoboju King Baudouin stadionu v Bruslju, kjer sta se julija 2010 v ekshibicijskem dvoboju merili domača Kim Clijsters ter Američanka Serena Williams. Obračun si je ogledalo 35.681 ljudi.</p>
      <p>Mednarodna teniška zveza uradnih podatkov o številu gledalcev ne beleži, na uradnih tekmovanjih je bilo najbrž največ gledalcev na osrednjem igrišču Flushing Meadowsa, ki sprejme okoli 23.000 ljudi.</p>
      <p>»Ste neverjetno občinstvo. Dobil sem kurjo polt. Nimam besed, s katerimi bi se vam zahvalil,« je na stadionu Plaza de Toros dejal Federer, ki bo s turnejo v Latinski Ameriki, ki se je začela v Čilu, končala pa se bo danes ponoči v ekvadorskem Quitu (dvoboj v Bogoti so zaradi političnih demonstracij odpovedali), zaslužil deset milijonov dolarjev, kar je trikrat več, kot je letos zaslužil z nagradami.</p>
      <p>Federer do zdaj na igriščih ni kazal veliko čustev, ta turneja pa ga predstavlja v povsem drugačni luči. V Buenos Airesu, kjer je Zverev oba niza dobil v »tie breaku«, je celo jokal. Do tega ga je spravil legendarni nogometaš Diego Maradona, ki mu je prek video posnetka dejal: »Ti si bil, si in boš največji. Ni takega, kot si ti. Če boš imel kdaj težave v moji domovini, me samo pokliči in mi povej, kaj potrebuješ.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914929/sport/tenis/v-finalu-davisovega-pokala-spanija-in-kanada"/>
        <a href="https://www.dnevnik.si/1042914870/sport/tenis/tesna-zmaga-rusije-proti-srbiji"/>
      </related>
    </article>
  </body>
</html>