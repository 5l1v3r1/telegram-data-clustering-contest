<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotinim-xenogiannakopoyloy-antipoliteysi-programmatikos-logos-kai-synantisi-me-tis-koinonikes-proodeytikes-dynameis/"/>
    <meta property="og:site_name" content="ert.gr"/>
    <meta property="article:published_time" content="2019-11-24T17:08:49+00:00"/>
    <meta property="og:title" content="Κομοτηνή:Μ. Ξενογιαννακοπούλου: Αντιπολίτευση, προγραμματικός λόγος και συνάντηση με τις κοινωνικές προοδευτικές δυνάμεις"/>
    <meta property="og:description" content="Στην οικοδόμηση ενός νέου «κράτους της Δεξιάς» με «την γνωστή πελατειακή, παλαιοκομματική στάση με ιδιαίτερα νεοφιλελεύθερο χαρακτήρα ως προς τα εργασιακά δικαιώματα και τις ιδιωτικοποιήσεις» αναφέρθηκε η κ. Μαριλίζα Ξενογιαννακοπούλου, η βουλευτής του ΣΥΡΙΖΑ, μιλώντας σε εκδήλωση του ΣΥΡΙΖΑ στην Κομοτηνή. Ειδικά για τις εξαγγελίες του υπουργού Ενέργειας Κ. Χατζηδάκη για την ΔΕΗ τόνισε πως «θα καταργήσει τις συλλογικές συμβάσεις στη ΔΕΗ, θα καταστήσει συμβασιούχους -σε ομηρία- τους νέους εργαζόμενους, στρώνοντας πεδίο ιδιωτικοποίησης για την ΔΕΗ, ως πρόκριμα ιδιωτικοποίησης για όλες τις ΔΕΚΟ και τις δημόσιες επιχειρήσεις, αλλά και την κατάλυση των εργασιακών δικαιωμάτων» σε αυτές."/>
  </head>
  <body>
    <article>
      <h1>Κομοτηνή:Μ. Ξενογιαννακοπούλου: Αντιπολίτευση, προγραμματικός λόγος και συνάντηση με τις κοινωνικές προοδευτικές δυνάμεις</h1>
      <address><time datetime="2019-11-24T17:08:49+00:00">24 Nov 2019, 17:08</time> by <a rel="author">Μαρία Νικολάου</a></address>
      <p>Στην οικοδόμηση ενός νέου «κράτους της Δεξιάς» με «την γνωστή πελατειακή, παλαιοκομματική στάση με ιδιαίτερα νεοφιλελεύθερο χαρακτήρα ως προς τα εργασιακά δικαιώματα και τις ιδιωτικοποιήσεις» αναφέρθηκε η κ.<b> Μαριλίζα Ξενογιαννακοπούλου, η βουλευτής του ΣΥΡΙΖΑ</b>, μιλώντας σε εκδήλωση του ΣΥΡΙΖΑ στην Κομοτηνή. Ειδικά για τις εξαγγελίες του υπουργού Ενέργειας Κ. Χατζηδάκη για την ΔΕΗ τόνισε πως «θα καταργήσει τις συλλογικές συμβάσεις στη ΔΕΗ, θα καταστήσει συμβασιούχους -σε ομηρία- τους νέους εργαζόμενους, στρώνοντας πεδίο ιδιωτικοποίησης για την ΔΕΗ, ως πρόκριμα ιδιωτικοποίησης για όλες τις ΔΕΚΟ και τις δημόσιες επιχειρήσεις, αλλά και την κατάλυση των εργασιακών δικαιωμάτων» σε αυτές.</p>
      <p><i>« Όπως ξέρετε αυτόν τον καιρό κάνουμε μια μεγάλη πορεία προς το Λαό, συντεταγμένα , ο πρόεδρος Αλέξης Τσίπρας ο ίδιος, όλα τα στελέχη μας, οι βουλευτές. Είναι οργανώσεις και εκδηλώσεις ανοιχτές που τις οργανώνουν από κοινού ο ΣΥΡΙΖΑ και η Προοδευτική Συμμαχία, δηλαδή όλες οι ευρύτερες προοδευτικές δυνάμεις που τους τελευταίους μήνες έχουν ενώσει δυνάμεις με το ΣΥΡΙΖΑ»</i> δήλωσε η κα <b>Ξενογιαννακοπούλου</b> και σημείωσε πως <i>«Σ’ αυτή τη μεγάλη προσπάθεια της ανασυγκρότησης, της οργανωτικής και πολιτικής του ΣΥΡΙΖΑ, του ανοίγματος στην κοινωνία και σε όλο τον προοδευτικό χώρο στην πορεία για το τρίτο συνέδριο του ΣΥΡΙΖΑ που θα γίνει του χρόνου την Άνοιξη στόχος είναι να βρεθούμε παντού σε όλη την Ελλάδα, να συζητήσουμε.»</i> Πρόκειται, όπως είπε, για ένα κάλεσμα ανοιχτό προς κάθε προοδευτικό πολίτη, σε όλες τις προοδευτικές δυνάμεις ,<i> «να βρεθούμε από κοινού, να συγκροτήσουμε μια ισχυρή, προοδευτική ξανά πλειοψηφία για να εκφράσει ένα νέο προοδευτικό πρόγραμμα για τη χώρα. Το επόμενο διάστημα θα έρθουν και άλλα στελέχη, θα γίνουν συζητήσεις και με θεματική διάσταση, δηλαδή με νέους, με επαγγελματίες, με αγρότες, με τους χώρους δουλειάς, που αυτή την περίοδο δοκιμάζονται και από τις κυβερνητικές πολιτικές. Βλέπουμε μια επίθεση στο κοινωνικό κράτος και στα εργασιακά θέματα . Είναι μια μεγάλη διαδικασία διαλόγου, μια διαδικασία που πραγματικά ανταμώνουμε με όλους τους δημοκρατικούς πολίτες στην πορεία προς το συνέδριο».</i></p>
      <figure>
        <img src="https://www.ert.gr/wp-content/uploads/2019/11/IMG_9070.jpg"/>
      </figure>
      <p>Σε ερώτηση για την αναντιστοιχία κόμματος και κοινωνίας η πρώην υπουργός συμφώνησε λέγοντας πως το 31,5% που έδωσε ο Ελληνικός Λαός τον Ιούλιο στον <b>Αλέξη Τσίπρα </b>και στο ΣΥΡΙΖΑ είναι ένα πολύ ισχυρό ποσοστό. <i>«Διέψευσε όσους υποστήριζαν ότι ο ΣΥΡΙΖΑ θα υποστεί στρατηγική ήττα. Αντίθετα, εδραιώθηκε στρατηγικά ως ο κεντρικός εκφραστής της ευρύτερης προοδευτικής παράταξης στη χώρα μας. Το κρίσιμο αυτή τη στιγμή είναι να υπάρχει μια μεγαλύτερη αντιστοίχιση ανάμεσα στο κοινωνικό ΣΥΡΙΖΑ και στον πολιτικά οργανωμένο ΣΥΡΙΖΑ και νομίζω ότι είναι πραγματικά και η περίοδος που απαιτείται κάτι τέτοιο γιατί έχουμε μια νεοφιλελεύθερη, σκληροπυρηνικά δεξιά πολιτική που εφαρμόζει η κυβέρνηση της ΝΔ, άρα υπάρχει ανάγκη μιας αντιπολίτευσης ισχυρής και στη βουλή και στις τοπικές κοινωνίες και στους χώρους δουλειάς».</i></p>
      <p>Τέλος, μιλώντας για το «αφήγημα» του ΣΥΡΙΖΑ σ΄ αυτές τις νέες συνθήκες που έχουν δημιουργηθεί τόνισε πώς επιδίωξη είναι να εκφραστεί από την πλευρά του ΣΥΡΙΖΑ το ποια είναι η προοδευτική πολιτική για την οικονομία, την κοινωνία και το περιβάλλον σ΄αυτή τη νέα φάση και στις νέες προκλήσεις και για την Ελλάδα και για την Ευρώπη. Και κατέληξε λέγοντας: <i>«Άρα λοιπόν, και αντιπολίτευση και προγραμματικός λόγος και πάνω από όλα συνάντηση με τις κοινωνικές προοδευτικές δυνάμεις.»</i><br/>Φώτο:Μαριλίζα Ξενογιαννακοπούλου ρεπορτάζ-κείμενο-φωτογραφία:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/o-a-tsipras-gia-ta-senaria-peri-prooron-eklogon-synedriase-i-p-g-syriza/"/>
        <a href="https://www.ert.gr/eidiseis/ellada/politiki/o-syriza-kalei-toys-polites-na-entachthoyn-stin-plaatforma-isyriza-gr/"/>
        <a href="https://www.ert.gr/eidiseis/ellada/politiki/kritiki-tsipra-stin-kyvernisi-kyverna-ti-chora-me-akraia-syntiritiko-schedio-video/"/>
        <a href="https://www.ert.gr/perifereiakoi-stathmoi/komotini/voyleytis-dimitris-charitoy-stis-vryxelles-apokalypseis-gia-to-skandalo-novartis-sto-ntokimanter-la-strategia/"/>
        <a href="https://www.ert.gr/roi-idiseon/anakoinosi-metron-gia-tin-antimetopisi-toy-metanasteytikoy/"/>
        <a href="https://www.ert.gr/eidiseis/ellada/politiki/tin-paraskeyi-o-prothypoyrgos-apanta-stis-epikaires-erotiseis-tsipra-gennimata/"/>
      </related>
    </article>
  </body>
</html>