<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/v-arhivah-institutu-natsionalnoji-pam-jati-polshchi-je-bagato-materialiv-pro-golodomor-istorik-642080.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-24T17:16:56+00:00"/>
    <meta property="og:title" content="В архівах Інституту національної пам’яті Польщі є багато матеріалів про Голодомор, – історик"/>
    <meta property="og:description" content="Польські дипломати їздили в інші регіони, аби ознайомитися із ситуацією в суміжних із Радянською Україною регіонах"/>
  </head>
  <body>
    <article>
      <h1>В архівах Інституту національної пам’яті Польщі є багато матеріалів про Голодомор, – історик</h1>
      <address>
        <time datetime="2019-11-24T17:16:56+00:00">24 Nov 2019, 17:16</time>
      </address>
      <h4>Польські дипломати їздили в інші регіони, аби ознайомитися із ситуацією в суміжних із Радянською Україною регіонах</h4>
      <p>Рапорти польських дипломатів 1932-1933 років, які працювали в Україні, засвідчують масштаби злочину керівництва СРСР проти українців.</p>
      <p>Про це власному кореспондентові <a href="https://www.ukrinform.ua/rubric-society/2824331-v-arhivah-inp-polsi-e-bagato-materialiv-pro-golodomor-polskij-istorik.html">Укрінформу</a> розповів працівник архіву Інституту національної пам’яті Польщі історик Марцін Маєвський.</p>
      <p>«Польські дипломати знали дуже багато: ці страшні рапорти засвідчують смерть людей на вулицях міст і сіл, жебракування і намагання силою потрапити на території диппредставництв не для того, щоб вкрасти хліб, а щоб поритися у смітниках у пошуках їжі», – сказав історик, зауваживши, що до Другої світової війни Польща мала консульства у Києві та Харкові.</p>
      <p>За його словами, польські дипломати також їздили в інші регіони, аби ознайомитися із ситуацією в суміжних із Радянською Україною російських регіонах: на Дону, в Брянській області чи у напрямку Москви.</p>
      <p>«І вони бачили цю різницю: яка ситуація в областях Росії, а яка – на території Радянської України. Російські регіони теж мали певні проблеми, але це не був такий масштабний голод, як у Радянській Україні», – наголосив Маєвський.</p>
      <p>За його словами, тогочасна польська влада знала багато про голод в Україні, але не зробила нічого, аби допомогти, зокрема етнічним полякам, яких у європейській частині СРСР проживало до 1,5 мільйона, і найбільше – в Україні.</p>
      <p>«На жаль, тодішній польський уряд нічого не зробив, щоб прийти на допомогу полякам – громадянам СРСР, які гинули від голоду. Це викликає запитання, оскільки, наприклад, німецька влада намагалася надавати якусь допомогу етнічним німцям. Як виявляється, це було можливо», – наголосив історик, додавши, що це окрема тема для досліджень.</p>
      <p>Маєвський розповів, що в архівах ІНП є багато матеріалів про те, як українці – громадяни довоєнної Польщі реагували на інформацію про страшний голод у сусідній Україні. Йдеться, зокрема про діяльність Українського національно-демократичного об’єднання (УНДО), різних нелегальних українських організацій, а також Української греко-католицької церкви.</p>
      <p>Він нагадав, що зусиллями українців у Польщі 29 жовтня 1933 року у церквах був оголошений день жалоби, відбувалися панахиди за померлими, у цей день у містах країни проходили віча з цього приводу. Водночас, влада СРСР намагалася протидіяти цьому. Зокрема, під сильним тиском Москви МВС Польщі тоді заборонив організовувати публічні заходи у цей день. Водночас, у церквах УГКЦ під час панахид за жертвами Голодомору агенти Кремля, зокрема члени Комуністичної партії Західної України, криками переривали проповіді священиків, заявляючи, що голод у Радянській Україні – це брехня.</p>
      <p>«Власне, у протесті проти організації штучного голоду в Радянській Україні і заборони щодо проведення віча у Польщі у Львові член ОУН убив радянського консула Майлова», – зазначив Маєвський.</p>
      <p>Як зауважив польський історик, СРСР намагався приховати правду про багато злочинів, дезінформуючи і дезорієнтуючи різними методами міжнародну спільноту, намагаючись показати альтернативний перебіг подій. Він нагадав, що у 1932-1933 роках СРСР за допомогою західних журналістів і політиків намагався переконати Захід, що голоду немає, створюючи «потьомкінські села» і запрошуючи подивитися на них відомих політиків, зокрема експрем’єр-міністра Франції Едуарда Ерріо, а також демонструвало на Заході документальний фільм «Урожай».</p>
      <p>«Але будь-яка брехня з часом стає відомою, як, наприклад, правда про Катинський злочин чи терор проти поляків у СРСР 1937-1938 роках», – зазначив польський історик.</p>
      <p>Водночас, на його переконання, з часом міжнародна спільнота більше дізнається про весь механізм організації штучного голоду.</p>
      <p>«Думаю, що дії Росії задля применшення масштабів злочину не принесуть очікуваного результату. Про Голодомор розповідатимуть у школах, і це вважатиметься одним з найбільших злочинів радянського тоталітарного режиму»,- наголосив він.</p>
      <p>Маєвський повідомив, що ІНП Польщі опублікував три книги, де розповідається про Голодомор в Україні. Зокрема, випущено збірник документів польською, російською, а також їх переклад українською мовою – рапорти польських дипломатів та розвідників 1932-1933 років з Радянської України на тему Голодомору, які зберігалися архівах ІНП та Служби безпеки України. Ще один збірник архівних документів був опублікований у 2008 році, а згодом перевиданий англійською, його презентація з успіхом пройшла в університетах Торонто, Едмонтона, Вінніпега та Гарварді. Крім того, розділ про Голодомор є також у книзі ІНП про польсько-українські відносини 30-40-х років минулого століття.</p>
      <blockquote>
        <b>Читайте також: <a href="https://glavcom.ua/country/society/nashchadki-postrazhdalih-vid-golodomoru-mozhut-pozivatisja-do-kremlja-prokuror-642059.html">Нащадки постраждалих від Голодомору, можуть позиватися до Кремля, – прокурор</a></b>
      </blockquote>
      <p>Як повідомлялося, <a href="https://glavcom.ua/news/tryudo-zayaviv-shcho-golodomor-buv-genocidom-poklikanim-zlamati-volyu-ukrajinciv-641976.html">Трюдо заявив, що Голодомор був геноцидом, покликаним зламати волю українців.</a></p>
      <related>
        <a href="https://glavcom.ua/country/society/nashchadki-postrazhdalih-vid-golodomoru-mozhut-pozivatisja-do-kremlja-prokuror-642059.html"/>
        <a href="https://glavcom.ua/sport/publications/genocid-proti-narodu-ukrajini-nikoli-ne-zabudut-sportsmeni-skupo-pomyanuli-zhertv-golodomoru-641991.html"/>
        <a href="https://glavcom.ua/columns/d_ponomarchuk/golodomor-u-cifrah-breshe-navit-ukrajinske-radio-641980.html"/>
      </related>
    </article>
  </body>
</html>