<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/24/a-kormany-szerint-nincs-klimakonzultacio"/>
    <meta property="og:site_name" content="euronews"/>
    <meta property="article:published_time" content="2019-11-24T17:13:31+00:00"/>
    <meta property="og:title" content="A kormány szerint nincs klímakonzultáció"/>
    <meta property="og:description" content="A kormány szerint nincs nemzeti konzultáció a klímavédelemről, csak Brüsszel előírását teljesítik a hétfő délig kitölthető kérdőívvel."/>
  </head>
  <body>
    <article>
      <h1>A kormány szerint nincs klímakonzultáció</h1>
      <address><time datetime="2019-11-24T17:13:31+00:00">24 Nov 2019, 17:13</time> by <a rel="author">Gyula Csak</a></address>
      <p>Hétfő kora délután óta <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol?fbclid=IwAR2NQyAHzo7HMhX-oRdyLPQcVLL8rRDkl3SO6cxF10mE0BnTdjmcPET9NCY"><b>érhető el a kormány hivatalos oldalán</b></a> a 2050-ig tartó Nemzeti Tiszta Fejlődési Stratégiáról szóló konzultációs kérdőív. Az Innovációs és Technológiai Minisztérium vasárnap külön hangsúlyozta, nem nemzeti konzultáció zajlik.</p>
      <p>A kormány gyakorlatilag egyáltalán nem hirdette a klímavédelmi „konzultációs kérdőívet”, sokan csak az utóbbi egy-két napban hallottak egyáltalán arról, hogy létezik ilyen, egyébként november 25., hétfő délig kitölthető dokumentum. (<a href="https://docs.google.com/forms/d/e/1FAIpQLSfPPsDx8YMzZM4wac2-sJPH20lFFbhIo-w43bivlDfUsDBcJw/viewform"><b>A kérdőívet ide kattintva lehet kitölteni.</b></a>)</p>
      <p>„A klímavédelem kapcsán a kormány nem indított nemzeti konzultációt, a Brüsszel által előírt tájékoztatási formának tettünk eleget. Ezért arra kérjük az ellenzéki pártokat, forduljanak Brüsszelhez, mert a formát és a határidőket Brüsszel írta elő. Amennyiben a kormány klíma ügyben nemzeti konzultációt akar lefolytatni, akkor azt a szokásos módon fogja megtenni” - olvasható az Innovációs és Technológiai Minisztérium közleményében.</p>
      <p>A helyzetre reagált több ellenzéki párt is. A Demokratikus Koalíció azt követelte, hogy a kormány hosszabbítsa meg a klímavédelmi konzultáció kitöltési határidejét, mert a kitöltésre adott egy hét nem volt elég.</p>
      <p>„A klímaváltozás korunk pokolian fontos problémája: olyan kérdés, amivel kapcsolatban minden magyarnak joga van elmondani azt, amit gondol, még ha ezt a propagandisták nem is tudják olcsó és hazug szlogenekre váltani” - fogalmazott az ellenzéki párt.</p>
      <p>A szintén ellenzéki Párbeszéd pedig bejelentette, hogy valódi társadalmi egyeztetést kezdeményez a klímaváltozással kapcsolatos hosszú távú stratégiáról, az adatokat pedig eljuttatja a kormánynak és az Európai Bizottságnak is.</p>
    </article>
  </body>
</html>