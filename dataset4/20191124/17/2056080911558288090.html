<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/gradska_sreda/2019/11/24/3996569_losho_upravlenie_na_vodite_na_vsichki_niva_e/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T17:39:00+00:00"/>
    <meta property="og:title" content="Лошо управление на водите на всички нива е причина за режима в Перник, смята Манева"/>
    <meta property="og:description" content="Евдокия Манева изрази надежда, че този път водният режим за Перник няма да продължи две години, както при въвеждането на предишния през 1993 година."/>
  </head>
  <body>
    <article>
      <h1>Лошо управление на водите на всички нива е причина за режима в Перник, смята Манева</h1>
      <address><time datetime="2019-11-24T17:39:00+00:00">24 Nov 2019, 17:39</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Много лошо управление на водите на всички нива е основната причина за въвеждането <a href="https://www.dnevnik.bg/regioni/2019/11/15/3992846_ot_ponedelnik_pernik_shte_ima_piteina_voda_po_grafik/">на воден режим в Перник</a>, каза днес по Би Ти Ви бившият екоминистър Евдокия Манева. Като други фактори тя посочи липсата на контрол, ниска квалификация на работещите във ВиК, партийна намеса в кадровата политика в дружеството и ниската култура на хората за опазване на природните ресурси.</p>
      <p>Манева подчерта, че не сушата е виновна, както се твърди. На въпрос кой трябва да носи отговорност за станалото тя обобщи: Всички от ВиК, през предишния кмета, областния управител до контролните органи и министрите на екологията и регионалното развитие.</p>
      <p>Евдокия Манева изрази надежда, че този път водният режим за Перник няма да продължи две години, както при въвеждането на предишния през 1993 година.</p>
      <p>За момента единственият санкциониран е управителят на ВиК-Перник, в което държавата чрез МРРБ държи 51%. <a href="https://www.dnevnik.bg/regioni/2019/11/20/3994943_upraviteliat_na_vik-pernik_shte_bude_uvolnen_zaradi/">Той беше уволнен през тази седмица</a>. Проверки по казуса извършват още <a href="https://www.dnevnik.bg/bulgaria/2019/11/21/3995310_prokuraturata_zapochva_proverki_zaradi_krizata_s/">прокуратурата</a> и <a href="https://www.dnevnik.bg/regioni/2019/11/22/3996178_energiiniiat_regulator_sushto_proveriava_vik_pernik/">Комисията за енергийно и водно регулиране</a>.</p>
      <p>В отговор на въпрос на омбудсмана Диана Ковачева <a href="https://www.dnevnik.bg/bulgaria/2019/11/23/3996283_oshte_ot_juli_vodata_v_iazovir_studena_namaliavala_no/?ref=home_editorial">от КЕВР посочват</a>, че на база получените от ВиК данни още от юли се забелязва трайно намаляване на водата в язовир "Студена", който снабдява Перник с вода, но мерки за намаляване на консумацията не са взети. Черпеното количество е едно и също чак до края на октомври, като питейна вода е ползвана включително от "Стомана индъстри" и "Топлофикация-Перник".</p>
    </article>
  </body>
</html>