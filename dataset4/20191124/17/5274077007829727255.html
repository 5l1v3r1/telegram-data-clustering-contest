<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419087"/>
    <meta property="og:site_name" content="ערוץ 7"/>
    <meta property="article:published_time" content="2019-11-24T17:08:00+00:00"/>
    <meta property="og:title" content="חולון סוערת אחרי ההדחה בגביע"/>
    <meta property="og:description" content="עימות אלים בין שחקנים לאוהדים, מאמן שעל סף פיטורים והרגשה כאילו זו רק ההתחלה. הפועל חולון סוערת אחרי ההדחה מגביע המדינה"/>
  </head>
  <body>
    <article>
      <h1>חולון סוערת אחרי ההדחה בגביע</h1>
      <address><time datetime="2019-11-24T17:08:00+00:00">24 Nov 2019, 17:08</time> by <a rel="author">נרי וייס</a></address>
      <p>דווקא אחרי שנראה היה כי הצליחה למצוא את הנוסחה לניצחונות וצברה רצף של 4 כאלה בכל המסגרות, אמש הודחה הפועל חולון מגביע המדינה בכדורסל כשהובסה בידיי עירוני נהריה בתוצאה 90:67 בשלב רבע הגמר.</p>
      <p>אוהדי חולון ידועים ככאלה עם מזג חם ושמתקשים לעכל הפסדים, בדומה ללא מעט קבוצות בעלות אוהדים אדוקים ושרופים, אך נראה כי הפעם התנהגותם של אלה עשויה להביא לכדור שלג שספק רב היכן ואם בכלל ייעצר.</p>
      <p>זה החל עוד במהלך הרבע השלישי אתמול כשמספר אוהדים החלו להתעמת ולקלל שחקנים בעודם יושבים על ספסל הקבוצה והמשיך עם התפרעות אלימה כנגד משפחות המאמן והשחקנים ביציע עם סיום ההדחה בגביע.</p>
      <p>כשכבר נראה היה כי הסערה מול האוהדים נרגעה ובמועדון החלו לאסוף את השברים עם בדיקת היתכנות לפיטוריו של המאמן שרון דרוקר בישיבת ערב שקיימו לאחר המשחק, החלו להישמע מבחוץ צעקות כשבחניית האולם הביתי, היכל הטוטו שבחולון, התעמתו מספר אוהדים עם שחקנים שהגיבו להם באלימות משלהם. בין רגע החלה להתפתח קטטה בין שחקנים לאוהדים ורק לאחר התערבות כוחות השיטור ואבטחה במקום לא הסתיימה זו בפצועים.</p>
      <p>עם זאת, היום (ראשון) שני אוהדים הגישו תלונה במשטרה כנגד אחד מהשחקנים הסנטר לטאביוס וויליאמס שכבר אמש אמר כי הוא לא מוכן עוד לשחק במועדון החולוני. הסנטר הגבוה הוזמן בעקבות הגשת התלונה נגדו לתחנת המשטרה ובדוברות משטרת איילון נמסר כי זו פתחה בחקירה בחשד לתקיפת האוהדים אמש על ידי שחקן הכדורסל.</p>
      <p>כעת נראה כי ייקח עוד זמן רב עד שיירגעו הרוחות הרעות בחולון.</p>
      <p>במועדון הסגול שבשנים האחרונות חוו לא מעט אירועים אלימים, הן מצד אוהדיהם והן מצד שחקניהם אמרו כי "הנהלת הקבוצה מגנה באופן נחרץ התנהגות ואירועים מסוג זה ותטפל במקרה ביד קשה. השחקנים שהיו מעורבים בתקרית יוענשו בחומרה על ידי המועדון. לא ניתן שאירועים מסוג זה יחזרו".</p>
      <p>עוד אמרו בחולון, "אנו בהנהלה עושים לילות כימים למען הצלחת המועדון והפיכתו למועדון מוביל בכדורסל הישראלי, לפעמים זה מצליח יותר ולפעמים פחות, אבל בשום פנים ואופן לא נסכים שאירועים כאלו יהיו מזוהים עם המועדון, על כל המשתמע מכך".</p>
      <p>
        <a href="https://bit.ly/2Vezvc6">רוצים עוד חדשות ספורט? בואו לפייסבוק שלנו</a>
      </p>
    </article>
  </body>
</html>