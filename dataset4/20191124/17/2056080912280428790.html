<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/24/3996565_poroi_ubiha_dvama_dushi_vuv_franciia_i_otnovo/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-24T17:09:00+00:00"/>
    <meta property="og:title" content="Порои убиха двама души във Франция и отново наводниха Венеция"/>
    <meta property="og:description" content="Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг."/>
  </head>
  <body>
    <article>
      <h1>Порои убиха двама души във Франция и отново наводниха Венеция</h1>
      <address><time datetime="2019-11-24T17:09:00+00:00">24 Nov 2019, 17:09</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Проливните валежи доведоха до сериозни наводнения във Френската ривиера, вследствие на които двама души загинаха, а няколко са в неизвестност, предадоха "Франс прес" и "Асошиейтед прес", цитирани от БТА. Наводненията изкорениха дървета и причиниха спиране на електрозахранването на хиляди домове.</p>
      <p>Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Френските медии разпространиха кадри как автомобили плават по наводнени улици.</p>
      <figure>
        <img src="https://www.dnevnik.bg/shimg/zx780_3996563.jpg"/>
        <figcaption>© Reuters</figcaption>
      </figure>
      <p>Кораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас.</p>
      <p>Кметът на Ница Кристиан Естрози заяви, че властите издирват двама души, които са в неизвестност.</p>
      <p>Националната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество валежи за два месеца.</p>
      <figure>
        <img src="https://www.dnevnik.bg/shimg/zx780_3996564.jpg"/>
        <figcaption>© Reuters</figcaption>
      </figure>
      <p>В няколко региона на Северна Италия и днес продължиха проливните валежи, които започнаха преди около две седмици, предаде "Франс прес". Десет дни след безпрецедентното наводнение във Венеция в града тази сутрин нивото на водата отново се покачи. То достигна 130 см над морското равнище.</p>
      <p>Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града.</p>
      <p>В италианската област Пиемонте също имаше силни валежи, като най-сериозно бе положението в района на Алесандрия (южно от Торино), където бе наредена евакуацията на 200 души, 600 души останаха откъснати от света заради наводнения, а една жена е в неизвестност.</p>
      <p>Област Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля.</p>
      <p>На север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини.</p>
    </article>
  </body>
</html>