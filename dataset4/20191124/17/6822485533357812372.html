<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980903141.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-24T17:31:00+00:00"/>
    <meta property="og:title" content="پخش مستند «طلای سرخ ایرانی» از شبکه العالم"/>
    <meta property="og:description" content="به گزارش فارس، مخاطبان عرب زبان شبکه العالم در این مستند با زعفران که از جمله محصولات مهم گیاهی ایران با قدمت 3هزار ساله بوده و به دلیل اهمیت اقتصادی آن، طلای سرخ نام گرفته است، آشنا می شوند. همچنین ایران به عنوان بزرگترین تولید کننده زعفران جهان معرفی می شود که نزدیک به 90 درصد تولیدات زعفران دنیا را در اختیار دارد."/>
  </head>
  <body>
    <article>
      <h1>پخش مستند «طلای سرخ ایرانی» از شبکه العالم</h1>
      <address>
        <time datetime="2019-11-24T17:31:00+00:00">24 Nov 2019, 17:31</time>
      </address>
      <p>شبکه العالم مستند «طلای سرخ» را با موضوع کشت و برداشت زعفران به روی آنتن می‌برد.</p>
      <p>به گزارش فارس، مخاطبان عرب زبان شبکه العالم در این مستند با زعفران که از جمله محصولات مهم گیاهی ایران با قدمت 3هزار ساله بوده و به دلیل اهمیت اقتصادی آن، طلای سرخ نام گرفته است، آشنا می شوند. همچنین ایران به عنوان بزرگترین تولید کننده زعفران جهان معرفی می شود که نزدیک به 90 درصد تولیدات زعفران دنیا را در اختیار دارد.</p>
      <p>این مستند با هدف معرفی این محصول گرانقدر و نیز توسعه گردشگری مناطق زیبای کشت زعفران، تحت عنوان «طلای سرخ ایرانی» و با نام عربی «الذهب الاحمر الایرانی» تهیه شده است.</p>
      <p>در این مستند مراحل کاشت، داشت و برداشت این گیاه زیبا و خوش بو همراه با تصاویر بسیار زیبا و ناب از دشت های ارغوانی زعفران نمایش داده خواهد شد.</p>
      <p>گفت‌وگو با زعفران کارها و فعالیت دسته جمعی آنان که همراه با نشاط و همدلی با یکدیگر در تولید زعفران است و نیز گزارشی از بزرگترین کارخانه فراوری این محصول ارزشمند که دارنده رتبه اول بسته بندی محصول زعفران در دنیا از فائو است، از بخش‌های دیگر این مستند است.</p>
      <p>در ادامه مصاحبه‌ای با سلیمان گلی، دبیر جشنواره زعفران انجام شده که اطلاعاتی در خصوص جشنواره زعفران و دعوت از عکاسان برای ثبت تصاویر بدیع از دشت های گل زعفران که در طول سه هفته از سال برگزار می شود، به مخاطبان ارائه خواهد شد.</p>
      <p>مستند «طلای سرخ ایرانی» به تهیه کنندگی و کارگردانی و روایت محمد فهمی، تصویر برداری مهدی عاشوری و مهدی محمدی، تدوین نیما محسنی و همراهی علا قاسمی، امشب 3 آذر ساعت 21 به وقت تهران به مدت 25 دقیقه از شبکه العالم پخش خواهد شد.</p>
    </article>
  </body>
</html>