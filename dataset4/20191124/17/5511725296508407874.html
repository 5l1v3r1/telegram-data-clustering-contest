<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/skele-un-slesers-velas-klut-par-bankieriem-un-nopirkt-banku.d?id=51664033"/>
    <meta property="og:site_name" content="DELFI"/>
    <meta property="article:published_time" content="2019-11-24T17:40:33+00:00"/>
    <meta property="og:title" content="Šķēle un Šlesers vēlas kļūt par baņķieriem un nopirkt banku "/>
    <meta property="og:description" content="Ekspolitiķi un biznesmeņi Andris Šķēle un Ainārs Šlesers vēlas kļūt par baņķieriem un grasās pirkt pašmāju AS &quot;Meridian Trade Bank&quot;, svētdien ziņoja TV3 raidījums &quot;Nekā personīga&quot;."/>
  </head>
  <body>
    <article>
      <h1>Šķēle un Šlesers vēlas kļūt par baņķieriem un nopirkt banku </h1>
      <address><time datetime="2019-11-24T17:40:33+00:00">24 Nov 2019, 17:40</time> by <a rel="author">DELFI Bizness</a></address>
      <p>
        <b>Ekspolitiķi un biznesmeņi <a href="https://www.delfi.lv/temas/andris-skele">Andris Šķēle</a> un <a href="https://www.delfi.lv/temas/ainars-slesers">Ainārs Šlesers</a> vēlas kļūt par baņķieriem un grasās pirkt pašmāju AS "Meridian Trade Bank", svētdien ziņoja TV3 raidījums "Nekā personīga".</b>
      </p>
      <p>Pagājušajā piektdienā potenciālie bankas investori oficiāli vērsušies Finanšu un kapitāla tirgus komisijā (FKTK). Pēc darījuma banka specializēsies industriālu uzņēmumu kreditēšanā, nosaukumu mainot uz "Industra".</p>
      <p>Kā atgādina raidījums, pēc 2008. gada pasaules finanšu krīzes valstis vienojās palielināt banku kapitāla pietiekamības prasības. Tas nozīmē, ka pašiem īpašniekiem bankās jāiegulda lielāku drošības spilvenu, lai tās varētu pārdzīvot krīzes. Plānots, ka jaunās prasības spēkā stāsies pēc diviem gadiem, un jau šobrīd bankas prognozē, ka daudzām tās izpildīt nebūs pa spēkam. Kapitāla nepietiekamība bija viens no iemesliem, kādēļ Finanšu un kapitāla tirgus komisija apturēja "PNB Bankas" darbību, bet palielināt kapitālu uzraugi liek arī citām bankām.</p>
      <p>Piemēram, "Meridian Trade Bank" ir viena no Latvijas mazākajām un vecākajām kredītiestādēm, kurai patlaban ir viszemākais kapitāla pietiekamības rādītājs. Tai līdz šī gada beigām jāatrod finanšu investors, pretējā gadījumā bankā nebūs pietiekami daudz naudas, lai tā turpinātu darbu. Kā izpētījis raidījums, "Meridian Trade Bank" izdevies atrast pat vairākus investorus, no kuriem lielākais ir Šķēlem un Šleseram piederošs uzņēmums.</p>
      <p>Banku uzrauga prasību izpildīšanai bankā jāiegulda ap desmit miljoniem eiro. Pretējā gadījumā FKTK var lemt par bankas licences apturēšanu. Pārdot savas akcijas gatavi arī citi bankas mazie akcionāri. "Nekā personīga" zināms, ka būtisku daļu no nepieciešamās summas gatavi ieguldīt ekspolitiķi Andris Šķēle un Ainārs Šlesers caur kopīgo uzņēmumu "MCH Investīcijas". Tas ir lielākais "Rīgas tirdzniecības ostas" īpašnieks un pagājušajā gadā guvis 9,5 miljonu eiro tīro peļņu.</p>
      <p>Kā atgādina raidījums, miljardieru Rotenbergu ģimene ir viena no tuvākajiem Krievijas prezidenta Vladimira Putina draugiem. Viņi 2006. gadā nopirka banku Latvijā - tā bija "Skonto" grupas uzņēmējiem piederošā "Multibanka". Tobrīd banka bija uz bankrota sliekšņa ASV sankciju draudu dēļ par naudas atmazgāšanu. Rotenbergi "Multibanku" pārsauca par "SMP Bank" un draudzība ar Putinu Rotenbergiem ļāva pelnīt arī Latvijā - Krievija Latvijā dzīvojošajām militārpersonām pensijas sāka maksāt caur šo banku un turpina darīt to joprojām.</p>
      <p>Pēc Krimas aneksijas Eiropas Savienība Akādiju Rotenbergu iekļāva sankciju sarakstā. Lai Latvijas "SMP bank" varētu turpināt strādāt, akcijas pārņēma "SMP bankas" menedžments. Tā atkal tika pie jauna vārda - "Meridian Trade Bank". Pie visiem īpašniekiem 22 gadus banku vadīja Svetlana Dzene. Gandrīz tikpat ilgi padomē strādāja viņas dzīvesbiedrs Andris Dzenis un pēc Rotenbergu aiziešanas Dzenes ģimene ar 37% bija lielākie akcionāri. Šajā laikā banka par tai neizdevīgiem nosacījumiem finansējusi Dzeņu īpašumus un par to Finanšu un kapitāla tirgus komisija "Meridian Trade Bank" pirms diviem gadiem sodīja un lika maksāt 900 tūkstošus eiro. Akcionāri Dzeņus no bankas amatiem izmeta un vērsās policijā, atgādina raidījums.</p>
      <p>Pārējo investīciju daļu ieguldīt sola vairāki tranzītbiznesa uzņēmēji un "Meridian Trade Bank" padomes priekšsēdētājs Jurijs Adamovičs. Pēc "Parex" sadalīšanas labajos un sliktajos aktīvos viņš izveidojis putnu fermu Alūksnē, bet "Meridian Trade Bank" nonāca, nopērkot akcijas no tranzītbiznesa uzņēmēja Mihaila Gaņeva. Gaņevs savulaik ziedoja Šlesera un Šķēles partijai "Par labu Latviju". Adamovičs ar 5000 eiro atbalstījis "KPV LV".</p>
      <p>Tiesa, Rīgas ostā strādājošie uzņēmēji neesot vienīgie, kas vēl saredz potenciālu banku biznesā. Neoficiāli zināms, ka jaunas bankas veidošanu apsver arī ieguldījumu pārvaldītāja "Indexo" īpašnieki.</p>
      <related>
        <h4>Lasi vēl</h4>
        <a href="https://www.delfi.lv/bizness/bankas_un_finanses/jauno-noteikumu-del-eiropas-bankam-draud-apjomigs-kapitala-deficits-vesta-petijums.d?id=51662231"/>
        <a href="https://www.delfi.lv/bizness/biznesa_vide/patiesa-labuma-guveju-top10-ari-mazzinami-biznesmeni-un-ekspremjera-sieva.d?id=51600011"/>
      </related>
    </article>
  </body>
</html>