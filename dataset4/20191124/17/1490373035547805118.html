<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/michael-bloomberg-demokrate-prezident-donald-trump-usa-prezidentske-volby-2020_1911241743_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-24T17:43:00+00:00"/>
    <meta property="og:title" content="Kandiduji na prezidenta, abych porazil Trumpa, oznámil miliardář Michael Bloomberg"/>
    <meta property="og:description" content="Bloomberg se chce o prezidentské křeslo ucházet za demokraty. V primárkách ale bude muset porazit ostatní protikandidáty. Hlavním rivalem bude s pravděpodobně republikánský prezident Trump."/>
  </head>
  <body>
    <article>
      <h1>Kandiduji na prezidenta, abych porazil Trumpa, oznámil miliardář Michael Bloomberg</h1>
      <address><time datetime="2019-11-24T17:43:00+00:00">24 Nov 2019, 17:43</time> by <a rel="author">Tomáš Havlín</a></address>
      <p>
        <b>Americký miliardář a bývalý starosta New Yorku Michael Bloomberg v neděli oficiálně oznámil kandidaturu na prezidenta Spojených států. O křeslo v Bílém domě se chce ucházet v dresu demokratické strany. V primárkách ale ještě bude muset porazit ostatní protikandidáty. Hlavním rivalem bude ale s největší pravděpodobností současný republikánský prezident Donald Trump. Američané si svého prezidenta zvolí 3. listopadu 2020.</b>
      </p>
      <p>Bloomberg v nedělním prohlášení uvedl, že kandiduje na prezidenta, aby porazil Donalda Trumpa a znovu vybudoval Ameriku. „Nemůžeme si dovolit další čtyři roky bezohledného a neetického jednání prezidenta Trumpa,“ tvrdí.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/allan-lichtman-volby-prezident-usa_1911041713_zit"/>
      </related>
      <p>Bloomberg definitivně vstupuje do boje o nominaci jen deset týdnů před demokratickými primárkami ve státě Iowa. Podle mediální společnosti Kantar nakoupil jen na příští dva týdny televizní čas v přepočtu za 850 milionů korun.</p>
      <p>Oslovit může převážně umírněné demokraty, kterým jako kandidát nevyhovuje dosavadní favorit a bývalý viceprezident Joe Biden. </p>
      <p>V průzkumech jsou v popředí také demokratičtí senátoři Elizabeth Warrenová a Bernie Sanders a nově i Pete Buttigieg, sedmatřicetiletý starosta města South Bend ve státě Indiana.</p>
      <p>Kritici Bloombergovi vytkají zejména extrémní bohatství a diskriminační policejní praktiky z doby šéfování New Yorku.</p>
      <p>Zakladatel vlivné mediální říše zvažoval kandidaturu dlouhé týdny. Již dříve ale například vyplnil přihlášky do demokratických primárek v několika státech USA, aby si zajistil případnou účast.</p>
      <p>Sedmasedmdesátiletý Bloomberg přemýšlel o kandidatuře již v roce 2016, tehdy ale svůj záměr nakonec odvolal. Podle časopisu Forbes je Bloomberg osmým nejbohatším Američanem s odhadovaným majetkem 53,4 miliardy dolarů, tedy více než 12 bilionů korun.</p>
      <related>
        <h4>Související články</h4>
        <a href="https://www.irozhlas.cz/zpravy-svet/allan-lichtman-volby-prezident-usa_1911041713_zit"/>
        <a href="https://www.irozhlas.cz/zpravy-svet/hillary-clintonova-usa-volby-donald-trump-jill-stein-tulsi-gabbard_1910190657_kro"/>
        <a href="https://www.irozhlas.cz/zpravy-svet/usa-spojene-staty-prezidentske-volby-demokraticka-strana-joe-biden-bernie_1909130637_gak"/>
      </related>
    </article>
  </body>
</html>