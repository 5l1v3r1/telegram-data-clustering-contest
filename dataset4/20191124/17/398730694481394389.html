<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/boris-johnson-lovar-inrikespolitisk-julefrid/"/>
    <meta property="og:site_name" content="DN.SE"/>
    <meta property="article:published_time" content="2019-11-24T17:18:07+00:00"/>
    <meta property="og:title" content="Boris Johnson lovar inrikespolitisk julefrid"/>
    <meta property="og:description" content="Boris Johnson lovar att lösa brexit innan jul. Och går till vänster i den ekonomiska politiken. Men framför allt försöker han undvika Theresa Mays misstag."/>
  </head>
  <body>
    <article>
      <h1>Boris Johnson lovar inrikespolitisk julefrid</h1>
      <address><time datetime="2019-11-24T17:18:07+00:00">24 Nov 2019, 17:18</time> by <a rel="author" href="https://www.dn.se/av/katrine-marcal/" target="_blank">Katrine Marçal</a></address>
      <p>
        <b>LONDON. Boris Johnson lovar att lösa brexit innan jul. Och går till vänster i den ekonomiska politiken.<br/>Men framför allt försöker han undvika Theresa Mays misstag.</b>
      </p>
      <p>Boris Johnson var nervös när han presenterade de konservativas valmanifest på söndagen. När hans företrädare Theresa May lanserade sitt valmanifest 2017 tappade hon nämligen hela sitt försprång i opinionen. Hennes illa genomtänkta valmanifest gjorde att de konservativa fick ägna resten av valrörelsen 2017 åt att försöka förklara att de inte alls ville ”beskatta dementa människor”. </p>
      <p><a href="https://www.dn.se/nyheter/varlden/pia-gripenberg-det-politiska-kaoset-satter-brexit-i-fokus/">Valet som var tänkt att ge Theresa May </a>ett tydligt politiskt mandat gjorde henne istället beroende av det nordirländska protestantiska partiet DUP. </p>
      <p>Samma parti som sedan kom att torpedera hennes Brexitavtal. </p>
      <p>Och därmed hela hennes politiska karriär. </p>
      <p><b>Boris Johnson är fast besluten </b>att inte göra något liknande världshistoriskt klantigt med sitt valmanifest. Huvudsyftet med dokumentet är därför enkelt: han vill undvika alla former av negativa rubriker. </p>
      <p>Först och främst lovar Boris Johnson det brittiska folket att de ska kunna sitta ner på julafton och slippa tänka på brexit. Boris Johnson bedyrar att om han vinner valet den 12 december kommer han att trycka sitt brexitavtal genom parlamentet redan innan jul. Någon form av inrikespolitisk julefrid kommer infinna sig. Sedan kommer Storbritannien att lämna EU i slutet av januari. </p>
      <p>Utöver detta är det ett konservativt valmanifest som trippar åt vänster. </p>
      <p>I alla fall i den ekonomiska politiken. </p>
      <p><b>Boris Johnson lovar 50.000 nya sjuksköterskor</b> och en miljard pund till äldreomsorgen. Han vill bygga en ny järnvägslinje mellan Leeds och Manchester och lägga 500 miljoner pund per år på att fixa Storbritanniens dåliga vägar. Han lovar att landets nettoutsläpp av koldioxid ska vara noll år 2050 och föreslår en ny skatt på den digitala serviceindustrin. </p>
      <p>Detta handlar om att få internationella företag som Google, Facebook och Amazon att betala mer skatt i Storbritannien. Något som de hittills har varit bra på att undvika. </p>
      <p>Men där oppositionsledaren<a href="https://www.dn.se/nyheter/varlden/katrine-marcal-labours-valmanifest-det-mest-radikala-pa-flera-decennier/"> Jeremy Corbyn vill se stora skattehöjningar </a>för de rikaste lovar Boris Johnson att varken höja moms eller inkomstskatter på fem år. Han vill se hårdare regler för invandring till Storbritannien och 20.000 fler poliser. </p>
      <p><b>Boris Johnsons valmanifest</b> försöker mätta den aptit på mer vänsterinriktad ekonomisk politik som finns i Storbritannien. Men hans viktigaste budskap är brexit. Han vill vinna valet på att påpeka att Jeremy Corbyn inte vet vad han vill. Och att han själv har en tydlig plan.  </p>
      <p>”Rösta på mig så är det klart innan jul”. </p>
      <p>Frågan är om det brittiska folket litar på honom.</p>
    </article>
  </body>
</html>