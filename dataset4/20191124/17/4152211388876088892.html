<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/594481/%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%B0%E0%A6%BE-%E0%A6%95%E0%A7%8B%E0%A6%A8%E0%A6%93-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%A1%E0%A6%BE%E0%A6%95%E0%A7%87%E0%A6%A8%E0%A6%A8%E0%A6%BF-%E0%A6%B6%E0%A6%BE%E0%A6%9C%E0%A6%BE%E0%A6%B9%E0%A6%BE%E0%A6%A8-%E0%A6%96%E0%A6%BE%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T17:26:00+00:00"/>
    <meta property="og:title" content="পরিবহন শ্রমিকরা কোনও ধর্মঘট ডাকেননি: শাজাহান খান"/>
    <meta property="og:description" content="এখনও অনেক গাড়ির ফিটনেস নেই বলে জানিয়েছেন বাংলাদেশ সড়ক পরিবহন শ্রমিক ফেডারেশনের কার্যকরী সভাপতি শাজাহান খান। তিনি বলেন, &amp;lsquo;নতুন আইনের কারণে ফিটনেসবিহীন গাড়িগুলো সড়কে নামানো যাচ্ছে না। এ জন্য সড়কে গাড়ির সংখ্যা কম। পরিবহন শ্রমিকরা কোনও ধর্মঘট ডাকেননি।&amp;rsquo; রবিবার (২৪ নভেম্বর)..."/>
  </head>
  <body>
    <article>
      <h1>পরিবহন শ্রমিকরা কোনও ধর্মঘট ডাকেননি: শাজাহান খান</h1>
      <address><time datetime="2019-11-24T17:26:00+00:00">24 Nov 2019, 17:26</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/24/7052ef87bbab0e367f8660d64a56d626-5ddabe08750b0.jpg"/>
        <figcaption>শাজাহান খান (ফাইল ছবি)</figcaption>
      </figure>
      <p>এখনও অনেক গাড়ির ফিটনেস নেই বলে জানিয়েছেন বাংলাদেশ সড়ক পরিবহন শ্রমিক ফেডারেশনের কার্যকরী সভাপতি শাজাহান খান। তিনি বলেন, ‘নতুন আইনের কারণে ফিটনেসবিহীন গাড়িগুলো সড়কে নামানো যাচ্ছে না। এ জন্য সড়কে গাড়ির সংখ্যা কম। পরিবহন শ্রমিকরা কোনও ধর্মঘট ডাকেননি।’ রবিবার (২৪ নভেম্বর) সচিবালয়ে স্বরাষ্ট্র মন্ত্রণালয়ের সভাকক্ষে অনুষ্ঠিত এ সংক্রান্ত এক সভা শেষে তিনি এসব কথা বলেন।<br/><br/><br/>এর আগে সড়ক পরিবহন সেক্টরে শৃঙ্খলা জোরদারকরণ ও দুর্ঘটনা নিয়ন্ত্রণে সুপারিশ প্রণয়নের লক্ষ্যে গঠিত কমিটির সুপারিশ বাস্তবানের জন্য এই সংক্রান্ত টাস্কফোর্সের প্রথম সভা অনুষ্ঠিত হয়। এতে সভাপতিত্ব করেন স্বরাষ্ট্রমন্ত্রী আসাদুজ্জামান খাঁন কামাল। <br/>সাংবাদিকদের প্রশ্নের জবাবে শাজাহান খান বলেন, ‘লাইসেন্স দিতে পারছে না বিআরটিএ। ভুয়া ও ফেক লাইসেন্স নিয়ে যদি কেউ গাড়ি চালায় তার তো জরিমানা হবে, জেল হবে। সে স্বাভাবিকভাবে গাড়ি চালাতে পারছে না।’<br/>‘সড়কে দুর্ঘটনা ঘটানো চালকের জামিন চাইছেন কেন?’— এমন প্রশ্নের জবাবে শাজাহান খান বলেন, ‘সড়কে দুর্ঘটনা ঘটালে তদন্ত করে বিচার হবে, সেই বিচারে যা হওয়ার হবে, কিন্তু ড্রাইভার যেন জামিনটা পায়। এতে ঘাটতির জায়গাটা পূরণ হবে। কারণ, একজন ড্রাইভার মাসে ১৫ দিনের বেশি গাড়ি চালাতে পারেন না। ১৫ দিনের আয় দিয়ে তাকে এক মাস সংসার পরিচালনা করতে হয়।’ জেল জরিমানা যা আছে, সেটা নিয়ে তাদের কোনও আপত্তি নেই বলেও তিনি জানান।</p>
      <footer>/এসআই/এমএনএইচ/</footer>
    </article>
  </body>
</html>