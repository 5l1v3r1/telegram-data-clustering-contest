<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1563102/kypriako-sto-berolino-o-anastasiadis-gia-tin-trimeri-me-akintzi-gkoyteres"/>
    <meta property="og:site_name" content="NOOZ."/>
    <meta property="article:published_time" content="2019-11-24T17:51:00+00:00"/>
    <meta property="og:title" content="Κυπριακό: Στο Βερολίνο ο Αναστασιάδης για την τριμερή με Ακιντζί-Γκουτέρες"/>
    <meta property="og:description" content="Στο Βερολίνο μετέβη την Κυριακή ο Πρόεδρος της Κυπριακής Δημοκρατίας, Νίκος Αναστασιάδης για να παραστεί μαζί με τον Τουρκοκύπριο ηγέτη, Μουσταφά Ακιντζί στο δείπνο που παραθέτει αύριο Δευτέρα ο ΓΓ του ΟΗΕ, Αντόνιο Γκουτέρες όπου θα συζητηθούν τα επόμενα βήματα στο Κυπριακό."/>
  </head>
  <body>
    <article>
      <h1>Κυπριακό: Στο Βερολίνο ο Αναστασιάδης για την τριμερή με Ακιντζί-Γκουτέρες</h1>
      <address>
        <time datetime="2019-11-24T17:51:00+00:00">24 Nov 2019, 17:51</time>
      </address>
      <p>
        <b>Στο Βερολίνο μετέβη την Κυριακή ο Πρόεδρος της Κυπριακής Δημοκρατίας, Νίκος Αναστασιάδης για να παραστεί μαζί με τον Τουρκοκύπριο ηγέτη, Μουσταφά Ακιντζί στο δείπνο που παραθέτει αύριο Δευτέρα ο ΓΓ του ΟΗΕ, Αντόνιο Γκουτέρες όπου θα συζητηθούν τα επόμενα βήματα στο Κυπριακό.</b>
      </p>
      <p>Σε δηλώσεις του στο ΚΥΠΕ, ο Κυβερνητικός Εκπρόσωπος Πρόδρομος Προδρόμου ανέφερε ότι ο Πρόεδρος Αναστασιάδης θεωρεί ότι είναι εφικτή η κατάληξη στους όρους αναφοράς, προσθέτοντας ότι «ο αντικειμενικός στόχος είναι να επαναρχίσουν οι διαπραγματεύσεις το συντομότερο δυνατό».</p>
      <p>Ο κ. Προδρόμου επανέλαβε παράλληλα την πολιτική βούληση του Προέδρου της Δημοκρατίας καθώς και την θέση της ελληνοκυπριακής πλευράς για τη σύγκληση άτυπης διάσκεψης με τη συμμετοχή των εγγυητριών δυνάμεων στο αμέσως επόμενο διάστημα, ακόμη και εντός Δεκεμβρίου. «Αναλόγως των δεδομένων, ελπίζουμε ότι στο Βερολίνο θα αποφασίσουμε ποια θα είναι τα επόμενα βήματα και πως συνεχίζουμε για την επανέναρξη» των διαπραγματεύσεων, σημείωσε.</p>
      <p>Τις διευθετήσεις στη γερμανική πρωτεύουσα έχουν αναλάβει τα Ηνωμένα Έθνη και σύμφωνα με την μέχρι στιγμής πληροφόρηση, το δείπνο στο ξενοδοχείο Adlon Kempinski, λίγα μέτρα από την Πύλη του Βρανδεμβούργου, είναι προγραμματισμένο να ξεκινήσει το απόγευμα της Δευτέρας στις 19.30 τοπική ώρα (20.30 ώρα Κύπρου). Παρόντες θα είναι ο Αντόνιο Γκουτέρες και οι δύο ηγέτες, ωστόσο ενδέχεται κάποια στιγμή να κληθούν να συμμετάσχουν και οι διαπραγματευτές των δύο πλευρών.</p>
      <p>Τον Πρόεδρο της Δημοκρατίας συνοδεύουν στο Βερολίνο ο Κυβερνητικός Εκπρόσωπος, Πρόδρομος Προδρόμου, ο Υφυπουργός παρά τω Προέδρω, Βασίλης Πάλμας, ο Διαπραγματευτής της ελληνοκυπριακής πλευράς, Πρέσβης Ανδρέας Μαυρογιάννης, ο Διευθυντής του Διπλωματικού Γραφείου του Προέδρου, Πρέσβης Κυριάκος Κούρος και το μέλος του Διπλωματικού Γραφείου του Προέδρου της Δημοκρατίας, Παντελής Παντελίδης. Εκτιμάται ότι η Ειδική Απεσταλμένη του ΓΓ του ΟΗΕ, Τζέιν Χολ Λουτ θα βρίσκεται επίσης στη γερμανική πρωτεύουσα. Από το γραφείο του ΓΓ του ΟΗΕ έχει ανακοινωθεί ότι το βράδυ της Δευτέρας, ο Αντόνιο Γκουτέρες είναι προγραμματισμένο να παραθέσει άτυπο δείπνο στους ηγέτες της ελληνοκυπριακής και τουρκοκυπριακής κοινότητας.</p>
      <p>Προστίθεται ότι ο κ. Γκουτέρες φτάνει στο Βερολίνο τη Δευτέρα για να συμμετάσχει στο 14ο Φόρουμ Διαδικτυακής Διακυβέρνησης, το οποίο φιλοξενεί φέτος η γερμανική Κυβέρνηση. Την έναρξη του φόρουμ θα κηρύξουν την Τρίτη από κοινού ο ΓΓ του ΟΗΕ και η Γερμανίδα Καγκελάριος, Άνγκελα Μέρκελ, ενώ κατά την παραμονή του στη γερμανική πρωτεύουσα ο επικεφαλής του διεθνούς οργανισμού θα έχει και διμερείς επαφές, τόσο με την κ. Μέρκελ, όσο και με τον Πρόεδρο της Γερμανίας, Φρανκ Βάλτερ Σταϊνμάιερ.</p>
      <p>Την Παρασκευή ο Εκπρόσωπος του Υπουργείου Εξωτερικών της Γερμανίας, Κρίστοφερ Μπούργκερ είχε δηλώσει ότι η γερμανική Κυβέρνηση τάσσεται υπέρ της επανέναρξης της υπό την καθοδήγηση του ΟΗΕ διαδικασίας σχετικά με το Κυπριακό, διευκρινίζοντας ωστόσο ότι ο ρόλος της Γερμανίας θα περιορισθεί μόνον σε θέματα εθιμοτυπίας, ασφάλειας και συνεννόησης με τις τοπικές αρχές. Σε παλαιότερη δήλωση του στο ΚΥΠΕ με την ευκαιρία της 30ης επετείου της πτώσης του τείχους του Βερολίνου, ο Πρέσβης της Γερμανίας στην Κύπρο, Φράντς Γιόζεφ Κρέμπ είχε εκφράσει την ελπίδα ότι το πνεύμα του Νοεμβρίου του 1989 θα εμπνεύσει την επικείμενη άτυπη τριμερή συνάντηση για την Κύπρο, που θα πραγματοποιηθεί στη γερμανική πρωτεύουσα.</p>
      <p>Τέλος συζήτησης</p>
      <p>Γράψτε ένα μήνυμα...</p>
      <related>
        <a href="https://www.nooz.gr/world/1562205/kypros-sysfixi-schesewn-kai-kypriako-stin-atzenta-tis-synantisis-christodoylidi-pompeo"/>
        <a href="https://www.nooz.gr/world/1559930/oie-den-syzitithike-to-kypriako-sti-synantisi-gkoyteres-erntogan"/>
        <a href="https://www.nooz.gr/greece/1555353/synantiseis-mitsotaki-me-gkoyteres-anastasiadi-sto-epikentro-kypriako-kai-klima"/>
        <a href="https://www.nooz.gr/greece/1559477/tsipra-anastasiadis-gia-kypriako-kai-toyrkikes-prokliseis-stin-aoz"/>
      </related>
    </article>
  </body>
</html>