<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/594493/%E0%A6%AA%E0%A7%8D%E0%A6%B0%E0%A6%95%E0%A6%B2%E0%A7%8D%E0%A6%AA-%E0%A6%9A%E0%A6%BE%E0%A6%B2%E0%A7%81-%E0%A6%B0%E0%A6%BE%E0%A6%96%E0%A6%A4%E0%A7%87-%E0%A6%AD%E0%A7%81%E0%A7%9F%E0%A6%BE-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-24T17:51:00+00:00"/>
    <meta property="og:title" content="প্রকল্প চালু রাখতে ভুয়া পরীক্ষার্থী"/>
    <meta property="og:description" content="রাজশাহীতে প্রাথমিক শিক্ষা সমাপনী (পিইসি) পরীক্ষায় অবৈধভাবে অংশ নেওয়ায় নগরীর কয়েরদাড়া আরবান স্লাম আনন্দ স্কুল ও মালদা কলোনি আনন্দ স্কুলের ৬০ শিক্ষার্থীকে বহিষ্কার করা হয়েছে। একই সঙ্গে অন্য প্রতিষ্ঠানের শিক্ষার্থীদের নিজ প্রতিষ্ঠানের নামে পরীক্ষায় অংশগ্রহণ করানোয় ওই দুই স্কুলের শিক্ষকদের..."/>
  </head>
  <body>
    <article>
      <h1>প্রকল্প চালু রাখতে ভুয়া পরীক্ষার্থী</h1>
      <address><time datetime="2019-11-24T17:51:00+00:00">24 Nov 2019, 17:51</time> by <a rel="author">রাজশাহী প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2015/12/23/7e9f95e95ffca639b757412b148a164a-rajshahi.jpg"/>
      </figure>
      <p>রাজশাহীতে প্রাথমিক শিক্ষা সমাপনী (পিইসি) পরীক্ষায় অবৈধভাবে অংশ নেওয়ায় নগরীর কয়েরদাড়া আরবান স্লাম আনন্দ স্কুল ও মালদা কলোনি আনন্দ স্কুলের ৬০ শিক্ষার্থীকে বহিষ্কার করা হয়েছে। একই সঙ্গে অন্য প্রতিষ্ঠানের শিক্ষার্থীদের নিজ প্রতিষ্ঠানের নামে পরীক্ষায় অংশগ্রহণ করানোয় ওই দুই স্কুলের শিক্ষকদের বিরুদ্ধে শাস্তিমূলক ব্যবস্থা গ্রহণের জন্য সোমবার (২৫ নভেম্বর) লিখিতভাবে প্রাথমিক শিক্ষা অধিদফতরে আবেদন করা হবে। জেলা প্রাথমিক শিক্ষা কর্মকর্তা আব্দুস সালাম এ তথ্য জানিয়েছেন।<br/>জানা গেছে, রবিবার (২৪ নভেম্বর) পিইসি পরীক্ষার শেষ দিন গণিত পরীক্ষা ছিল। আরবান স্লাম আনন্দ স্কুল ও মালদা কলোনী আরবান স্লাম আনন্দ স্কুলের ৯৮ জন পরীক্ষার্থীর মধ্যে ৬০ জন কেন্দ্র কর্তৃপক্ষের জেরার মুখে নিজেরাই স্বীকার করেছে যে, তারা টাকার বিনিময়ে আনন্দ স্কুলের হয়ে পরীক্ষা দিতে এসেছিল। ভুয়া শিক্ষার্থী ধরা পড়ার পর ওই স্কুল দু’টির শিক্ষকরাও এক পর্যায়ে স্বীকার করেছেন যে, প্রকল্প চালু রাখতে ভুয়া পরীক্ষার্থী দেখানো হয়েছে।<br/>রাজশাহী ক্যান্টনমেন্ট পাবলিক স্কুল অ্যান্ড কলেজের অধ্যক্ষ মাহফুজা নাসরীন জানান, তিনি গত বৃহস্পতিবার বিষয়টি টের পেয়ে শিক্ষকদের এ বিষয়ে নজর রাখার নির্দেশ দিয়েছিলেন। রবিবার পরীক্ষা শুরু হওয়ার পর দেখা যায়, একটি মেয়ের প্রবেশপত্রে কোনও ছবি নেই। তাকে বাইরে নিয়ে জিজ্ঞাসা করা হলে স্বীকার করে সে সপ্তম শ্রেণিতে পড়ে। আনন্দ স্কুলে শিক্ষার্থী কম তাই তাকে ওই স্কুলের পরীক্ষার্থী হিসেবে আনা হয়েছে।<br/>রাজশাহী জেলা শিক্ষা অফিসার আব্দুস সালাম বলেন, স্কুল দু’টি প্রাথমিক শিক্ষা অধিদফতরের আনন্দ স্কুল অর্থাৎ রিচিং আউট অব স্কুল চিলড্রেন (রস্ক) প্রকল্পের অধীনে চালু আছে। তবে প্রকল্প টিকিয়ে রাখার জন্য এই দুই স্কুলের ৯০ জন পরীক্ষার্থীর মধ্যে অন্য প্রতিষ্ঠান থেকে ৬০ জন শিক্ষার্থীকে রাজশাহী ক্যান্টনমেন্ট পাবলিক স্কুল অ্যান্ড কলেজ কেন্দ্রে গণিত পরীক্ষায় অংশ নেওয়ার ব্যবস্থা করেছে আরবান স্লাম আনন্দ স্কুল ও মালদা কলোনি আনন্দ স্কুলের শিক্ষকরা।<br/>তিনি আরও বলেন, অন্য স্কুলের শিক্ষার্থীদের অর্থের বিনিময়ে আনায় এই স্কুল দু’টির শিক্ষকদের বিরুদ্ধে ব্যবস্থা নেওয়ার জন্য ঢাকায় প্রাথমিক শিক্ষা অধিদফতরে আবেদন করা হবে।</p>
      <p> </p>
      <footer>/ওআর/</footer>
    </article>
  </body>
</html>