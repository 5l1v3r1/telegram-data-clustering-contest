<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%A8%D8%B1%D8%AE%DB%8C-%D8%AF%D8%B1-%D9%85%DB%8C%D8%A7%D9%86-%D9%85%D8%B9%D8%AA%D8%B1%D8%B6%D8%A7%D9%86-%D9%85%D8%B3%D9%84%D8%AD-%D8%A8%D9%88%D8%AF%D9%86%D8%AF-20191124/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-24T17:01:19+00:00"/>
    <meta property="og:title" content="فرمانده سپاه: برخی در میان معترضان مسلح بودند"/>
    <meta property="og:description" content="در حالیکه فرمانده کل سپاه پاسداران ایران از برخورد قاطع با معترضان خبر داده، جانشین او می‌گوید برخی از معترضان مسلح بودند. در عین حال فرماندهان سپاه، از آغاز اعتراضات تاکنون، بارها تاکید کردند صف مردم از «آشوبگران» جداست. "/>
  </head>
  <body>
    <article>
      <h1>فرمانده سپاه: برخی در میان معترضان مسلح بودند</h1>
      <address>
        <time datetime="2019-11-24T17:01:19+00:00">24 Nov 2019, 17:01</time>
      </address>
      <p>
        <b>در حالیکه فرمانده کل سپاه پاسداران ایران از برخورد قاطع با معترضان خبر داده، جانشین او می‌گوید برخی از معترضان مسلح بودند. در عین حال فرماندهان سپاه، از آغاز اعتراضات تاکنون، بارها تاکید کردند صف مردم از «آشوبگران» جداست.<br/> </b>
      </p>
      <p>علی فدوی، جانشین فرمانده‌کل سپاه پاسداران انقلاب اسلامی، روز یک‌شنبه سوم آذر، در جمع زنان بسیجی، در رابطه با اعتراضات اخیر گفت برخی از معترضان مسلح بوده و از پشت‌بام مردم را می‌کشتند. این فرمانده سپاه همچنین گفت: دشمن برای اقدام علیه ما از جامعه زنان استفاده می‌کند.</p>
      <p>خبرگزاری مهر به نقل از علی فدوی گزارش داد: «در جریان اخیر، خیلی از مردم در حالی‌که از فاصله یک متری، و یک‌ و نیم متری از پشت به آنها شلیک شده، کشته شده‌اند و این یعنی گلوله از میان خودشان شلیک شده است. اشرار با کُلت‌های خفیف خود از پشت مردم را می‌کشتند و این قطعا برای مردم تشریح خواهد شد».</p>
      <p>حسین سلامی، فرمانده کل سپاه پاسداران اسلامی، هم روز یک شنبه سوم آذر، در سخنانی مدعی شد: تمام قدرت‌های جهانی در صورت متحد شدن قادر به وارد ساختن ذره‌ای تزلزل به بنای مستحکم انقلاب اسلامی نیستند.</p>
      <p>فرمانده کل سپاه پاسداران انقلاب اسلامی ایران، ضمن هشدار به معترضان با اشاره به بازداشت‌های صورت گرفته، تاکید کرد: هیچ یک از (به گفته او) اخلالگران از تیررس جامعه اطلاعاتی ما در امان نیستند و همگان منتظر باشند.</p>
    </article>
  </body>
</html>