<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3997009_pendarovski_ako_ne_biah_prezident_na_severna/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T18:12:00+00:00"/>
    <meta property="og:title" content="Пендаровски: Ако не бях президент на Северна Македония, бих емигрирал"/>
    <meta property="og:description" content="Лишаването на Западните Балкани от ясна перспектива за присъединяване към ЕС създава риск само да се ускори емиграцията от региона, която и без това е достигнала плашещи нива."/>
  </head>
  <body>
    <article>
      <h1>Пендаровски: Ако не бях президент на Северна Македония, бих емигрирал</h1>
      <address><time datetime="2019-11-25T18:12:00+00:00">25 Nov 2019, 18:12</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Лишаването на Западните Балкани от ясна перспектива за присъединяване към ЕС създава риск само да се ускори емиграцията от региона, която и без това е достигнала плашещи нива.</p>
      <p>Това заявява в интервю за "Блумбърг" президентът на Северна Македония Стево Пендаровски. По думите му решението на Франция да блокира началото на преговори със страната му и с Албания само изостря чувството на страните от региона, че са предадени. Ако това се добави към политическото разочарование и стандарта на живот, напускащите само се увеличават.</p>
      <p>"Ако не бях президент, и аз бих емигрирал", казва Пендаровски в Нови Сад в Сърбия (миналата седмица той се срещна със сръбския си колета Александър Вучич). Със средна заплата от 400 евро месечно македонските граждани не биха искали "да пропиляват живота си, докато преговорите с ЕС отнемат години и години".</p>
      <p>"Блумбърг" отбелязва, че с решението си Макрон е нанесъл особено тежък удар на Северна Македония, споразумяла се с Гърция да смени името си, за да разчисти пътя си към НАТО и ЕС.</p>
      <p>Сега страните от региона обмислят собствен икономически съюз, докато "ги държат в чакалнята на ЕС", продължава президентът. Той вероятно има предвид т.нар. малък Шенген - съюз, чието ядро би трябвало да бъдат Тирана, Скопие и Белград и чиято цел е да се засили регионалната интеграция.</p>
      <p>Идеята, повтаряна в различни форми през последните години от Вучич и подкрепяна силно и от албанския премиер Еди Рама, предвижда и други балкански страни да се присъединят към проекта. Белград и Тирана допускат участието на Прищина като възможност, но бъдещият косовски премиер Албин Курти реагира остро на подобна идея.</p>
      <p>Държавният глава на Северна Македония продължава с предупреждението, че Китай, Русия и Турция ще получат повече влияние за сметка на ЕС. "Европейският съюз продължава да измисля нови бюрократични спънки и прави пътя (на интеграция) по-дълъг и труден", продължава Пендаровски.</p>
    </article>
  </body>
</html>