<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905201/-het-is-duidelijk-dat-brys-wou-dat-iedereen-wist-dat-hij-met-genk-gepraat-had-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T18:53:00+00:00"/>
    <meta property="og:title" content="&quot;Het is duidelijk dat Brys wou dat iedereen wist dat hij met Genk gepraat had&quot;"/>
    <meta property="og:description" content="Marc Brys beleeft momenteel moeilijke tijden bij Sint-Truiden. Tijdens de met 1-3 verloren wedstrijd tegen Charleroi werd de trainer van STVV meermaals op de korrel genomen door zijn eigen fans. Zijn gesprekken met KRC Genk worden hem kwalijk genomen, maar volgens Peter Vandenbempt heeft Brys deze situatie zelfs gecreëerd."/>
  </head>
  <body>
    <article>
      <h1>"Het is duidelijk dat Brys wou dat iedereen wist dat hij met Genk gepraat had"</h1>
      <address>
        <time datetime="2019-11-25T18:53:00+00:00">25 Nov 2019, 18:53</time>
      </address>
      <p>
        <b>Marc Brys beleeft momenteel moeilijke tijden bij Sint-Truiden. Tijdens de met 1-3 verloren wedstrijd tegen Charleroi werd de trainer van STVV meermaals op de korrel genomen door zijn eigen fans. Zijn gesprekken met KRC Genk worden hem kwalijk genomen, maar volgens Peter Vandenbempt heeft Brys deze situatie zelfs gecreëerd.</b>
      </p>
      <p>"Genk-STVV zou nog wel eens een vreemde confrontatie kunnen worden, vooral in de wandelgangen. Want de nieuwe trainer van Genk had blijkbaar ook STVV-coach Marc Brys kunnen zijn. Die sprak daar openlijk over voor de match tegen Charleroi. Of dat verstandig is? Dat hangt ervan af wat de bedoeling is van die trainer", vertelde Vandenbempt aan <a href="https://sporza.be/nl/2019/11/25/vandenbempt-speeldag-16/?utm_source=doorlink&amp;utm_medium=doorlink&amp;utm_campaign=doorlink"><i>Radio 1.</i></a></p>
      <p>"Ik zou zeggen: als je als trainer van STVV nog heel lang in peis en vree wil blijven werken met je bazen (in dit geval dan Japanse), die al geen al te hoge pet van jou ophebben, en ook met je supporters, dan lijkt zeggen dat je twee keer hebt gepraat met Genk geen goed idee. Brys zei dat hij er niet wilde over liegen, wat hem overigens zeer siert, want er wordt in het voetbal geweldig veel gelogen. Maar hij had er misschien ook een beetje discreter kunnen over zijn, gelet op de grote gevoeligheden daar in Limburg tussen die 2 ploegen. Nog meer na die incidenten een paar weken geleden op Stayen."</p>
      <p><b>Weinig waardering</b><br/>"Hij heeft wél overschot van gelijk dat hij gaat praten met Racing Genk", gaat Vandenbempt verder. "Het is een stap hogerop naar een topclub. En veel waardering voor zijn zeer, zeer goeie werk nu al 1,5 jaar in zeer moeilijke omstandigheden op Stayen, die krijgt hij van die Japanners toch niet. Maar het was wel duidelijk, vond ik, dat hij ook heel graag wilde dat iedereen het wist, zeker zijn bazen."</p>
      <p>"Zijn uitspraken ook na de wedstrijd en de duidelijke nederlaag tegen Charleroi, die toch wel een beetje pijnlijk was in de tweede helft, zijn ook niet bepaald verzoenende taal. Hij zei: "Ik heb deze situatie niet gecreërd." Ik heb de indruk dat met de week de spanning op Stayen oploopt. Zaterdag is er dus die altijd beladen derby in Genk en dat is een perfecte timing", besloot de analist.</p>
      <aside>Lees meer<br/><a href="https://www.voetbalprimeur.be/nieuws/905107/stvv-coach-brys-uitgefloten-door-eigen-fans-ze-hebben-recht-op-emoties-.html?itm_source=www.voetbalprimeur.be&amp;itm_medium=highlighted-content">Pijnlijk voor Brys, STVV-coach uitgefloten door eigen fans</a></aside>
    </article>
  </body>
</html>