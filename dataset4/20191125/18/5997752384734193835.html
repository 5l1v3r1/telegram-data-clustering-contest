<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/miodrag-koprivica-hvala-predsedniku-vucicu-sto-je-prepoznao-mesto-ulogu-i-misiju-rtv-a_1070268.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T18:15:00+00:00"/>
    <meta property="og:title" content="Миодраг Копривица: Хвала председнику Вучићу што је препознао место, улогу и мисију РТВ-а"/>
    <meta property="og:description" content="Нова зграда РТВ-а заиста изгледа фантастично, права архитектонско лепотица, оценио је председник Покрајинске владе Игор Мировић, данас као први гост првог студија нове зграде  РТВ-а подигнуте на месту згаришта..."/>
  </head>
  <body>
    <article>
      <h1>Миодраг Копривица: Хвала председнику Вучићу што је препознао место, улогу и мисију РТВ-а</h1>
      <h2>НОВИ САД - Нова зграда РТВ-а заиста изгледа фантастично, права архитектонско лепотица, оценио је председник Покрајинске владе Игор Мировић, данас као први гост првог студија нове зграде  РТВ-а подигнуте на месту згаришта РТВ-а коју су пре две деценије порушили НАТО пројектили.</h2>
      <address>
        <time datetime="2019-11-25T18:15:00+00:00">25 Nov 2019, 18:15</time>
      </address>
      <p>Мировић је похвалио сјајни рад градитеља и истакао да ће запослени РТВ-а имати нову "светлу тачку", врхунске услове за рад и да убудуће треба очекивати нови, креативнији приступ запослених у медијском јавном сервису Војводине.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/miodrag.jpg"/>
        <figcaption>РТВ</figcaption>
      </figure>
      <p>Генерални директор РТВ-а Миодраг Копривица је подсетио да је зграда Радио-телевизије Војводине на Мишелуку срушена пре 20 година, када је наша кућа прослављала 50 година постојања, али да је сада, за свој 70. рођендан добила нову зграду и да смо то успели "захваљујући председнику Вучићу, који је препознао место, улогу и мисију" коју РТВ има на медијској сцени Србије.</p>
      <p>Уз све похвале градитељима, Копривица је истакао допринос републичке и покрајинске владе, али и градских служби које су задњих два месеца преобразили околину, на којој је изникло "грађевинско чудо".</p>
      <p>Захваљујући се свима који су допринели подизању новог здања РТВа, Копривица је рекао да сада имамо зграду, коју су направили грађани Србије преко својих институције, а на нама остаје да је у наредној години напунимо опремом.</p>
      <p>Радови на изградњи <a href="http://www.rtv.rs/sr_lat/vojvodina/novi-sad/rtv-dobio-novi-dom-sledi-opremanje-(video)_1070124.html">нове зграде РТВ-а</a> на Мишелуку, почели су у августу 2017. рушењем и уклањањем 26.879 кубних метара остатака зграде срушене током НАТО бомбардовања 1999. Израда пројекта и реализација три фазе изградње, као и стручни надзор, подразумевали су најзахтевније грађевинске, хидротехничке, електроенергетске, телекомуникационе, машинске и инсталационе радове, као и завршетак саобраћајница око објекта. У току је и набавка најсавременије опреме. Нова зграда РТВ-а, простире се на 17.350 квадратних метара и има 5 телевизијских и 6 радијских студија, а емитоваће се програм на српском језику и 15 језика националних мањина.</p>
      <figure>
        <iframe src="https://www.youtube.com/embed/ROyQiik8k4o" width="560" height="314" data-service="Youtube" scrolling="no"/>
      </figure>
    </article>
  </body>
</html>