<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843432"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T18:59:00+00:00"/>
    <meta property="og:title" content="মুখ থুবড়ে পড়েছে শরণখোলার ক্রীড়াঙ্গন"/>
    <meta property="og:description" content="মুখ থুবড়ে পড়েছে বাগেরহাটের শরণখোলার ক্রীড়াঙ্গন। সরকারি পৃষ্ঠপোষকতার অভাব, ক্রীড়া সংস্থা গতিশীল না থাকা, সংগঠকদের অনীহা এবং খেলার মাঠের দুরাবস্থার কারণে খেলাধুলার নাম ভুলতে বসেছে বর্তমান প্রজন্ম। অন্যান্য খেলা তো দূরের কথা গ্রামবাংলার অতি পরিচিত ও জনপ্রিয় ফুটবল, ক্রিকেট খেলারও আয়োজন হয় না এ উপজেলায় দীর্ঘদিন ধরে। খেলাধুলা ও সাংস্কৃতিক চর্চার অভাবে নানা রকম নেশায় জড়িয়ে ধ্বংস হচ্ছে ছাত্র ও যুবকরা। ইতিমধ্যে যার কুপ্রভাব পড়তে শুরু করেছে পরিবার ও সমাজে। খেলাধুলা ও সাংস্কৃতিক চর্চা না থাকার কুফল হিসেবে দেখা গেছে, স্কুল-কলেজগামী ছাত্রদের মন-মানসিকতা বিগড়ে যাচ্ছে। তাদের মধ্যে বাড়ছে স্কুল ফাঁকির প্রবণতা ও মোবাইল আশক্তি। ক্লাস ফাঁকি দিয়ে দিনের বেলায় চায়ের দোকানে জমজমাট আড্ডায় মেতে উঠছে তারা। শিক্ষার্থীদের আঙুলের ফাঁকে জ্বলতে দেখা যাচ্ছে সিগারেট। এসব কোমলমতি কিশোর ও যুবকরা ইয়াবাসহ নানা রকম মরণ নেশায় জড়িয়ে পড়ছে। আবার এসব বাড়তি খরচের যোগান দিতে তারা ধীরে ধীরে ধাবিত হচ্ছে অপরাধের দিকে। আগে বিকেল হলেই সবাই খেলার মাঠে চলে যেতো। কিন্তু এখন আর তা চোখে পড়ে না। উপজেলার সম্ভ্রান্ত অনেক পরিবারের মেধাবী সন্তানেরা বখে গেছে। লেখাপড়া বাদ…"/>
  </head>
  <body>
    <article>
      <h6 class="kicker">নেশায় জড়িয়ে ধ্বংস হচ্ছে ছাত্র ও যুবসমাজ</h6>
      <h1>মুখ থুবড়ে পড়েছে শরণখোলার ক্রীড়াঙ্গন</h1>
      <address><time datetime="2019-11-25T18:59:00+00:00">25 Nov 2019, 18:59</time> by <a rel="author">মহিদুল ইসলাম, শরণখোলা (বাগেরহাট)</a></address>
      <p>মুখ থুবড়ে পড়েছে বাগেরহাটের শরণখোলার ক্রীড়াঙ্গন। সরকারি পৃষ্ঠপোষকতার অভাব, ক্রীড়া সংস্থা গতিশীল না থাকা, সংগঠকদের অনীহা এবং খেলার মাঠের দুরাবস্থার কারণে খেলাধুলার নাম ভুলতে বসেছে বর্তমান প্রজন্ম। অন্যান্য খেলা তো দূরের কথা গ্রামবাংলার অতি পরিচিত ও জনপ্রিয় ফুটবল, ক্রিকেট খেলারও আয়োজন হয় না এ উপজেলায় দীর্ঘদিন ধরে। খেলাধুলা ও সাংস্কৃতিক চর্চার অভাবে নানা রকম নেশায় জড়িয়ে ধ্বংস হচ্ছে ছাত্র ও যুবকরা। ইতিমধ্যে যার কুপ্রভাব পড়তে শুরু করেছে পরিবার ও সমাজে।</p>
      <p>খেলাধুলা ও সাংস্কৃতিক চর্চা না থাকার কুফল হিসেবে দেখা গেছে, স্কুল-কলেজগামী ছাত্রদের মন-মানসিকতা বিগড়ে যাচ্ছে। তাদের মধ্যে বাড়ছে স্কুল ফাঁকির প্রবণতা ও মোবাইল আশক্তি। ক্লাস ফাঁকি দিয়ে দিনের বেলায় চায়ের দোকানে জমজমাট আড্ডায় মেতে উঠছে তারা। শিক্ষার্থীদের আঙুলের ফাঁকে জ্বলতে দেখা যাচ্ছে সিগারেট। এসব কোমলমতি কিশোর ও যুবকরা ইয়াবাসহ নানা রকম মরণ নেশায় জড়িয়ে পড়ছে। আবার এসব বাড়তি খরচের যোগান দিতে তারা ধীরে ধীরে ধাবিত হচ্ছে অপরাধের দিকে।</p>
      <p>আগে বিকেল হলেই সবাই খেলার মাঠে চলে যেতো। কিন্তু এখন আর তা চোখে পড়ে না। উপজেলার সম্ভ্রান্ত অনেক পরিবারের মেধাবী সন্তানেরা বখে গেছে। লেখাপড়া বাদ দিয়ে ইয়াবা সেবন থেকে ব্যবসায় জড়িয়ে পড়েছে অনেকেই। অসহায় মা-বাবারা তাদের সন্তানের ভবিষ্যত নিয়ে উদ্বিগ্ন হয়ে পড়েছেন।</p>
      <p>শরণখোলা উপজেলার রায়েন্দা পাইলট হাই স্কুলের (বর্তমানে সরকারি) মাঠটি ঐতিহ্যবাহী একটি খেলার মাঠ হিসেবে উপকূলীয় অঞ্চলের মানুষের কাছে অতি পরিচিত। একসময় এই মাঠে ফুটবল ও ক্রিকেট টুর্নামেন্টের বড় বড় আয়োজন হতো। জাতীয় দলের খেলোয়াড়সহ দেশি-বিদেশি নামী-দামি খেলোয়াড়েরা খেলে গেছে বহুবার এখানে। কিন্তু সেই খেলার মাঠ এখন নিষ্প্রাণ। প্রায় দশ বছর ধরে উল্লেখযোগ্য কোনো খেলা অনুষ্ঠিত হয়নি এই মাঠে। </p>
      <p>বর্তমানে মাঠটি দিনের বেশিরভাগ সময় থাকে গরু-ছাগলের দখলে। মাঠের সবখানে ময়লা আবর্জনা আর খানাখন্দে ভরা। সামান্য বৃষ্টি হলে আশপাশের লেকের পানি উঠে মাঠ তলিয়ে যায়। ইট, পাথর ও মালামাল রেখে মাঠটি ইচ্ছে মতো ব্যবহার করছে ঠিকাদার আর ব্যবসায়ীরা। ঐতিহ্যবাহী এ খেলার মাঠ সংস্কার ও সংরক্ষণে যেনো কারো কোনো মাথাব্যাথাও নেই। এ ছাড়া অন্যান্য শিক্ষাপ্রতিষ্ঠানের মাঠগুলোর অবস্থাও বেহাল। এককথায় উপজেলা জুড়ে খেলাধুলা চর্চায় একটা বিপর্যয় নেমে এসেছে। প্রতিভাবান অনেক খেলোয়াড় রয়েছে এখানে। অথচ সুষ্ঠু পরিবেশ, পৃষ্ঠপোষকতা এবং প্রশিক্ষণের অভাবে তাদের প্রতিভার বিকাশ ঘটছে না। যে কারণে এখান থেকে ভালো কোনো খেলেয়োড়ও সৃষ্টি হচ্ছে না।</p>
      <p>উপজেলার বর্তমান প্রজন্মের খেলোয়াড় আ. কাদের, সুজন দাস, মো. রাসেল, আরিফ সরদার, মো. ত্বহা জানায়, খেলার মাঠের অবস্থা খুবই খারাপ। সারা মাঠে বড় বড় গর্ত, সবখানেই ময়ল-আবর্জনা আর ইট, পাথরের খোয়া ছড়ানো। খালি পায়ে মাঠে নামার উপায় নেই। একারণে ভয়ে কেউ মাঠে নামতে চায় না। খেলাধুলার দিকে বড়দের কোনো খেয়াল নেই। খেলার পরিবেশ ফিরিয়ে আনতে মাঠ সংস্কার ও প্রশিক্ষণের আয়োজন করার দাবি জানায় এই যুব ও কিশোর খেলোয়াড়রা।</p>
      <p>শরণখোলা সরকারি কলেজের ক্রীড়া শিক্ষক ও সবাকে খেলোয়াড় বাবুল দাস বলেন, উদ্যোগের অভাবে বহু প্রতিভাবান খেলোয়াড় ঝরে গেছে। মূলত শরণখোলায় ক্রীড়া সংগঠকের যথেষ্ট অভাব রয়েছে। ছাত্র ও যুবসমাজকে ক্রীড়ামুখি করতে মাঠের পরিবশে ফিরিয়ে আনাসহ নিয়মিত প্রশিক্ষণের ব্যবস্থা করা জরুরি।</p>
      <p>উপজেলা ক্রীড়া সংস্থার সাবেক সাধারণ সম্পাদক ও ক্রীড়া সংগঠক মতিয়ার রহমান খান বলেন, খেলাধুলা শিক্ষার একটি অংশ। সেকারণে সরকার প্রতিটি শিক্ষাপ্রতিষ্ঠানে একজন করে শারীরিক শিক্ষা বিষয়ের শিক্ষক নিয়োগ দিয়েছে। কিন্তু সেই শিক্ষা প্রতিষ্ঠানেই খেলাধুলার চর্চা হয় না। যার ফলে ছেলে-মেয়েরা খেলাধুলায় আগ্রহী হয় না। সংগঠকরাও যে যার কাজে ব্যস্ত থাকায় এদিকে তাদের খেয়াল কম। </p>
      <p>আশির দশকের সনামধন্য খেলোয়াড় মতি খান আরো বলেন, আমাদের সময়ে সুযোগ-সুবিধা এখনকার মতো ছিলো না। কিন্তু তখনও নিয়মিত প্রশিক্ষণ হতো। জমজমাট আশর হতো বুটবলের। বর্তমানে সরকার যথেষ্ট বরাদ্দ রাখে এই খেলাধুলার উন্নয়নে। অথচ তার কোনো প্রতিফন ঘটছে না। ঐতিবাহী খেলার মাঠ এবং ক্রীড়া সংস্থার ভবন পরিত্যাক্ত অবস্থায় পড়ে আছে। সরকারের পাশাপাশি সংগঠকরা এখনই খেলাধুলা ও সাংস্কৃতিক চর্চার সুষ্ঠু পরিবেশ ফিরিয়ে আনতে না পারলে ছাত্র ও সুবসমাজের ভবিষ্যত অন্ধকার।</p>
      <p>এ ব্যাপারে শরণখোলা সরকারি কলেজের সহকারী অধ্যাপক ও সমাজবিজ্ঞান বিভাগের বিভাগীয় প্রধান এইচ এম আ. হালিম বলেন, মেধার সঠিক বিকাশ ঘটাতে খেলাধুলা ও সাংস্কৃতিক চর্চার কোনো বিকল্প নেই। খেলাধুলা ও সাংস্কৃতিক চর্চা শরীর, মন গঠন এবং সুন্দর সমাজ ব্যবস্থা গড়তে অন্যতম ভূমিকা রাখে। এসবের চর্চা না থাকলে কিশোর অপরাধ বৃদ্ধি পায়। তাতে পরিবার, সমাজ ও রাষ্ট্র ক্ষতিগ্রস্ত হয়।</p>
      <p>উপজেলা ক্রীড়া সংস্থার সাধারণ সম্পাদক এম সাইফুল ইসলাম খোকন বলেন, ক্রীড়া সংস্থায় খেলাধুলার উন্নয়নে তেমন কোনো বরাদ্দ আসে না। মাঠ সংস্কার অনেক ব্যয়বহুল বিষয়। তারপরও উপজেলা প্রশাসনের সাথে আলোচনা করে মাঠ সংস্কার ও খেলার পরিবেশ ফিরিয়ে আনার চেষ্টা করা হবে।</p>
      <p>শরণখোলা উপজেলা নির্বাহী কর্মকর্তা (ইউএনও) সরদার মোস্তফা শাহিন বলেন, আমি এ উপজেলায় অল্পদিন হলো যোগদান করেছি। এখানকার ক্রীড়া ও সাংস্কৃতিক অঙ্গনের সার্বিক খোঁজখবর নেওয়া হচ্ছে। পরিবেশ ফিরিয়ে আনতে শিগগিরই উদ্যোগ নেওয়া হবে।</p>
    </article>
  </body>
</html>