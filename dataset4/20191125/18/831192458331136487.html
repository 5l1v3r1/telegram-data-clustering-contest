<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/entasi-kai-ypsiloi-tonoi-sti-diki-gia-ton-viasmo-toy-taxitzi-apo-ton-ithopoio-eiche-anevei-pano-moy-kai-moy-tsimpage-ti-roga-ti-ypostirixe-o-ithopoios-gia-ton-viasmo-kai-tis-narkotikes-oysies/"/>
    <meta property="og:site_name" content="europost.gr"/>
    <meta property="article:published_time" content="2019-11-25T18:28:10+00:00"/>
    <meta property="og:title" content="Ένταση και υψηλοί τόνοι στη δίκη για τον βιασμό του ταξιτζή από τον ηθοποιό: «Είχε ανέβει πάνω μου και μου τσίμπαγε τη ρώγα…» – Τι υποστήριξε ο ηθοποιός για τον βιασμό και τις ναρκωτικές ουσίες?.."/>
    <meta property="og:description" content="Με την κατάθεση του 28χρονου οδηγού ταξί, ο οποίος σύμφωνα με στοιχεία της Δικαιοσύνης βιάσθηκε από θλων όργανο και με την συμμετοχή του 30χρονου ηθοποιού Γ. Κ., πριν από ένα περίπου χρόνο σε απόμερη περιοχή"/>
  </head>
  <body>
    <article>
      <h1>Ένταση και υψηλοί τόνοι στη δίκη για τον βιασμό του ταξιτζή από τον ηθοποιό: «Είχε ανέβει πάνω μου και μου τσίμπαγε τη ρώγα…» – Τι υποστήριξε ο ηθοποιός για τον βιασμό και τις ναρκωτικές ουσίες?..</h1>
      <address>
        <time datetime="2019-11-25T18:28:10+00:00">25 Nov 2019, 18:28</time>
      </address>
      <p>Με την κατάθεση του 28χρονου οδηγού ταξί, ο οποίος σύμφωνα με στοιχεία της Δικαιοσύνης βιάσθηκε από θλων όργανο και με την συμμετοχή του 30χρονου ηθοποιού Γ. Κ., πριν από ένα περίπου χρόνο σε απόμερη περιοχή της Αθήνας, πίσω από τη Γεωπονική Σχολή, άρχισε σήμερα ενώπιον του Μικτού Ορκωτού Δικαστηρίου, η δίκη για την συγκεκριμένη υπόθεση.</p>
      <p>Στο εδώλιο κάθεται ο 30χρονος ηθοποιός, κατηγορούμενος για βιασμό αλλά και για προμήθεια και κατοχή ναρκωτικών ουσιών. Ο ίδιος σε σύντομη τοποθέτησή του σήμερα στο δικαστήριο αρνήθηκε την κατηγορία του βιασμού, όπως έχει κάνει εξαρχής και αποδέχθηκε μόνο το αδίκημα της προμήθειας και κατοχής ναρκωτικών για δική του χρήση.</p>
      <p>Μάλιστα, καθ’ όλη τη διάρκεια της σημερινής ακροαματικής διαδικασίας, ο κατηγορούμενος, που βρίσκεται προφυλακισμένος από τον περασμένο Νοέμβριο, κρατούσε σημειώσεις με τους ισχυρισμούς που ανέπτυξε στο δικαστήριο αμέσως μετά ο 28χρονος. Δεν ήταν, δε, λίγες οι φορές που παρενέβαινε στη δίκη άλλοτε γελώντας ειρωνικά και άλλοτε δυσανασχετώντας με τα όσα άκουγε από το φερόμενο ως θύμα του. Στο πλευρό του 30χρονου στο δικαστήριο βρέθηκαν μεταξύ άλλων, ο ηθοποιός Σπ. Μπιμπίλας, που έχει προταθεί να καταθέσει ως μάρτυρας υπεράσπισης αλλά και ο Γρηγόρης Βαλιανάτος.</p>
      <p>
        <b>Υψηλοί τόνοι στη δίκη</b>
      </p>
      <p>Η πρώτη ημέρα της δίκης χαρακτηρίστηκε από ιδιαίτερα υψηλούς τόνους ,με τις αντίδικες πλευρές να διασταυρώνουν τα ξίφη τους για την αξιοπιστία του αποδεικτικού υλικού που περιλαμβάνεται στη δικογραφία. Λόγω της έντασης, το δικαστήριο αναγκάστηκε να διακόψει αρκετές φορές τη διαδικασία για να πέσουν οι τόνοι. Την ίδια στιγμή, ο 28χρονος οδηγός ταξί κατά τη διάρκεια της κατάθεσής του ξέσπαγε σε λυγμούς όπως και μέλη της οικογένειάς του με πρόσωπα όμως από την πλευρά του κατηγορουμένου να τους απαντούν: «Φτάνει πια το σόου, ωραία παράσταση».</p>
      <p>Ειδικότερα, ανεβαίνοντας στο βήμα ο νεαρός, πρώην σήμερα, αυτοκινητιστής περιέγραψε τη δική του εκδοχή για όλα όσα βίωσε από το απόγευμα της 13ης Νοιμεβρίου του 2018, όταν δέχθηκε κλήση από τον ηθοποιό μέσω γνωστής εφαρμογής για να τον παραλάβει από το κέντρο της Αθήνας.</p>
      <p>Ο 28χρονος ανέφερε στην κατάθεσή του ότι ο ηθοποιός, κατά τη διάρκεια της διαδρομής του έκανε ερωτήσεις για τις σεξουαλικές του προτιμήσεις, τις οποίες ο ίδιος προσπαθούσε να αποφύγει. Λίγα λεπτά αργότερα, σύμφωνα με το νεαρό άνδρα, ο ηθοποιός του ζήτησε να σταματήσουν σε ένα ταχυφαγείο, με τον ίδιο να συναινεί διότι, όπως είπε, ήθελε να πάει στην τουαλέτα και να φάει κάτι. «Βγήκα από την τουαλέτα και μου πρότεινε να με κεράσει κάτι, αφού θα έτρωγε ο ίδιος. Σκέφτηκα ότι καλή τη καρδία με κερνάει και εγώ δεν θα χρεώσω την αναμονή. Μου έχει ξανασυμβεί τέτοια περίπτωση», είπε ο 28χρονος. Στη συνέχεια υποστήριξε πως άνοιξε το ταξί στον κατηγορούμενο για να πάει να πάρει τα τσιγάρα του, διότι ήθελε να καπνίσει. Μέσα στο ταξί του, ωστόσο, όπως ανέφερε υπήρχε ένα κύπελο με καφέ που του είχε ετοιμάσει από νωρίς το πρωί η σύντροφός του.</p>
      <p>Αφού ξεκίνησαν ξανά την διαδρομή, σύμφωνα πάντα με τον 28χρονο, ο κατηγορούμενος του ζήτησε να κάνει μια ακόμη στάση έξω από κατάστημα sex shop και πάλι στο κέντρο της Αθήνας. Κατά τον ίδιο, εκεί ο ηθοποιός έκανε αγορές καθώς κρατούσε μια σακούλα στα χέρια του επιστρέφοντας στο ταξί. Ακολούθως, ο 28χρονος ανέφερε πως συνέχισαν τη διαδρομή τους χωρίς ο ίδιος να γνωρίζει τον τελικό προορισμό της διαδρομής.</p>
      <p>Στη συνέχεια της κατάθεσή του ο πρώην οδηγός ταξί υποστήριξε ότι άρχισε να μην αισθάνεται καλά, υπονοώντας ότι ο κατηγορούμενος έριξε κάποιο ναρκωτικό στον καφέ που είχε μέσα στο ταξί.</p>
      <p>Ανάφερε χαρακτηριστικά στην κατάθεσή του στο δικαστήριο: «Νόμιζα ότι ήμουν κουρασμένος. Δεν μπορούσα να φανταστώ ότι θα είχε ρίξει χυμούς της ζούγκλας και δεν ξέρω κι εγώ τι άλλο… Ξυπνώντας είχα την αίσθηση ότι έπρεπε να κάνω την ανάγκη μου. Ο κατηγορούμενος είναι ξάπλα στο δεξί μου στήθος, αισθησιακά μου τσίμπαγε τη ρώγα και είχα ξεκούμπωτο πουκάμισο και παντελόνι. Φάνηκε να το ευχαριστιέται. Του είπα ως εδώ φτάνει. Θέλω να πάω σπίτι μου. Πες μου που θέλεις να σε πάω….».</p>
      <p>
        <b>Ξέσπασε σε κλάματα η μητέρα του 28χρονου</b>
      </p>
      <p>Την ώρα εκείνη η μητέρα του 28χρονου ξέσπασε σε κλάματα, συμπαρασύροντας τον γιο της, ο οποίος έτρεξε να την αγκαλιάσει, με αποτέλεσμα την ολιγόλεπτη διακοπή.</p>
      <p>Μητέρα: Αγόρι μου, ψυχή μου. Γελάει, πώς δεν σε έστειλε στο θάνατο…. Γελάνε Θεέ μου… θα το ‘χα στο χώμα το παιδάκι μου. Κοροϊδεύουν κιόλας. Να μην το ζήσει άλλη μάνα αυτό…</p>
      <p>Ακροατήριο: Φτάνει το σόου, ωραία η παράσταση…</p>
      <p>
        <b>Οδηγός: Ποιος το είπε αυτό ρε! Θα μου μείνει στα χέρια….</b>
      </p>
      <p>Αφού το δικαστήριο επανήλθε ο 28χρονος συνέχισε την κατάθεση του λέγοντας ότι ακόμα και ο ίδιος άργησε να καταλάβει τι πραγματικά είχε συμβεί, καθώς βρισκόταν υπό την επήρεια ουσιών. «Αλλιώς θα του έσπαγα τα μούτρα. Είμαι στρέιτ, καθαρό αρσενικό και δεν δέχομαι από κανέναν να μου πει το αντίθετο», είπε. Παράλληλα, υποστήριξε στο δικαστήριο ότι ο κατηγορούμενος είχε λιποθυμήσει ενώ έπινε κάτι από ένα μπουκαλάκι. Βλέποντας τον, όπως ανέφερε, σε αυτή την κατάσταση αποφάσισε να τον πάει ο ίδιος στο Ιπποκράτειο Νοσοκομείο, παρότι νωρίτερα είχε καλέσει ασθενοφόρο.</p>
      <p>Ο 28χρονος υποστήριξε ότι την επόμενη ημέρα, πήγε στο Αστυνομικό Τμήμα προκειμένου να καταθέσει μήνυση για ληστεία. Εκεί, οι αστυνομικοί τον παρέπεμψαν σε ιατροδικαστή, ο οποίος -όπως ανέφερε- τού ανακοίνωσε ότι «με είχαν παραβιάσει». «Νόμιζα ότι θα έπεφτα θύμα ληστείας. Σκόπευα να τον καταγγείλω για απόπειρα ληστείας, αυτό νόμιζα ότι συνέβη μέχρι που πήγα στον ιατροδικαστή. Μετά ήθελα να με κλειδώσουν σε ένα κελί με εκείνον και να τον φάω ζωντανό», ανέφερε ο νεαρός άνδρας.</p>
      <p>
        <b>Τι κατέθεσε φίλος του 28χρονου που τον είδε στο νοσοκομείο</b>
      </p>
      <p>Στο δικαστήριο κατέθεσε στη συνέχεια φίλος του 28χρονου, ο οποίος είχε μεταβεί στο νοσοκομείο για να τον δει. Στην κατάθεσή του, ο μάρτυρας ανέφερε για τον φίλο του: «Τον είδα να κάθεται στα σκαλοπάτια, το μάτι του ήταν χαμένο , δεν μπορούσε να κινηθεί. Στην αρχή δεν με αναγνώρισε. Ο γιατρός μου είπε ότι μάλλον του έριξαν κάτι στον καφέ. Ήταν σαν σακί σαν άψυχη κούκλα. Δεν μου είπε τι είχε συμβεί . Προσπαθούσε να θυμηθεί μου έλεγε ότι υποφέρει , πονάει», είπε ο μάρτυρας και σημείωσε πως εκεί στο νοσοκομείο είδε και τον κατηγορούμενο να βγαίνει από το ταξί συνοδεία αστυνομικών. «Είχε την εικόνα τυπικού χρήστη», είπε χαρακτηριστικά.</p>
      <p>
        <b>Τι κατέθεσε ο φύλακας στο Ιπποκράτειο και ο αστυνομικός</b>
      </p>
      <p>Από την πλευρά του ο φύλακας του Ιπποκράτειου Νοσοκομείου όπου κατέληξαν οι δυο άνδρες, ανέφερε πως και οι δυο έδιναν την εικόνα πως βρίσκονταν υπό την επήρεια ουσιών. Ειδικότερα, για τον οδηγό ταξί ανέφερε πως ήταν εκτός εαυτού και όταν του ζήτησε να απομακρύνει το ταξί από την είσοδο εκείνος τον έβρισε χυδαία και τον χτύπησε. «Ήταν σε υπερένταση . Πιστεύω ότι ήταν υπό την επήρεια ουσιών», ανέφερε χαρακτηριστικά ο μάρτυρας για τον 28χρονο συμπληρώνοντας ότι αργότερα όταν ηρέμησε του ζήτησε συγγνώμη.</p>
      <p>Μιλώντας για τον κατηγορούμενο ο ίδιος περιέγραψε πως ήταν αναίσθητος στο κάθισμα του συνοδηγού. «Όταν ήρθε η αστυνομία με τα χίλια ζόρια κατάφεραν να τον βγάλουν έξω», τόνισε και υποστήριξε πως από την τσέπη του ηθοποιού ένας αστυνομικός αφαίρεσε ένα μπουκαλάκι και το πέταξε. Το συγκεκριμένο μπουκάλι φέρεται να περιείχε διεγερτικό και στάθηκε αφορμή για τις αιτιάσεις των συνηγόρων που καταγγέλλουν πλημμελή προδικασία.</p>
      <p>Τέλος, και ο αστυνομικός που πρώτος είδε στο νοσοκομείο τον ηθοποιό και τον οδηγό ταξί υποστήριξε στην κατάθεσή του στο δικαστήριο πως «κανένας από τους δυο δεν ήταν καλά και οι δυο είχαν πάρει ναρκωτικά».</p>
      <p>Το δικαστήριο διέκοψε τη συνεδρίασή του για τις 10 Δεκεμβρίου 2019.</p>
    </article>
  </body>
</html>