<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/police-against-telegram/836706"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T18:22:15+00:00"/>
    <meta property="og:title" content="ടെലഗ്രാം ക്രിമിനലുകളുടെ സുരക്ഷിത താവളം; നിയന്ത്രിക്കണമെന്ന്‌ പൊലീസ്‌"/>
    <meta property="og:description" content="മൊബൈല്‍ ഫോണിലും കംപ്യൂട്ടറിലും ഉപയോഗിക്കുന്ന ടെലഗ്രാം ..."/>
  </head>
  <body>
    <article>
      <h1>ടെലഗ്രാം ക്രിമിനലുകളുടെ സുരക്ഷിത താവളം; നിയന്ത്രിക്കണമെന്ന്‌ പൊലീസ്‌</h1>
      <address><time datetime="2019-11-25T18:22:15+00:00">25 Nov 2019, 18:22</time> by <a rel="author">വെബ് ഡെസ്‌ക്‌</a></address>
      <p>കൊച്ചി &gt; മൊബൈല്‍ ഫോണിലും കംപ്യൂട്ടറിലും ഉപയോഗിക്കുന്ന ടെലഗ്രാം ഇന്‍സ്റ്റന്‍റ് മെസേജിങ് അപ്ലിക്കേഷന്‍ ക്രിമിനലുകളുടെ സുരക്ഷിത താവളമായി മാറിയെന്ന് പൊലീസ് ഹൈക്കോടതിയില്‍. രാജ്യത്തെ നിയമങ്ങള്‍ പാലിക്കാന്‍ അപ്ലിക്കേഷന്‍ ഉടമകളെ ബാധ്യസ്ഥരാക്കുന്ന നടപടികള്‍ അധികൃതരുടെ ഭാഗത്തുനിന്നുണ്ടാവണമെന്നും സംസ്ഥാന പൊലീസ് മേധാവിക്കു വേണ്ടി സൈബര്‍ഡോം ഓപ്പറേഷന്‍ ഓഫീസര്‍ എ ശ്യാം കുമാര്‍ നല്‍കിയ സത്യവാങ്മൂലം പറയുന്നു. ടെലഗ്രാം നിരോധിക്കണമെന്നാവശ്യപ്പെട്ട് കോഴിക്കോട് തിരുവമ്പാടി സ്വദേശിനിയായ നിയമ വിദ്യാര്‍ഥിനി അഥീന സോളമന്‍ നല്‍കിയ ഹര്‍ജിയിലാണ് സത്യവാങ്മൂലം.</p>
      <p>ടെലഗ്രാമിന്റെ സെര്‍വറുകള്‍ രാജ്യത്തിനകത്ത് സ്ഥാപിക്കാന്‍ നടപടിയുണ്ടാവണം. ക്രിമിനല്‍ കേസുകളില്‍ പൊലീസ് ആവശ്യപ്പെടുന്ന വിവരം നല്‍കാന്‍ അപ്ലിക്കേഷന്‍ ബാധ്യസ്ഥരാവുന്ന സംവിധാനമുണ്ടാവണമെന്നും പൊലീസ് ആവശ്യപ്പെടുന്നു. വാട്ട്സാപ്പ് പോലുളള മെസേജിങ് സംവിധാനങ്ങളില്‍ മൊബൈല്‍ നമ്പര്‍ ഉപയോഗിച്ചാണ് രജിസ്റ്റര്‍ ചെയ്യുന്നത്. ടെലഗ്രാമില്‍ യൂസര്‍ നെയിം ഉപയോഗിക്കാം. ഇത് ഉപയോക്താവിന് രഹസ്യമായിരിക്കാന്‍ അവസരം നല്‍കുന്നു. ഉപയോക്താവിന് ഗ്രൂപ്പ്, ചാനല്‍ ഉടമയില്‍ നിന്ന് വരെ മൊബൈല്‍ നമ്പര്‍ മറച്ചുവെക്കാം. സീക്രട്ട് ചാറ്റ് മോഡെന്ന സംവിധാനവുമുണ്ട്. എന്‍ഡ് ടു എന്‍ഡ് എന്‍ക്രിപ്ഷന്‍ സാങ്കേതിക വിദ്യ ഉപയോഗിച്ചു പ്രവര്‍ത്തിക്കുന്നതിനാല്‍ സെര്‍വറില്‍ സന്ദേശങ്ങളുടെ വിവരങ്ങളുണ്ടാവില്ല. സന്ദേശങ്ങള്‍ നിശ്ചിത സമയത്തിനകം സ്വയം നശിക്കാന്‍ സെറ്റ് ചെയ്യാം.</p>
      <p>ഇത്തരം ചാറ്റുകള്‍ ഫോര്‍വേഡ് ചെയ്യാനോ സ്ക്രീന്‍ ഷോട്ട് എടുക്കാനോ ആവില്ല. ഉപയോഗിക്കുന്നയാള്‍ക്ക് ഒളിഞ്ഞിരിക്കാന്‍ അവസരം നല്‍കുന്നതിനാല്‍ ക്രിമിനലുകള്‍ അശ്ലീല ചിത്രങ്ങളും കുട്ടികളുടെ അശ്ലീല ചിത്രങ്ങളും പ്രചരിപ്പിക്കാനും സാമ്പത്തിക തട്ടിപ്പുകളും സിനിമാþസാഹിത്യ ചോരണവും നടത്താനും ടെലഗ്രാമിനെ ഉപയോഗിക്കുകയാണ്. ക്രെഡിറ്റ്കാര്‍ഡ് þഡെബിറ്റ് കാര്‍ഡ് വിവരങ്ങളുടെ വില്‍പ്പനയും നടക്കുന്നു.</p>
      <p>അപ്ലിക്കേഷന്‍ ഉടമകള്‍ പൊലീസുമായി സഹകരിക്കാത്തതിനാല്‍ ആരൊക്കെയാണ് അപ്ലിക്കേഷനന്‍ ഉപയോഗിക്കുന്നത് എന്ന് കണ്ടെത്തല്‍ അസാധ്യമായിരിക്കുകയാണ്. ചില ഉപയോക്താക്കളുടെ അശ്രദ്ധമായ ഇടപെടലുകളാണ് പൊലീസിനെ സഹായിച്ചിട്ടുള്ളത്. ഇതാകട്ടെ അപൂര്‍വ്വവുമാണ്. ഇന്റര്‍നെറ്റിലെ അപകടകരമായ വിവരങ്ങള്‍ ബ്ലോക്ക് ചെയ്യുന്നതിനെ കുറിച്ച് ഐടി ആക്ടിലെ 69എ വകുപ്പില്‍ വ്യവസ്ഥയുണ്ട്. രാജ്യത്തിന്റെ പരമാധികാരം, ഐക്യം, സുരക്ഷ, പ്രതിരോധം, വിദേശ രാജ്യങ്ങളുമായുള്ള സൗഹൃദ ബന്ധം, ക്രമസമാധാനം തുടങ്ങിയവ വെല്ലുവിളി നേരിടുന്ന സമയങ്ങളില്‍ കേന്ദ്രസര്‍ക്കാരിന് ബ്ലോക്ക് ചെയ്യാം. കേന്ദ്ര നിര്‍ദേശം പാലിച്ചില്ലെങ്കില്‍ മധ്യവര്‍ത്തികളായ സാമൂഹിക മാധ്യമങ്ങള്‍ക്കെതിരെ നടപടിയെടുക്കാം. നിയമലംഘകര്‍ക്ക് ഏഴു വര്‍ഷം വരെ തടവുനല്‍കാവുന്ന വ്യവസ്ഥകളുണ്ടെന്നും സീനിയര്‍ ഗവ.പ്ലീഡര്‍ പി നാരായണന്‍ മുഖേനെ നല്‍കിയ സത്യവാങ്മൂലം പറയുന്നു.<br/><br/><b><br/>പൊലീസ് നേരിടുന്ന വെല്ലുവിളികള്‍</b></p>
      <p>1 ഫേസ്ബുക്ക് മെസഞ്ചറിനെയും വാട്ട്സാപ്പിനെയും പോലെ ടെലഗ്രാം പൊലീസുമായി സഹകരിക്കുന്നില്ല</p>
      <p>2 ടെലഗ്രാം സെര്‍വ്വറുകള്‍ ഇന്ത്യക്കു പുറത്താണ് ഹോസ്റ്റ് ചെയ്തിരിക്കുന്നത്.</p>
      <p>3 കേരളാ പൊലീസിന് ടെലഗ്രാം ഇതുവരെ ഒരു ഉപയോക്താവിന്റെയും വിവരം നല്‍കിയിട്ടില്ല</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-25-11-2019/836675"/>
        <a href="https://www.deshabhimani.com/news/kerala/news-25-11-2019/836671"/>
        <a href="https://www.deshabhimani.com/news/kerala/news-thiruvananthapuramkerala-25-11-2019/836670"/>
        <a href="https://www.deshabhimani.com/from-the-net/woman-saying-thanks-to-kerala-police/836510"/>
        <a href="https://www.deshabhimani.com/news/kerala/pinarayi-vijayan-police/834465"/>
        <a href="https://www.deshabhimani.com/news/kerala/service-rule-police/834461"/>
        <a href="https://www.deshabhimani.com/news/kerala/news-26-11-2019/836898"/>
        <a href="https://www.deshabhimani.com/news/kerala/news-kollamkerala-26-11-2019/836897"/>
        <a href="https://www.deshabhimani.com/news/kerala/news-kollamkerala-26-11-2019/836896"/>
        <a href="https://www.deshabhimani.com/news/kerala/news-kollamkerala-26-11-2019/836895"/>
      </related>
    </article>
  </body>
</html>