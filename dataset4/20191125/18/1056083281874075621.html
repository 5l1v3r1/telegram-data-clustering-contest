<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402743/%D8%A2%D8%B2%D8%A7%D8%AF%DB%8C-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%B1%D9%88%D8%B2%D9%86%D8%A7%D9%85%D9%87-%D9%86%DA%AF%D8%A7%D8%B1%D8%A7%D9%86-%D8%AF%D8%B1-%D8%A7%D9%88%D8%AC-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T18:12:09+00:00"/>
    <meta property="og:title" content="آزادی ارتباطات روزنامه‌نگاران در اوج ناآرامی‌ها"/>
    <meta property="og:description" content="رییس هیات مدیره روزنامه‌نگاران استان تهران گفت:از مدت‌ها پیش و بویژه پس از فیلترینگ تلگرام و با توجه به نیاز روزنامه‌نگاران به این امکان، انجام فعالیت حرفه‌ای آنان با سختی همراه شده بود از این رو درصدد بودیم که این دسترسی را بهبود بخشیم."/>
  </head>
  <body>
    <article>
      <h6 class="kicker">رییس هیات مدیره روزنامه نگاران استان تهران مطرح کرد:</h6>
      <h1>آزادی ارتباطات روزنامه‌نگاران در اوج ناآرامی‌ها</h1>
      <address><time datetime="2019-11-25T18:12:09+00:00">25 Nov 2019, 18:12</time> by <a rel="author">علی متقیان</a></address>
      <p>رییس هیات مدیره روزنامه‌نگاران استان تهران گفت:از مدت‌ها پیش و بویژه پس از فیلترینگ تلگرام و با توجه به نیاز روزنامه‌نگاران به این امکان، انجام فعالیت حرفه‌ای آنان با سختی همراه شده بود از این رو درصدد بودیم که این دسترسی را بهبود بخشیم.</p>
      <p>به گزارش ایسنا،در زمانی که اینترنت در کشور قطع بود برخی از افراد دسترسی آزاد به آن داشتند. از جمله عباس عبدی رییس هیات مدیره روزنامه‌نگاران استان تهران که تقریبا هر روز کانال "آینده" خود را با یادداشت‌ها و تحلیل‌هایش در باره حوادث جاری کشور به روز می‌کرد و در این فضای بی‌تحلیلی؛ برای افراد خارج از کشور و کسانی که در داخل دسترسی داشتند قابل استفاده بود. از این رو درصدد برآمدیم که چگونگی دسترسی وی را جویا شویم.</p>
      <p>عبدی در این باره به ایسنا گفت: از مدت‌ها پیش و بویژه پس از فیلترینگ تلگرام و با توجه به نیاز روزنامه‌نگاران به این امکان، انجام فعالیت حرفه‌ای آنان با سختی همراه شده بود از این رو درصدد بودیم که این دسترسی را بهبود بخشیم. هر چند همواره در مواضع و تمام اطلاعیه‌های خود بر حق دسترسی آحاد مردم به اطلاعات و اینترنت و شبکه‌های اجتماعی تاکید کرده‌ایم ولی واقعیت این بود که آن اتفاق بر خلاف مقررات رخ داده بود از این کوشیدیم تا از طریق دولت و با توجه به برنامه‌های اعلامی آن و وزارت ارتباطات مساله را حل کنیم زیرا همکاران روزنامه‌نگار هر روز با مشکلات ارتباطی بیشتری مواجه بودند. در نتیجه از این طریق اقدام و موافقت شد تا همکاران روزنامه‌نگار معرفی و از دسترسی آزاد برخوردار شوند که مورد موافقت قرار گرفت و همه همکاران و اعضایی که درخواست برقراری این امکان را داشتند معرفی شدند.</p>
      <p>وی افزود: متاسفانه هنگامی که تعداد اندکی از مردم این دسترسی را دارند از کارایی آن کاسته می‌شود چون کارایی آن مرتبط با کمیت حضور دیگران هست. ولی در همین حد هم که این امکان فراهم شد توانست چراغ بخش بسیار محدودی از اطلاع‌رسانی را روشن نگه‌ دارد. بویژه آن که رسانه‌های مربوط نیز اینترنت داشتند و این ارتباط برقرار شد.</p>
      <p>وی در پایان ابراز امیدواری و درخواست کرد که هر چه زودتر محدودیت‌های موجود پایان پذیرد.</p>
      <p>به نظر وی بخشی از عصبانیت مردم احتمالا ناشی از همین محدودیت نیز بود. به عقیده وی مدیریت کشور باید سیاست خود را با دسترسی آزاد به رسانه هماهنگ کند و نه برعکس.</p>
      <p>انتهای پیام</p>
    </article>
  </body>
</html>