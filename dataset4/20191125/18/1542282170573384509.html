<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/25/maroko-sti-fylaki-o-raper-gnawi"/>
    <meta property="og:site_name" content="euronews"/>
    <meta property="article:published_time" content="2019-11-25T18:57:46+00:00"/>
    <meta property="og:title" content="Μαρόκο: Στη φυλακή ο ράπερ Gnawi"/>
    <meta property="og:description" content="Αιτία το τραγούδι Long Live the People"/>
  </head>
  <body>
    <article>
      <h1>Μαρόκο: Στη φυλακή ο ράπερ Gnawi</h1>
      <address><time datetime="2019-11-25T18:57:46+00:00">25 Nov 2019, 18:57</time> by <a rel="author">Theodora Iliadi</a></address>
      <figure>
        <img src="https://static.euronews.com/articles/stories/04/32/16/04/1280x720_cmsv2_02792b23-8c34-5773-88b5-e14ba1a315f0-4321604.jpg"/>
      </figure>
      <p>Ο Μαροκινός ράπερ Μοχάμεντ Μουνίρ, ευρέως γνωστός ως Γκνάουι, βρίσκεται στη φυλακή κατηγορούμενος για το τραγούδι Long Live the People. Συνελήφθη αφού ο ίδιος και δύο φίλοι του ανέβασαν ένα βίντεο στο οποίο παρουσιάζονταν τα προβλήματα που αντιμετωπίζει το Μαρόκο σε σχέση με τη διαφθορά, τη μετανάστευση και τα ναρκωτικά. Μέσω αυτού του βίντεο ήθελαν να εκφράσουν το θυμό τους απέναντι στην κυβέρνηση και στον βασιλιά. Μέχρι στιγμής περισσότεροι από 15 εκατομμύρια άνθρωποι έχουν δει το εν λόγω βίντεο.</p>
      <p>«Αν δεν έχω το δικαίωμα να εκφραστώ τότε πρέπει να μου το πείτε από την αρχή ότι μπορώ να είμαι εκεί και να παρακολουθώ, αλλά να σωπαίνω, όπως κάνουν όλοι. Εγώ όμως κάνω αυτό και για αυτό το κοινό ανταποκρίνεται στη μουσική μου. Γνωρίζω ότι οι συνέπειες δεν θα είναι εύκολες, αλλά δεν αποτελεί πρόβλημα για εμάς, δεν έχουμε να χάσουμε τίποτα. Είμαστε εξ αρχής χαμένοι χωρίς να έχουμε να χάσουμε τίποτα» δήλωσε ένας από τους μουσικούς που έχουν γράψει το κομμάτι.</p>
      <p>Στο τραγούδι ο Γκνάουι αναρωτιέται τι απέγινε ο πλούτος της χώρας και καταλήγει ότι το 2020 όλα τα προβλήματα με τη φτώχεια θα έχουν λυθεί γιατί όλοι θα έχουν φύγει από τη χώρα. Μπορεί ο καλλιτέχνης να έχει χρησιμοποιήσει προσβλητική γλώσσα για να αναφερθεί στην αστυνομία και στον βασιλιά, αλλά και στο δικαίωμα της ελεύθερης έκφρασης, πολλές φορές ακόμα και με σοκαριστικές φράσεις, ωστόσο προστατεύεται από τους διεθνείς νόμους για τα ανθρώπινα δικαιώματα, αλλά και από το μαροκινό νομικό σύστημα, ωστόσο στη χώρα υπάρχουν κάποιοι περιορισμοί σύμφωνα με τον καθηγητή νομικής και πολιτικών επιστημών Μουσταφά Σεχίμι.</p>
      <p>«Υπάρχει ελευθερία του λόγου, είναι το άρθρο 25 του Συντάγματος. Το άρθρο 25 αναφέρεται σε όλες τις μορφές έκφρασης και είναι στο συνταγματικό κείμενο, στην γραπτή έκφραση, στον προφορικό λόγο, στην καλλιτεχνική έκφραση, όμως υπάρχουν κάποια όρια. Ποια είναι αυτά τα όρια; Είναι η επίθεση προς τα θεσμικά όργανα, τους θεσμούς που είναι σε θέση να υπερασπίζονται μέσω των δικαστηρίων».</p>
      <p>Το Μαρόκο, μια χώρα γνωστή για τη σταθερότητά της στον ασταθή αραβικό κόσμο, υιοθέτησε συνταγματικές μεταρρυθμίσεις ως απάντηση κατά τη διάρκεια της Αραβικής Άνοιξης, με στόχο τη μείωση της διαφθοράς και της κατάχρησης εξουσίας αλλά και την εξάπλωση της ελευθερίας του λόγου. Σήμερα το Μαρόκο ακόμα βρίσκεται αντιμέτωπο με τη φτώχεια, τη διαφθορά και την ανεργία.</p>
    </article>
  </body>
</html>