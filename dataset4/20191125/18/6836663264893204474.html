<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/kyjev-se-boji-ze-ztraci-zastance-navic-muze-prijit-o-plynovou-paku-1364523"/>
    <meta property="og:site_name" content="E15.cz"/>
    <meta property="article:published_time" content="2019-11-25T18:30:00+00:00"/>
    <meta property="og:title" content="Kyjev se bojí, že ztrácí zastánce. Navíc může přijít o plynovou páku"/>
    <meta property="og:description" content="Ukrajinu čeká náročný měsíc, který může výrazně ovlivnit její budoucnost. V prosinci se po třech letech sejdou představitelé takzvané normandské čtyřky, aby probrali budoucnost Donbasu. V Kyjevě ale už dopředu panují obavy ze selhání rozhovorů. Do konce roku by se země také měla dohodnout s ruským Gazpromem na plynovém kontraktu, který bude mít dopad nejen na její příjmy."/>
  </head>
  <body>
    <article>
      <h1>Kyjev se bojí, že ztrácí zastánce. Navíc může přijít o plynovou páku</h1>
      <address><time datetime="2019-11-25T18:30:00+00:00">25 Nov 2019, 18:30</time> by <a rel="author">Pavla Palaščáková</a></address>
      <p>
        <b>Ukrajinu čeká náročný měsíc, který může výrazně ovlivnit její budoucnost. V prosinci se po třech letech sejdou představitelé takzvané normandské čtyřky, aby probrali budoucnost Donbasu. V Kyjevě ale už dopředu panují obavy ze selhání rozhovorů. Do konce roku by se země také měla dohodnout s ruským Gazpromem na plynovém kontraktu, který bude mít dopad nejen na její příjmy.</b>
      </p>
      <h3>Ukrajina zvažuje přizvat Británii a USA</h3>
      <p>Jednání Ukrajiny, Ruska, Francie a Německa se uskuteční 9. prosince a naznačí, zda má tento diplomatický formát ještě nějakou budoucnost. Existují totiž vážné pochyby o odhodlání spojenců Kyjeva angažovat se v jeho prospěch. Ukrajinu jistě zneklidnily kupříkladu nedávné výroky francouzského prezidenta Emmanuela Macrona. Šéf Elysejského paláce hovoří o posledním tažení Severoatlantické aliance a vytváří dojem, že je ochoten pro sblížení s Ruskem obětovat zájmy východoevropských zemí EU – o nečlenech ani nemluvě.</p>
      <related>
        <a href="https://www.e15.cz/zahranicni/pokrok-v-jednani-o-donbasu-kyjev-uzna-zvlastni-status-povstalcu-1362881"/>
      </related>
      <p>Vzhledem k okolnostem Ukrajina předestřela možnost přizvat k jednání další země. „Rozšiřme tu záležitost a povolejme Británii a USA,“ navrhl parlamentní lídr vládní strany Sluha lidu Davyd Arachamija. Británie je přitom plně zaměstnána předvolební kampaní a brexitem. U amerického prezidenta Donalda Trumpa zase nikdo netuší, jak se k Ukrajině postaví po propíraných podezřeních, že se ji pokusil vydírat.</p>
      <h3>Země přichází o páku plynového tranzitu</h3>
      <p>Ukrajinský smír s Ruskem komplikuje také energetika, konkrétně boj o tranzit plynu do Evropy. Na konci prosince vyprší desetiletý kontrakt mezi ruským Gazpromem a ukrajinským Naftogazem. Pro Kyjev je problematické mimo jiné to, že mu Moskva nabízí pouze krátkodobou smlouvu. Zřejmě tak hodlá překlenout období, než budou plně zprovozněny plynovody Nord Stream 2 a TurkStream, které Ukrajinu obejdou. Kyjev poté patrně přijde o příjmy z tranzitních poplatků. Navíc bude pro Evropu ještě méně důležitý, tudíž zranitelnější.</p>
      <related>
        <a href="https://www.e15.cz/nazory/komentar-michaela-romancova-dobre-slovo-o-ukrajine-1364401"/>
      </related>
      <p>„To, co Ukrajina potřebuje, je dlouhodobý kontrakt, který na jedné straně zajistí plné využití ukrajinského plynového transportního systému a na druhé energetickou bezpečnost Ukrajiny a Evropy,“ tvrdí ukrajinský premiér Oleksij Hončaruk. Je však zřejmé, že přinejmenším Berlín, který Nord Stream 2 protlačil navzdory odporu některých unijních zemí, vidí evropskou energetickou bezpečnost jinak.</p>
      <h3>Kolomojskyj chce jednat s Ruskem</h3>
      <p>Vztahy Ukrajiny se Západem může významně ohrozit i snaha oligarchy Ihora Kolomojského získat zpátky banku PrivatBank, jež byla v éře Petra Porošenka zestátněna. Kolomojskyj je podezírán ze zákulisního vlivu na prezidenta Volodymyra Zelenského a jeho záměry kolidují s postojem Mezinárodního měnového fondu, s nímž se Kyjev snaží dohodnout na novém úvěrovém programu. MMF totiž zestátnění podporoval a před pokusy Kolomojskému majetek vrátit či ho odškodnit už dříve varoval.</p>
      <p>„Mezinárodní měnový fond ví, že PrivatBank mně bude v blízké budoucnosti vrácena,“ řekl však byznysmen před pár dny serveru Kyiv Post. Kolomojskyj navíc nedávno prohlásil, že je načase, aby Ukrajina byla vstřícnější k Rusku. Tento mediální vzkaz je dost možná spíše pohrůžkou Západu než skutečným stanoviskem oligarchy. Jisté však je, že jeho zájmy mohou mít na zahraniční kurz země velký dopad.</p>
      <related>
        <a href="https://www.e15.cz/zahranicni/ukrajina-uvazuje-o-ukonceni-odberu-plynu-ze-slovenska-1364043"/>
      </related>
      <related>
        <h4>Související články</h4>
        <a href="https://www.e15.cz/zahranicni/herec-zelenskyj-stanul-v-cele-ukrajiny-dokaze-se-odstrihnout-od-znameho-televizniho-magnata-1359006"/>
        <a href="https://www.e15.cz/zahranicni/herec-zelenskyj-se-stal-prezidentem-ukrajiny-hlasa-radikalni-zmeny-politicke-zkusenosti-nema-zadne-1358232"/>
        <a href="https://www.e15.cz/zahranicni/novopeceny-ukrajinsky-prezident-bojuje-o-parlament-i-donbas-1359213"/>
        <a href="https://www.e15.cz/zahranicni/ukrajinsky-prezident-zelenskyj-okamzite-po-inauguraci-rozpustil-parlament-1359009"/>
        <a href="https://www.e15.cz/zahranicni/zelenskyj-jako-agent-kremlu-noveho-prezidenta-charakterizuji-spis-vazby-na-oligarchu-1358239"/>
      </related>
    </article>
  </body>
</html>