<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10082162-solovey-spvaye-doki-golos-maye-u-kremenchuc-pokazali-flm-yakiy-pronizuye-do-murashok.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-25T18:01:00+00:00"/>
    <meta property="og:title" content="«Соловей співає, доки голос має»: у Кременчуці показали фільм, який пронизує до мурашок"/>
    <meta property="og:description" content=" Кременчужанам показали дослідження проблем мовного питання в Україні У Кременчуці презентували документальний фільм про мовне питання «Соловей співає». Кременчужанам фільм показали 4 рази: в"/>
  </head>
  <body>
    <article>
      <h1>«Соловей співає, доки голос має»: у Кременчуці показали фільм, який пронизує до мурашок</h1>
      <address><time datetime="2019-11-25T18:01:00+00:00">25 Nov 2019, 18:01</time> by <a rel="author">Альона Душенко</a></address>
      <figure>
        <img src="https://www.telegraf.in.ua/uploads/posts/2019-11/1574687922_solovey-spvaye-3.jpg"/>
      </figure>
      <p>
        <b>Кременчужанам показали дослідження проблем мовного питання в Україні</b>
      </p>
      <p>У Кременчуці презентували документальний фільм про мовне питання «Соловей співає». Кременчужанам фільм показали 4 рази: в Кременчуцькому національному університеті, ВПУ №7, військовим та у Міському палаці культури.</p>
      <p>Стрічка є новаторським та монументальним дослідженням проблеми мовного питання в Україні. Автори фільму аналізують мовну ситуацію не в звичайній формі — політичному протистоянні, а досліджують значно глибші причини та наслідки нинішньої конфронтації довкола української мови. Також вони намагаються знайти відповідь на запитання: «Чому спілкуватися в Україні 21 століття українською мовою для багатьох громадян є нонсенсом, чому ці громадяни відчувають відторгнення та спротив?».</p>
      <figure>
        <iframe src="https://www.youtube.com/embed/Y9cuoFJR-OA" width="640" height="360" data-service="Youtube" scrolling="no"/>
      </figure>
      <p>У фільмі проводиться паралель між Білоруссю та Ізраїлем. Тут кременчужанам дали змогу проаналізувати українське мовне питання через призму досвіду цих країн. Історія цих держав доводить, що мова була і є одним із головних факторів національної безпеки та цілісності багатьох країн.</p>
      <p>Якщо в Ізраїлі з відродженням країни у ХХ сторіччі було прийнято рішення об'єднати євреїв за допомогою івриту. А ось в Білорусі - мова на межі вимирання. Через двомовність, де переважає російська, молодь Білорусі навіть не може перевести елементарні слова з російської на білоруську мову. Закордонні науковці зазначають, якщо така тенденція збережеться, й молодь не знатиме рідної мови, з часом білоруська мова опиниться у списку мертвих мов.</p>
      <p>Фільм знімали в кількох країнах. Так в Ізраїлі на мовних курсах відеогрупа зняла пару з Луганська, які з початку війни були у Києві, а потім вирішили мігрувати до Ізраїлю. Чоловік запевняв, що не збирається в Україні вивчати українську, проте приїхавши до Ізраїлю спокійно вивчає іврит.</p>
      <figure>
        <iframe src="https://www.youtube.com/embed/2aYcGFQAtSk" width="640" height="360" data-service="Youtube" scrolling="no"/>
      </figure>
      <p>Під час фільму розглянули кілька міфів, які нав'язують нам століттями, від захисту «русскоязычного населения» до того, що українська мова - мова селян. Русифікація йшла не одне десятиліття. Українцям не лише нав'язували російську мову, переписували словники, а й русифікували прізвища. Наприклад, Запорожець став Запорожцевим, Калибаба – Кілібабін.</p>
      <figure>
        <img src="https://www.telegraf.in.ua/uploads/posts/2019-11/1574687913_solovey-spvaye-2.jpg"/>
      </figure>
      <p>Знищення української мови йшло не лише з боку Російської імперії та Радянської влади, а від наших західних сусідів. У фільмі навели документи, які вказують, що в Румунії навіть відкрили кримінальну справу проти школярів, які спілкувалися українською. Діти підпільно видавали самвидав українською мовою з інформацією про спортивні події.</p>
      <figure>
        <img src="https://www.telegraf.in.ua/uploads/posts/2019-11/1574687876_solovey-spvaye-1.jpg"/>
      </figure>
      <p>Автор: <a href="https://www.telegraf.in.ua/user/%C0%EB%FC%EE%ED%E0+%C4%F3%F8%E5%ED%EA%EE/">Альона Душенко</a></p>
    </article>
  </body>
</html>