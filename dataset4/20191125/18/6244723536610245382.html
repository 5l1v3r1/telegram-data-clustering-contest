<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/nbp-powrot-polskiego-zlota-do-kraju-komentarze/67365ck?utm_source=detal&amp;utm_medium=synergy&amp;utm_campaign=allonet_detal_popularne"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T18:26:27+00:00"/>
    <meta property="og:title" content="Polskie złoto sprowadzone do kraju. Komentarze po akcji NBP"/>
    <meta property="og:description" content="O sprowadzeniu wartego 18 mld zł kruszcu do Polski z Banku Anglii poinformował NBP. Będzie ono przechowywane w skarbcu banku centralnego. - Sprowadziliśmy złoto Polaków do domu - powiedział szef NBP Adam Glapiński. Wydarzenie spotkało się z komentarzami internautów. &quot;Będzie wojna?&quot; - ironizuje Radosław Sikorski."/>
  </head>
  <body>
    <article>
      <h1>Polskie złoto sprowadzone do kraju. Komentarze po akcji NBP</h1>
      <h2>O sprowadzeniu wartego 18 mld zł kruszcu do Polski z Banku Anglii poinformował NBP. Będzie ono przechowywane w skarbcu banku centralnego. - Sprowadziliśmy złoto Polaków do domu - powiedział szef NBP Adam Glapiński. Wydarzenie spotkało się z komentarzami internautów. "Będzie wojna?" - ironizuje Radosław Sikorski.</h2>
      <address><time datetime="2019-11-25T18:26:27+00:00">25 Nov 2019, 18:26</time> by <a rel="author" href="http://www.onet.pl/" target="_blank">Media</a></address>
      <ul>
        <li>- Mamy tyle złota w rezerwach, ile inne uprzemysłowione i cywilizowane kraje - ocenił dziś Glapiński</li>
        <li>"Ściągnięto sporo złota, dotąd bezpiecznie ulokowanego. Dziś wszyscy zastanawiają się dlaczego?" - napisał o akcji NBP Bogdan Zdrojewski, podając możliwe, jego zdaniem, powody</li>
        <li>Jako "klamrę Matuszewskiego", ocenił powrót złota Sławomir Cenckiewicz</li>
      </ul>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton. Dodano, że blisko połowa polskiego złota zostanie <a href="https://wiadomosci.onet.pl/kraj/nbp-100-ton-zlota-przeniesione-do-polski/w7gt3rb">sprowadzona do kraju i będzie przechowywana w skarbcach NBP</a>. - Zakończyliśmy procedurę sprowadzania naszego złota do kraju. W związku z tym mogę powiedzieć, że sprowadziliśmy złoto Polaków do domu. Mamy tyle złota w rezerwach, ile inne uprzemysłowione i cywilizowane kraje - powiedział dziś Glapiński.</p>
      <p>Szef banku centralnego przyznał, że operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja - jak wskazał - została m.in. wykonana drogą lotniczą, poprzez lotniska w Poznaniu i Warszawie. Cały proces wymagał szczegółowego przygotowania i zachowania całkowitej dyskrecji - mówił Glapiński.</p>
      <h3>Komentarze po sprowadzeniu polskiego złota</h3>
      <p>Powrót złota do Polski skomentowali na Twitterze politycy i publicyści. "Będzie wojna?" - skomentował krótko dzisiejsze doniesienia Radosław Sikorski.</p>
      <p>"Ściągnięto sporo złota, dotąd bezpiecznie ulokowanego. Dziś wszyscy zastanawiają się dlaczego? Wojna (R. Sikorski), by móc bohatersko wywieść? A może brakuje dla »Dwórek«?" - zastanawiał się Bogdan Zdrojewski.</p>
      <p>"Klamra Matuszewskiego" - napisał z kolei historyk Sławomir Cenckiewicz, przypominając o postaci Ignacego Matuszewskiego, który w 1939 r. wywiózł polskie złoto z kraju, ocalając je przed zajęciem przez III Rzeszę.</p>
      <p>"Wielka sprawa!" - napisał publicysta i ekspert ds. służb specjalnych Piotr Woyciechowski.</p>
      <p>- Kiedy zadzieje się coś złego, złoto jest najbardziej trwałe i najłatwiej je wymienić na inne rzeczy - skomentował na antenie Polskiego Radia poseł PiS Andrzej Kryj.</p>
      <p>"Dlaczego akurat ta władza i teraz ściąga do Polski nasze rezerwy złota bezpiecznie przechowywane w Londynie?" - zapytał Ryszard Wojtkowski, przedsiębiorca i szef gabinetu czterech premierów. Jego zdaniem "to pachnie jakimś przekrętem".</p>
      <ul>
        <li><b>Zobacz również:</b> <a href="https://wiadomosci.onet.pl/tylko-w-onecie/nowa-ksiazka-slawomira-cenckiewicza-losy-matuszewskiego-byly-arcypolskie-zawsze-kiedy/q3f52d8">Bohater, który uratował polskie złoto i "przechytrzył nazistów". Arcypolskie losy Matuszewskiego</a></li>
      </ul>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>Źródło: Twitter, PAP</p>
      <p>(pmd)</p>
    </article>
  </body>
</html>