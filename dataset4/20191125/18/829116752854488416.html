<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-van-olyan-edzo-akinek-nem-kell-ibrahimovic-tottenham-mourinho-atigazolas.html"/>
    <meta property="og:site_name" content="Origo"/>
    <meta property="article:published_time" content="2019-11-25T18:13:00+00:00"/>
    <meta property="og:title" content="Van olyan edző, akinek nem kell Ibrahimovic"/>
    <meta property="og:description" content="Úgy tűnik, a svéd szupersztár nem igazol Angliába."/>
  </head>
  <body>
    <article>
      <h1>Van olyan edző, akinek nem kell Ibrahimovic</h1>
      <address><time datetime="2019-11-25T18:13:00+00:00">25 Nov 2019, 18:13</time> by <a rel="author">Origo</a></address>
      <p>
        <b>José Mourinho, a Premier League-ben szereplő Tottenham menedzsere kijelentette, hogy nincs szüksége Zlatan Ibrahimovicra.</b>
      </p>
      <p>A Tottenhamet az előző szezonban a BL-döntőig vezető Mauricio Pochettinót a múlt hét elején elküldték, a helyére pedig José Mourinhót nevezték ki az észak-londoni csapat élére.</p>
      <p>A portugál tréner pályafutása során már több mint 1,5 milliárd euróért igazolt játékosokat, így amikor kinevezték az észak-londoni csapat élére, azonnal megindultak a találgatások arról, hogy ki lesz az első szerzeménye. A legkisebb szorzóval Zlatan Ibrahimovicra lehetett fogadni.</p>
      <figure>
        <img src="https://cdn.nwmgroups.hu/s/img/i/1911/20191125529187311-horizontal.jpg"/>
        <figcaption>Úgy tűnik, Ibra és Mourinho nem fognak újra együtt dolgozni<cite>Forrás: AFP/Franck Fife</cite></figcaption>
      </figure>
      <p>A 38 éves svéd világklasszis az Internazionalénél és a Manchester Unitednál már dolgozott együtt Mourinhóval, és mivel ingyen igazolható és vissza szeretne térni az európai topfutballba, így adta magát a dolog, hogy a Spurshöz igazoljon. A portugál tréner azonban a csapata Olympiakosz elleni BL-meccs előtti sajtótájékoztatóján kijelentette, nincs szüksége Ibrahimovicra, ugyanis már övé az angol bajnokság legjobb csatára.</p>
      <p>„Semmi esély a leigazolására.</p>
      <blockquote>A miénk Anglia legjobb középcsatára, semmi értelme sem lenne annak, hogy egy Zlatan kaliberű támadót idehozzunk a klubhoz, miközben itt van nekünk Harry Kane"</blockquote>
      <p>– mondta José Mourinho, aki szombaton <a href="https://www.origo.hu/sport/futball/20191123-jose-mourinho-tottenham-west-ham-premier-league-13-fordulo-video-eredmenyek.html">győzelemmel</a> mutatkozott be a Tottenham kispadján.</p>
      <figure>
        <img src="https://cdn.nwmgroups.hu/s/img/i/1911/20191125775442311-fbl-horizontal-football-training.jpg"/>
        <figcaption>Mourinhónak olyan kiváló támadói vannak, mint a dél-koreai Szon Hung Min, vagy az angol válogatott csapatkapitánya, Harry Kane<cite>Forrás: AFP/Daniel Leal-Olivas</cite></figcaption>
      </figure>
      <p>Ibrahimovc sorsa tehát továbbra is kérdőjeles. A legnagyobb esély arra van, hogy visszatér az olasz bajnokságba. Állítólag korábbi klubja, az AC Milan és a <a href="https://www.origo.hu/sport/futball/20191023-ibrahimovic-szeretne-maradona-orokebe-lepni-a-sved-szupersztart-carlo-ancelotti-gyozkodi-a.html">Napoli</a> is tárt karokkal várná.</p>
    </article>
  </body>
</html>