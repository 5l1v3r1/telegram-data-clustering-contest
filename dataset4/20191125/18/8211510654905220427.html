<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/aston-martin-valkyrie-urlo-del-suo-v12-video-sound-469166.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T18:00:06+00:00"/>
    <meta property="og:title" content="Aston Martin Valkyrie, l’urlo del suo V12"/>
    <meta property="og:description" content="Da Gaydon ci fanno sentire come canta la loro belva: il risultato è mozzafiato, tutto grazie ad un possente V12 aspirato da 6,5 litri"/>
  </head>
  <body>
    <article>
      <h1>Aston Martin Valkyrie, l’urlo del suo V12</h1>
      <h2>Da Gaydon ci fanno sentire come canta la loro belva: il risultato è mozzafiato, tutto grazie ad un possente V12 aspirato da 6,5 litri</h2>
      <address><time datetime="2019-11-25T18:00:06+00:00">25 Nov 2019, 18:00</time> by <a rel="author">Lorenzo Moro</a></address>
      <p>Una delle <b>hypercar</b> più attese dell’attuale panorama automobilistico è sicuramente la <b>Aston Martin Valkyrie</b>, la possente vettura ibrida creata dai tecnici inglesi di Gaydon con cui intendono sfidare la più agguerrita concorrenza. A spingere questa super vettura, assieme ad un motore elettrico da 160CV della croata Rimac, ci sarà un glorioso (come da tradizione Aston Martin) <b>V12 aspirato da 6,5 litri sviluppato appositamente dalla Cosworth.</b></p>
      <blockquote>
        <a href="https://www.formulapassion.it/automoto/mondoauto/la-valkyrie-nasce-da-un-cosworth-tre-cilindri-da-250-cv-413392.html">La Valkyrie nasce da un Cosworth tre cilindri da 250 Cv</a>
      </blockquote>
      <p>Un motore straordinario per una vettura straordinaria, un motore del quale<b> oggi finalmente riusciamo a sentire la voce.</b> Lo stesso CEO Aston Martin Andy Palmer, il capo delle vendite Simon Lane e il responsabile delle operazioni speciali David King hanno infatti pubblicato sui rispettivi profili Twitter <b>alcuni video dell’auto</b> durante delle intense prove sul circuito di Silverstone, regalando così a tutti i fan e appassionati un primo assaggio – finalmente – su come canta la Valkyrie una volta utilizzata come si deve. E, inutile dirlo,<b> il risultato è mozzafiato</b>.</p>
      <figure>
        <iframe data-src="https://twitter.com/dking17/status/1198184783521693697?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La futura belva di Aston Martin, inutile girarci attorno, suona come <b>una vera macchina da corsa</b>, impossible resistere alla tentazione di paragonare questa sontuosa melodia a quella che veniva trasmessa, una domenica si ed una no fino a qualche anno fa, durante le gare della<b> Formula 1</b>. Il latrato, dolce e melodioso della Valkyrie è un vero toccasana per tutti gli appassionati, pronti per vederla tanto su strada (entro la fine dell’anno) quanto in pista, pronta a competere nel prossimo campionato <b>WEC Hypercar</b>.</p>
      <footer>RIPRODUZIONE RISERVATA</footer>
    </article>
  </body>
</html>