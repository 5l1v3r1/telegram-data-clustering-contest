<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402751/%D9%85%D8%AF%D8%A7%D8%B1%D8%B3-%D8%BA%DB%8C%D8%B1%D8%A7%D9%86%D8%AA%D9%81%D8%A7%D8%B9%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%DA%A9%D9%85%D8%AA%D8%B1-%D8%A7%D8%B2-%D9%85%DB%8C%D8%A7%D9%86%DA%AF%DB%8C%D9%86-%DA%A9%D8%B4%D9%88%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T18:41:05+00:00"/>
    <meta property="og:title" content="مدارس غیرانتفاعی در خراسان شمالی کمتر از میانگین کشوری"/>
    <meta property="og:description" content="ایسنا/خراسان شمالی استاندار خراسان شمالی گفت: این استان به لحاظ دارا بودن مدارس غیرانتفاعی کمتر از میانگین کشوری است."/>
  </head>
  <body>
    <article>
      <h6 class="kicker">استاندار مطرح کرد:</h6>
      <h1>مدارس غیرانتفاعی در خراسان شمالی کمتر از میانگین کشوری</h1>
      <address><time datetime="2019-11-25T18:41:05+00:00">25 Nov 2019, 18:41</time> by <a rel="author">اعظم قهرمانی</a></address>
      <p>ایسنا/خراسان شمالی استاندار خراسان شمالی گفت: این استان به لحاظ دارا بودن مدارس غیرانتفاعی کمتر از میانگین کشوری است.</p>
      <p>محمدعلی شجاعی در جلسه شورای آموزش و پرورش خراسان شمالی گفت: در حقیقت وجود مدارس غیرانتفاعی در شهرها ضروری بوده و بخشی از بار دولت را در حوزه تعلیم و تعلم را به دوش می کشند.</p>
      <p>وی افزود: باید شرایطی را مهیا کنیم تا بخش خصوصی برای ایجاد و توسعه مدارس غیرانتفاعی ورود پیدا کند.</p>
      <p>شجاعی بر ارایه مشوق به بخش خصوصی جهت راه اندازی مدارس غیرانتفاعی تاکید کرد.</p>
      <p>وی در ادامه خطاب به مدیران ذی ربط پیشنهاد ایجاد مجتمع های آموزشی غیرانتفاعی در تمامی مقاطع در چهار تا پنج نقطه از شهر در شهرهای بجنورد، شیروان و اسفراین را ارایه کرد و از آن ها درخواست کرد تا بررسی های لازم را در این خصوص انجام دهند.</p>
      <p>نماینده عالی دولت در ادامه به کمبود فضای آموزشی در استان اشاره و اظهار کرد: اینکه بنشینیم و نگاه کنیم که مدارس سه شیفته و یا مختلط شوند چه کسی پاسخ می دهد؟ بنابراین باید تلاش های لازم برای جبران کمبودهای فضای آموزشی در استان انجام شود.</p>
      <p>وی تصریح کرد: طبق اظهارات مدیران ذی ربط در سه منطقه در بجنورد(کلاته محمدعلی پهلوان، شهرک ولیعصر، گلستان شهر) شرایط به لحاظ فضای آموزشی در سال تحصیلی آینده بحرانی خواهد شد بنابراین باید اقدامات لازم طی هشت ماه باقی مانده انجام شود.</p>
      <p>شجاعی همچنین خطاب به شهردار شیروان گفت: زمانیکه این شهر با کمبود فضای آموزشی مواجه بوده است، اجازه تغییر کاربری زمین را نداشته است.</p>
      <p>وی خاطرنشان کرد: انجام تغییر کاربری زمین در شهرهایی که با کمبود فضای آموزشی مواجه اند، غیرقانونی بوده است.</p>
      <p>انتهای پیام</p>
    </article>
  </body>
</html>