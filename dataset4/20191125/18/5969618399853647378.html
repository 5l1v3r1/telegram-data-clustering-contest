<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/A1Basket/panathhnaikos-hraklhs-130-81-efere-thn-kataigida-mesa-sto-oaka.5646230.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T18:53:00+00:00"/>
    <meta property="og:title" content="Παναθηναϊκός - Ηρακλής 130-81: Έφερε την καταιγίδα... μέσα στο ΟΑΚΑ"/>
    <meta property="og:description" content="Ο Παναθηναϊκός μετέτρεψε σε διαγωνισμό τριπόντων το παιχνίδι με τον Ηρακλή, κάνοντας ρεκόρ και ένα καλό... ζέσταμα στα μακρινά σουτ (21/34), για να φτάσει στην πιο παραγωγική φετινή του επικράτηση (130-81). Οι 9 από τους 12 πράσινους πέτυχαν τρίποντο!"/>
  </head>
  <body>
    <article>
      <h1>Παναθηναϊκός - Ηρακλής 130-81: Έφερε την καταιγίδα... μέσα στο ΟΑΚΑ</h1>
      <h2>Ο Παναθηναϊκός μετέτρεψε σε διαγωνισμό τριπόντων το παιχνίδι με τον Ηρακλή, κάνοντας ρεκόρ και ένα καλό... ζέσταμα στα μακρινά σουτ (21/34), για να φτάσει στην πιο παραγωγική φετινή του επικράτηση (130-81). Οι 9 από τους 12 "πράσινους" πέτυχαν τρίποντο!</h2>
      <address><time datetime="2019-11-25T18:53:00+00:00">25 Nov 2019, 18:53</time> by <a rel="author">Χρήστος Μπαρούνης</a></address>
      <p>Με 21 τρίποντα από εννέα παίκτες του και πρώτο τον -συνήθη ύποπτο- Τζίμερ Φρεντέτ (6/8), ο Παναθηναϊκός ΟΠΑΠ έφερε την καταιγίδα εντός του ΟΑΚΑ, κάνοντας ρεκόρ στην ιστορία του με τα περισσότερα εύστοχα σουτ πίσω από τα 6,75 μέτρα (21/34), πετυχαίνοντας την μεγαλύτερη σε εύρος φετινή του νίκη επί του Ηρακλή (130-81) και τη δεύτερη μεγαλύτερη της ιστορίας του.</p>
      <p>Είναι χαρακτηριστικό ότι από τους 12 πράσινους, σε τρίποντο ευστόχησαν οι εννιά, με τον Ίαν Βουγιούκα να βάζει το κερασάκι στην τούρτα στο τέταρτο δεκάλεπτο. Σε αυτή την περίοδο μάλιστα και δη στο τελευταίο διάστημα φαίνεται ότι παρασύρθηκε και ο Ηρακλής για να συμμετάσχει στον... διαγωνισμό τριπόντων, με 12 εύστοχα απο τις δύο ομάδες σε μία περίοδο!</p>
      <p>
        <b>O MVP</b>
      </p>
      <p>Ο Τζίμερ Φρεντέτ φυσικά, ο οποίος ξεκίνησε "καυτός" και συνέχισε έτσι. Ξεκίνησε με 5/5, έχασε το πρώτο του μετά από 6 προσπάθειες και τελείωσε με 8/10 σουτ (6/8 τρίποντα) και 24 πόντους. Παράλληλα είχε και 4 ασίστ. Βέβαια, σε ενα τέτοιο ματς δεν είναι εύκολο να ξεχωρίσεις πρωταγωνιστή, αφού δεν μπορούμε να μην αναφέρουμε τα 10 ριμπάουντ του Μπέντιλ, τις 10 ασίστ του Παππά και τις 8 του Καλάθη.</p>
      <p>
        <b>ΤΑ ΣΤΑΤΙΣΤΙΚΑ ΠΟΥ ΞΕΧΩΡΙΣΑΝ</b>
      </p>
      <p>Οι "πράσινοι" είχαν 6 "διψήφιους", με μπροστάρη τον Φρεντέτ (24 πόντους), 18 είχε ο Γουάιλι (7/8 δίποντα), 16 ο Βουγιούκας, 15 ο Μήτογλου και άλλους 12 ο Παππάς, με τον Παναθηναϊκό να παίρνει 82 ποντους από τον πάγκο του! Όσο για τα τρίποντα, ο Φρεντέτ είχε 6/8, ο Τόμας 3/5, ενώ το καλύτερο ποσοστό το είχε ο... Βουγιούκας με 2/2! Με τόσα τρίποντα φυσικά, ήταν αναμενόμενο να εκτοξευτούν και οι ασίστ, με τον Παναθηναϊκό να μκοιράζει 34!</p>
      <p>
        <b>Ο ΑΓΩΝΑΣ</b>
      </p>
      <p>Με εκφραστή τον Τζίμερ Φρεντέτ, ο Παναθηναϊκός προκάλεσε καταγίδα τριπόντων στο πρώτο μέρος. Ο Αμερικανός είχε 4/4 στα πρώτα 6' του αγώνα, φτάνοντας πολύ νωρίς τους 14 πόντους και οδηγώντας τους "πράσινους" σε ένα εκρηκτικό πρώτο δεκάλεπτο 36 πόντων! Ο Γιώργος Βόβορας έκανε ροτέισον (και οι 12 παίκτες είχαν αγωνιστεί στο πρώτο μέρος), μοίρασε τον χρόνο και είδε πολύ ενέργεια, τρέξιμο στο ανοιχτό γήπεδο και σωρεία τριπόντων. Οι "πράσινοι" ξεκίνησαν με 6/8, δια χειρός Φρεντέτ, Παπαπέτρου και Μπέντιλ και έτσι προηγούνταν 36-15.</p>
      <p>Ο Ηρακλής είχε τους Χάνλαν (ο μοναδικός "διψήφιος" των φιλοξενούμενων στο πρώτο μέρος με 11 πόντους), Καββαδά και Τέπιτς να μονοπωλούν τις επιθετικές τους προσπάθειες, με την ευστοχία που είχαν οι "πράσινοι" όμως στην άλλη πλευρά ήταν αδύνατο να κατεβάσουν τη διαφορά. Ο Γουάιλι μπήκε και έδωσε θέαμα με τρία συνεχόμενα καρφώματα, ενώ ο Τόμας πήρε τη σκυτάλη από τον Φρεντέτ και με 3/4 τρίποντα έγινε και αυτός "διψήφιος" για να το 43-19 των "πρασίνων" που είχαν 10/18 εύστοχα σουτ πίσω απο τα 6,75μ. στο πρώτο μέρος (64-36).</p>
      <p>Ο Φρεντέτ, αλλά και ο Παναθηναϊκός, γενικότερα συνέχισαν με τον ίδιο ρυθμό πίσω από τα 6,75 μέτρα. Ο Αμερικανός έφτασε να έχει 6/7 στην αρχή της τρίτης περιόδου, ενώ οι "πράσινοι" είχαν 4/4. Είναι χαρακτηριστικό ότι οι 8 από 12 παίκτες του Γιώργου Βόβορα είχαν ευστοχήσει σε σουτ τριών πόντων μέχρι το τέλος του τρίτου δεκαλέπτου, διάστημα στο οποίο οι "πράσινοι" είχαν 5/6 τρίποντα!</p>
      <p>Ανάλογη εξέλιξη είχε και η τελευταία περίοδος, όπου μόλις στο πρώτο της δίλεπτο, ο Μήτογλου με τρίποντο οδήγησε τον Παναθηναϊκό στους 100 πόντους (100-55) και έδωσε το σύνθημα για να αρχίσει ένας... διαγωνισμός τριπόντων, τόσο μεταξύ των "πρασίνων" όσο και μεταξύ των δύο ομάδας. Ο Παναθηναϊκός σταμάτησε στα 21 (σε 34 προσπάθειες), ο Ηρακλής είχε 11/25, με τις δύο ομάδες να πετυχαίνουν 12 τρίποντα στην τέταρτη περίοδο (130-81).</p>
      <p><b>ΠΡΟΣΕΛΕΥΣΗ:</b> Λιγοστός ο κόσμος στο ΟΑΚΑ, ωστόσο οι περίπου 2.000 φίλαθλοι που βρέθηκαν στην εξέδρα χόρτασαν μπάσκετ και τρίποντα από τους "πράσινους".</p>
      <p><b>ΔΙΑΙΤΗΤΕΣ:</b> Τσαρούχα, Συμεωνίδης, Τσολάκος.</p>
      <p><b>ΤΑ ΔΕΚΑΛΕΠΤΑ:</b> 36-15, 64-36, 95-52, 130-81</p>
      <p><b>ΠΑΝΑΘΗΝΑΪΚΟΣ</b> (Βόβορας): Παπαγιάννης 4 (5 ριμπάουντ), Τζόνσον 8 (1), Φρεντέτ 24 (2/2 δίποντα, 6/8 τρίποντα, 2/2 βολές, 4 ασίστ), Καλάθης 5 (1 τρίποντο, 8 ασίστ), Μπεντίλ 7 (1 τρίποντο, 10 ριμπάουντ), Τόμας 16 (2/3 δίποντα, 4/5 τρίποντα), Ράις (0/3 σουτ), Παπαπέτρου 5 (1 τρίποντο, 5 ασίστ), Παππάς 12 (3/5 τρίποντα, 4 ριμπάουντ, 10 ασίστ), Βουγιούκας 16 (4/6 δίποντα, 2/2 τρίποντα, 2/3 βολές), Γουάιλι 18 (7/7 δίποντα, 0/1 τρίποντο, 4/4 βολές), Μήτογλου 15 (4/6 δίποντα, 2/4 τρίποντα, 1/1 βολή).</p>
      <p><b>ΗΡΑΚΛΗΣ </b>(Καστρίτης): Τέπιτς 6, Καββαδάς 9, Σούλερ 12 (1), Ντέιβις 11 (3/4 τρίποντα), Χάνλαν 24 (7/11 δίποντα, 3/5 τρίποντα, 1/1 βολή, 4 ασίστ), Οκερέαφορ 3 (1/8 σουτ, 7 ασίστ), Κακαρούδης (0/4 σουτ), Ζάρας 10 (2), Καλαϊτζίδης 3 (1), Γεωργαλάς, Γκάρετ 2.</p>
      <p><b>Ομαδικά στατιστικά - Παναθηναϊκός:</b> 26/39 δίποντα, 21/34 τρίποντα, 15/18 βολές, 43 ριμπάουντ (30+13), 34 ασίστ, 11 λάθη, 10 κλεψίματα, 2 τάπες.</p>
      <p><b>Ομαδικά στατιστικά - Ηρακλής:</b> 17/36 δίποντα, 11/25 τρίποντα, 14/21 βολές, 19 ριμπάουντ (15+4), 17 ασίστ, 13 λάθη, 7 κλεψίματα, 4 τάπες.</p>
      <p><b>Οι επόμενες υποχρεώσεις των δύο ομάδων:</b> Ο Παναθηναϊκός υποδέχεται την Μπασκόνια στις 28/11 (21:00), ενώ ο Ηρακλής θα υποδεχτεί το Λαύριο στις 30/11 (16:45).</p>
    </article>
  </body>
</html>