<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/svet/junker-dao-sam-sve-od-sebe/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T18:11:08+00:00"/>
    <meta property="og:title" content="Junker: Dao sam sve od sebe"/>
    <meta property="og:description" content="Ne odlazim ni tužan, ni preterano srećan, ali sa osećajem da sam dao sve od sebe, rekao je Žan Klod Junker u poslednjem govoru u Evropskom parlamentu u svojstvu predsednika Evropske komisije."/>
  </head>
  <body>
    <article>
      <h1>Junker: Dao sam sve od sebe</h1>
      <address><time datetime="2019-11-25T18:11:08+00:00">25 Nov 2019, 18:11</time> by <a rel="author">FoNet</a></address>
      <p>
        <b>Ne odlazim ni tužan, ni preterano srećan, ali sa osećajem da sam dao sve od sebe, rekao je Žan Klod Junker u poslednjem govoru u Evropskom parlamentu u svojstvu predsednika Evropske komisije.</b>
      </p>
      <p>Petogodišnji mandat na čelu evropske vlade Junker će okončati 1. decembra, kada će ga naslediti Ursula fon der Lajen, a kaže da je preživeo i „lepe i tmurne dane“.</p>
      <p>Kao predsednik Evropske komsije morao je da se nosi sa mnogim krizama: trebalo je spasavati Grčku od bankrota i održati stabilnost evrozone, bilo je neophodno suzbiti posledice svetske finansijske krize i rešavati problem migranstke krize.</p>
      <p>Junkeru je, zajedno sa još nekim šefovima država i vlada, pošlo za rukom da postigne sporazum sa Turskom i Libijom i da ozbiljno smanji broj migranata, ali ta kriza na kraju njegovog mandata je ipak daleko od rešenja.</p>
      <p>„Ne radi se tu o milosrđu, što je stari refleks Evropljana, već treba da se razvije pravo partnerstvo između Evrope i Afrike, da se u Afriku investira i otvaraju nova radna mesta, to mora da bude lajt motiv“, kazao je Junker za Dojče vele.</p>
      <p>Odlazeći šef Evropske komisije smatra da mu je najveći poraz tokom mandata bila odluka Velike Britanije da napusti Evropsku uniju.</p>
      <p>Danas smatra da je trebalo da se uključi u kampanju pre održavanja referenduma, ali mu je tadašnji britanski premijer Džejms Kameron savetovao da to ne čini, što je, kako kaže, bila velika greška.</p>
      <p>Kada je reč o privredi, Junker je bio srećne ruke, jer je njegov investicioni program težak 300 milijardi evra funkcionisao i otvorena su nova radna mesta. Međutim, mršav je bilans korenitih reformi Evropske unije, kojima stremi i francuski predsednik Emanuel Makron.</p>
      <p>Bilo je nekih kozmetičkih operacija, ali problemi su ostali. Na Junkerov predlog da mesto predsednika Evropske komisije i Evropskog saveta bude jedna funkcija, moćni šefovi država i vlada su uputili samo jedan umoran osmeh, a propao je i pokušaj odlazeće Evropske komisije da se otvore pristupni pregovori sa Severnom Makedonijom i Albanijom.</p>
      <p>„U mom mandatu neće biti novih učlanjenja“, kazao je predsednik Evropske komsije po stupanju na dužnost 2014. godine i toga se držao.</p>
      <p>Svojoj nasledici Ursuli fon der Lajen je poželeo svako dobro i mnogo sreće.</p>
      <p>„Nemam nikakve savete, posebno ne koje bih rekao javno, jer sve što bih sada rekao bi mnogo više bio udarac nego savet“, poručio je Junker.</p>
      <h3>Povezani tekstovi:</h3>
    </article>
  </body>
</html>