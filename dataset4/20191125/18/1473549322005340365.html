<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/protesty-w-gruzji-wladze-nie-ida-na-ustepstwa,988166.html"/>
    <meta property="og:site_name" content="TVN24"/>
    <meta property="article:published_time" content="2019-11-25T18:35:47+00:00"/>
    <meta property="og:title" content="Władze nie idą na ustępstwa. Gruzini zapowiadają kolejne protesty"/>
    <meta property="og:description" content="Wybory parlamentarne w Gruzji w 2020 roku odbędą się według ordynacji mieszanej, a nie proporcjonalnej - ogłosiła rządząca partia Gruzińskie Marzenie. Zmiany systemu wyborczego domagają się protest..."/>
  </head>
  <body>
    <article>
      <h1>Władze nie idą na ustępstwa. Gruzini zapowiadają kolejne protesty</h1>
      <address><time datetime="2019-11-25T18:35:47+00:00">25 Nov 2019, 18:35</time> by <a rel="author">tas//kg</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/b4a06d3f-56f2-4ed3-9e02-d031c31e0670-480p.mp4"/>
          <figcaption>Antyrządowe demonstracje w Gruzji</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/4a590cda-13fe-407b-8d15-8a0fd379c5e1-480p.mp4"/>
          <figcaption>Protesty w Gruzji. Chcą zmiany ordynacji wyborczej</figcaption>
        </figure>
        <figcaption>Gruzini żądają zmiany ordynacji wyborczej (nagranie z 17 listopada)<cite>Foto: PAP/EPA | Video: Reuters TV</cite></figcaption>
      </slideshow>
      <h3>Wybory parlamentarne w Gruzji w 2020 roku odbędą się według ordynacji mieszanej, a nie proporcjonalnej - ogłosiła rządząca partia Gruzińskie Marzenie. Zmiany systemu wyborczego domagają się protestujący, którzy zapowiadają kolejne demonstracje.</h3>
      <related>
        <a href="https://www.tvn24.pl/wiadomosci-ze-swiata,2/duma-chce-sankcji-wobec-gruzji-putin-przeciwny,951329.html"/>
      </related>
      <p>O tym, że obowiązująca ordynacja nie zostanie zmieniona, poinformował w poniedziałek sekretarz Gruzińskiego Marzenia, mer Tbilisi Kacha Kaladze po posiedzeniu ugrupowania. Wyjaśnił, że partia nie ma 113 głosów potrzebnych do wprowadzenia poprawek do konstytucji.</p>
      <p>Przed siedzibą partii zgromadził się tłum protestujących, który utworzył "korytarz hańby" dla członków rządzącego ugrupowania.</p>
      <h3>Postulat uczestników protestów</h3>
      <p>Parlament nie przegłosował zmiany ordynacji wyborczej na posiedzeniu 14 listopada. Zmiana ordynacji była jednym z postulatów uczestników masowych demonstracji, które odbyły się w lecie.</p>
      <p>Zmiana miała początkowo nastąpić w 2024 roku, jednak opozycja zażądała, by wprowadzić ją wcześniej, jako że ordynacja proporcjonalna mogłaby utrudnić Gruzińskiemu Marzeniu utrzymanie kontroli w parlamencie - wskazywała agencja Reutera.</p>
      <p>Zdaniem opozycji za tym, że partia nie przegłosowała zmiany, stoi jej lider, miliarder Bidzina Iwaniszwili.</p>
      <p>Iwaniszwili wydał oświadczenie, w którym "ubolewał nad tym, że nie przegłosowano zmiany".</p>
      <h3>Wezwanie do dialogu</h3>
      <p>W poniedziałek w Tbilisi zorganizowano kolejną masową demonstrację przed budynkiem parlamentu. Oprócz zmiany ordynacji protestujący domagają się dymisji rządu. Władze ostrzegły organizatorów akcji, że użyją siły, a opozycja zapowiedziała, że jej to nie powstrzyma - relacjonowało Radio Swoboda.</p>
      <p>W ubiegły poniedziałek siły specjalne policji w Tbilisi użyły armatek wodnych i gazu łzawiącego, by rozproszyć demonstrantów, którzy blokowali gmach parlamentu. Zatrzymano 37 osób. USA i Unia Europejska wezwały gruziński rząd, partie polityczne i społeczeństwo do dialogu.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/protestujacy-zablokowali-parlament-policja-rozpedzila-ich-armatkami-i-gazem-lzawiacym,986308.html"/>
        <a href="https://www.tvn24.pl/wiadomosci-ze-swiata,2/nie-pozwolimy-temu-parlamentowi-pracowac,986209.html"/>
        <a href="https://www.tvn24.pl/wiadomosci-ze-swiata,2/parlament-nie-przeglosowal-zmiany-ordynacji-wypowiedzenie-wojny-wlasnemu-narodowi,985558.html"/>
        <a href="https://www.tvn24.pl/wiadomosci-ze-swiata,2/szefowie-msz-rosji-i-gruzji-spotkali-sie-pierwszy-raz-od-11-lat,972648.html"/>
        <a href="https://www.tvn24.pl/wiadomosci-ze-swiata,2/prezydent-ulaskawila-prokuratura-wszczela-dochodzenie,971175.html"/>
      </related>
    </article>
  </body>
</html>