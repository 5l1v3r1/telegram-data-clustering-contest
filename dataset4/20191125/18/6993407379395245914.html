<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kostiantyn-kotov-etap-moskv%d0%b0/30291607.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T18:46:14+00:00"/>
    <meta property="og:title" content="Російського активіста Котова, який виступав на захист українських політв’язнів, етапували з Москви"/>
    <meta property="og:description" content="Громадського активіста з Росії Костянтина Котова, засудженого на чотири роки колонії загального режиму за статтею про неодноразове порушення правил участі в мітингах, етапували з Москви, повідомила Ро"/>
  </head>
  <body>
    <article>
      <h1>Російського активіста Котова, який виступав на захист українських політв’язнів, етапували з Москви</h1>
      <address>
        <time datetime="2019-11-25T18:46:14+00:00">25 Nov 2019, 18:46</time>
      </address>
      <p>Громадського активіста з Росії Костянтина Котова, засудженого на чотири роки колонії загального режиму за статтею про неодноразове порушення правил участі в мітингах, етапували з Москви, повідомила Російській службі Радіо Свобода його адвокат Марія Ейсмонт.</p>
      <p>За її словами, Котова відвезли у Володимирську область Росії, де він відбуватиме термін. У вівторок Ейсмонт планує прибути в місцеву колонію, щоб дізнатися про стан здоров’я підзахисного після етапування.</p>
      <p>Костянтин Котов – 34-річний московський опозиційний активіст, який <a href="https://www.radiosvoboda.org/a/news-moskva-piket-krym/29826544.html">виходив з одиничними пікетами</a> проти політичних репресій і поліцейського свавілля. Він також <a href="https://www.radiosvoboda.org/a/news-moryaky-zibraly-/30158040.html">допомагав</a> захопленим російськими силовиками українським морякам і вимагав обміну утримуваними особами між Росією й Україною.</p>
      <p>З березня по серпень активіста неодноразово затримувала російська поліція. Востаннє його затримали 10 серпня в центрі Москви під час акції на <a href="https://www.radiosvoboda.org/a/rosija-protesty/30150606.html">підтримку опозиційних кандидатів</a> у депутати Московської міської думи. За версією звинувачення, підсудний брав участь у ній, тримаючи в руках плакат, скандуючи гасла і роздаючи інтерв’ю.</p>
      <p>Радіо Свобода публікувало кадри, на яких видно, що в цей день Котов тільки встиг вийти з метро, як відразу ж був схоплений поліцією. Суд не став розглядати відео затримання Котова і не долучив його до справи.</p>
      <p>5 вересня Костянтин Котов був засуджений на чотири роки позбавлення волі.</p>
      <figure>
        <video src="https://flashvideo.rferl.org/Videoroot/Pangeavideo/2019/10/d/d6/d6602c04-d118-4e02-87d4-4a25e224e3d8_mobile.mp4?download=1"/>
      </figure>
      <p>Стаття про неодноразове порушення правил проведення акцій протесту з’явилася в Кримінальному кодексі Росії в 2014 році. Першим засудженим за цією статтею став у грудні 2015 року <a href="https://www.radiosvoboda.org/a/28336463.html">активіст Ільдар Дадін</a>. Вирок був <a href="https://www.radiosvoboda.org/a/news/28332860.html">скасований Верховним судом</a>, Конституційний суд Росії роз’яснив, що застосовувати статтю про неодноразові порушення можна тільки в разі, якщо вони не були формальними і порушували права громадян.</p>
      <p>Прокуратура у відповідь на апеляційну скаргу адвокатів Котова заявила, що вирок не суперечить постанові Конституційного суду Росії. У відомстві назвали «реальною загрозою» те, що під час акцій московський активіст нібито порушував правила дорожнього руху і блокував прохід громадян до визначних пам’яток міста.</p>
      <p>Правозахисний центр «Меморіал» <a href="https://www.radiosvoboda.org/a/news-u-rosii-areshtovanoho-protestuvalnyka-vyznaly-politvyaznem/30119806.html">визнав Котова політичним в’язнем</a>.</p>
    </article>
  </body>
</html>