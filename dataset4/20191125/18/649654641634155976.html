<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/inicijativa-ispred-ministarstva-pozvala-premijerku-do-cetvrtka-razresite-malog-video/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T18:03:07+00:00"/>
    <meta property="og:title" content="NDBG traži da premijerka do četvrtka uputi skupštini predlog za smenu Malog (VIDEO)"/>
    <meta property="og:description" content="Aktivisti inicijative Ne davimo Beograd, zajedno sa građanima, večeras su na vratima zgrade Vlade ostavili zahtev premijerki Ani Brnabić da do četvrtka, 28. novembra Skupštini Srbije uputi predlog za smenu ministra finansija Siniše Malog."/>
  </head>
  <body>
    <article>
      <h1>NDBG traži da premijerka do četvrtka uputi skupštini predlog za smenu Malog (VIDEO)</h1>
      <address><time datetime="2019-11-25T18:03:07+00:00">25 Nov 2019, 18:03</time> by <a rel="author">Beta</a></address>
      <p>
        <b>Aktivisti inicijative Ne davimo Beograd, zajedno sa građanima, večeras su na vratima zgrade Vlade ostavili zahtev premijerki Ani Brnabić da do četvrtka, 28. novembra Skupštini Srbije uputi predlog za smenu ministra finansija Siniše Malog.</b>
      </p>
      <p>„Vidimo se u četvrtak u 18 časova ispred Vlade Srbije da vidimo šta je Ana odlučila. Ukoliko se to ne desi, zaključavanje Ministarstva finansija od jutros biće samo pokazna vežba kako se preuzimaju institucije“, naveli su organizatori skupa.</p>
      <p>Građani su se prethodno okupili ispred zgrade Ministarstva finansija u Beogradu, a sa sobom su nosili crvene papire koji simbolišu „crveni karton“ za Sinišu Malog.</p>
      <p>Predstavnik Inicijative Ne davimo Beograd Radomir Lazović poručio je da očekuju da do četvrtka, kada je naredna sednica Vlade Siniša Mali bude razrešen, te da će se i tog dana okupiti sa istim zahtevom.</p>
      <p>„Taj čovek (Mali) možda nije doktor ali je zato ekspert za otimanje javnih dobara, nameštanje tendera, za siromašenje ove već osiromašene države. Siniša Mali je prvak u ostajanju na funkcijama uprkos aferama“, rekao je Lazović.</p>
      <p>Profesorka Biloškog fakulteta Biljana Stojković kazala je da neko ko je plagijator ne sme da bude blizu državnoj kasi, da je to isto kao kada bi dali kozi da čuva kupus.</p>
      <p>„Oni će se svetiti Univerzitetu, to su pokazali kada su mu smanjili budžet. To je cena koju smo spremni da platimo. Slobodan Univerzitet znači slobodu za gradajane, slobodu za uzbunjivača Aleksandra Obradovića, slobodnu misao“, rekla je Stojković.</p>
      <p>Profesor Fakulteta političkih nauka Đođe Pavićević kazao je da je Univerzitet pokazao da je moguće da ostane slobodna i autonomna institucija uprkos svemu što se događa, i da je važno da sve druge ustanove to pokažu.</p>
      <p>„Univerzitet je odbio da jedno veliko beščašće proglasi za doktorat i nagradi onoga koji je to radio. Nadamo se da će uskoro i sudije, vojnici, policajci lakše disati i moći da rade svoj posao“, rekao je Pavićević.</p>
      <p>Mali, kako je rekao Pavićević, nije prvi političar plagijator, ali za razliku od onih u drugim zemljama koji su „platili cenu za to“, u Srbiji „nažalost to nije tako“.</p>
      <p>Aktivisti Ne davimo Beograd jutros su lancima blokirali ulaz u Ministarstvo finansija, kako bi „dokazanom plagijatoru i učesniku brojnih afera“ Siniši Malom, onemogućili da udje u zgradu.</p>
      <p>Odbor za profesionalnu etiku Univerziteta u Beogradu u četvrtak je predložio Senatu Univerziteta da postupi po pravilniku o poništavanju doktorata u slučaju ministra Siniše Malog jer je utvrdio postojanje neakademskog ponašanja u njegovom radu.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fwww.danas.rs%2Fvideos%2F515451129071015%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <h3>Povezani tekstovi:</h3>
    </article>
  </body>
</html>