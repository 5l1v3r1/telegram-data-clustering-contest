<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/quaranta-voglia-muro-ndash-ldquo-the-wall-rdquo-compie-40-anni-220037.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-25T18:58:00+00:00"/>
    <meta property="og:title" content="The wall compie 40 anni: l'opera definitiva dei pink floyd e' piu' di un disco, e' la colonna di..."/>
    <meta property="og:description" content="QUARANTA VOGLIA DI MURO – “THE WALL” COMPIE 40 ANNI: L’OPERA DEI PINK FLOYD E SOPRATTUTTO DI ROGER WATERS È PIÙ DI UN DISCO. È STATA LA COLONNA SONORA CHE OGNUNO HA ADATTATO AI SUOI ABISSI E A QUELLI DELLA STORIA: DAL MURO DI BERLINO AL SUDAFRICA – NICOLA ZINGARETTI: “L’EMOZIONE PIÙ GRANDE LEGATA A ‘THE WALL’ È RECENTE, SONO STATO PROFONDAMENTE COLPITO QUANDO NEL 2014 HO LETTO…” – VIDEO"/>
  </head>
  <body>
    <article>
      <h1>The wall compie 40 anni: l'opera definitiva dei pink floyd e' piu' di un disco, e' la colonna di...</h1>
      <address>
        <time datetime="2019-11-25T18:58:00+00:00">25 Nov 2019, 18:58</time>
      </address>
      <p>
        <b>QUARANTA VOGLIA DI MURO – “THE WALL” COMPIE 40 ANNI: L’OPERA DEI PINK FLOYD E SOPRATTUTTO DI ROGER WATERS È PIÙ DI UN DISCO. È STATA LA COLONNA SONORA CHE OGNUNO HA ADATTATO AI SUOI ABISSI E A QUELLI DELLA STORIA: DAL MURO DI BERLINO AL SUDAFRICA – NICOLA ZINGARETTI: “L’EMOZIONE PIÙ GRANDE LEGATA A ‘THE WALL’ È RECENTE, SONO STATO PROFONDAMENTE COLPITO QUANDO NEL 2014 HO LETTO…” – VIDEO</b>
      </p>
      <hr/>
      <p>
        <b>&lt;iframe width="560" height="315" src="https://www.youtube.com/embed/SNljo-WtP44" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen&gt;&lt;/iframe&gt;</b>
      </p>
      <p>
        <b>1 – THE WALL, UN MURO LUNGO 40 ANNI: LA RIVOLUZIONE DEI PINK FLOYD</b>
      </p>
      <p>
        <b>Claudio Fabretti per<a href="http://WWW.LEGGO.IT/"> “Leggo”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-256462/1243535.htm">
          <img src="https://cdn-static.dagospia.com/img/foto/11-2019/the-wall-pink-floyd-1243535.jpg"/>
        </a>
        <figcaption>the wall pink floyd</figcaption>
      </figure>
      <p>Vecchi muri crollano, nuovi muri nascono, ma quello dei Pink Floyd resta fisso da 40 anni al centro della storia del rock. Il 30 novembre 1979 si rivelava al mondo The Wall, il concept-album più amato, riprodotto, imitato e frainteso di sempre (oltre che bestseller da oltre 20 milioni di copie vendute). Mai come in questo caso le ossessioni e le paranoie di un singolo musicista sono riuscite a dar vita a un immaginario così universale.</p>
      <p>A Roger Waters bastò uno spunto banale – il suo sentirsi sempre più alienato dal pubblico del gruppo, culminato nel famigerato sputo a uno spettatore a Montréal nel 1977 – per edificare un gigantesco incubo collettivo. Perché The Wall è in fondo la colonna sonora che ognuno di noi può adattare ai suoi abissi più cupi. E al tempo stesso, i risvolti simbolici, sociali e politici dell’opera hanno finito col travalicarne la chiave psicologica individuale.</p>
      <figure>
        <a href="https://www.dagospia.com/mediagallery/Dago_fotogallery-256462/1243530.htm">
          <img src="https://cdn-static.dagospia.com/img/foto/11-2019/la-copertina-di-leggo-sui-40-anni-di-the-wall-dei-pink-floyd-1243530.jpg"/>
        </a>
        <figcaption>LA COPERTINA DI LEGGO SUI 40 ANNI DI THE WALL DEI PINK FLOYD</figcaption>
      </figure>
      <p>Ad esempio, nella Germania divisa tra Est e Ovest, The Wall è diventato una bandiera della lotta contro quella frattura simboleggiata dal Muro di Berlino, tanto che nel 1990, con le macerie ancora fumanti di quella barriera, Waters verrà chiamato a riprodurlo dal vivo nella capitale ormai unificata, davanti a una folla immensa.</p>
      <p>In Sudafrica, Another Brick In The Wall, da canzone di protesta contro i metodi oppressivi di insegnamento che era, si è trasformata in un inno anti-apartheid. E quando in Bring The Boys Back Home - considerato dal bassista il momento-clou dello show – scorrono sul muro le immagini di un bambino che stringe la mano a un soldato, a simboleggiare gli affetti spezzati dalla guerra – è come se Waters si stesse rivolgendo alle vittime di tutti conflitti che insanguinano il pianeta.</p>
      <figure>
        <a href="https://www.dagospia.com/mediagallery/Dago_fotogallery-256462/1243533.htm">
          <img src="https://cdn-static.dagospia.com/img/foto/11-2019/the-wall-live-in-berlin-2-1243533.jpg"/>
        </a>
        <figcaption>the wall live in berlin 2</figcaption>
      </figure>
      <p>Eppure, è “solo” la storia di Pink, rockstar plasmata su Waters, che arriva a isolarsi dietro un “muro” mentale a causa di una serie di traumi psicologici (la morte del padre nella seconda guerra mondiale, la madre iperprotettiva, gli insegnanti autoritari, i tradimenti della moglie).</p>
      <p>Ma non c’è solo il messaggio. Il concept floydiano resta anche una formidabile raccolta di canzoni - da Hey You a Comfortably Numb passando per Mother - in bilico tra rock e funk, psichedelia e ballate intimiste in linea con il futuro Waters solista. Un’opera corale nata in studio di registrazione: ingegneri del suono, arrangiatori, produttori portano a compimento il percorso intrapreso sei anni prima con l’altro kolossal The Dark Side Of The Moon.</p>
      <figure>
        <a href="https://www.dagospia.com/mediagallery/Dago_fotogallery-256462/1243532.htm">
          <img src="https://cdn-static.dagospia.com/img/foto/11-2019/the-wall-live-in-berlin-1-1243532.jpg"/>
        </a>
        <figcaption>the wall live in berlin 1</figcaption>
      </figure>
      <p>E se il suono che ne scaturisce è perfetto, altrettanto straordinaria è la potenza evocativa della grafica di Gerald Scarfe, che, assieme ai disegni della copertina, curerà le animazioni dello show e del film. Già, perché The Wall è soprattutto uno dei più riusciti progetti multimediali della storia del rock: quasi impossibile immaginarlo spogliato della componente visuale, che trionferà proprio nei concerti in technicolor - portati in giro per il mondo dalla band prima e dal suo ex-leader poi - e nel film di Alan Parker del 1982, con Bob Geldof nei panni del protagonista Pink.</p>
      <figure>
        <a href="https://www.dagospia.com/mediagallery/Dago_fotogallery-256462/1243537.htm">
          <img src="https://cdn-static.dagospia.com/img/foto/11-2019/roger-waters-tour-the-wall-35-1243537.jpg"/>
        </a>
        <figcaption>roger waters tour the wall 35</figcaption>
      </figure>
      <p>Sarà anche il disco che porterà alle estreme conseguenze il dissidio tra Waters e gli altri. Affidato il suo testamento floydiano al requiem anti-bellico di The Final Cut (1983), il leader supremo toglierà il disturbo. Ma The Wall resterà il sigillo definitivo alla sua straordinaria stagione alla testa della band inglese.</p>
      <p>
        <b>2 – NICOLA ZINGARETTI A LEGGO: «HO AMATO THE WALL ALLA FOLLIA, CUSTODISCE I VALORI DELLA PACE»</b>
      </p>
      <figure>
        <a href="https://www.dagospia.com/mediagallery/Dago_fotogallery-256462/1240752.htm">
          <img src="https://cdn-static.dagospia.com/img/foto/11-2019/nicola-zingaretti-1240752.jpg"/>
        </a>
        <figcaption>NICOLA ZINGARETTI</figcaption>
      </figure>
      <p>
        <b>Intervento di Nicola Zingaretti pubblicato da<a href="http://WWW.LEGGO.IT/"> “Leggo”</a></b>
      </p>
      <p>Sembra una vita fa, l'uscita di The Wall. In quarant'anni abbiamo fatto in tempo a gioire per muri che crollavano, e a vederne erigere di nuovi. Come milioni di persone, ho amato alla follia questo capolavoro di ingegneria musicale, politica e ribellione. Nel corso degli anni, sono tornato spesso, come a una fonte, al suo messaggio di pacifismo, rifiuto della violenza e dell'ordine costituito, assoluto e senza compromessi, incastonato in quella maestosa architettura musicale.</p>
      <figure>
        <a href="https://www.dagospia.com/mediagallery/Dago_fotogallery-256462/1243534.htm">
          <img src="https://cdn-static.dagospia.com/img/foto/11-2019/the-wall-1243534.jpg"/>
        </a>
        <figcaption>the wall</figcaption>
      </figure>
      <p>Ma l'emozione più grande legata a The Wall per me è più recente. Sono stato profondamente colpito quando ho letto, nel 2014, che Roger Waters aveva scoperto, dopo una lunga ricerca, che il nucleo sentimentale da cui si generò il corpo di The Wall è un fatto storico accaduto ad Anzio, sulle coste della nostra regione, a pochi chilometri da Roma. È lì che morì nel 1944 il padre di Roger Waters, soldato dell'esercito inglese: combattendo per la nostra libertà.</p>
      <figure>
        <a href="https://www.dagospia.com/mediagallery/Dago_fotogallery-256462/822809.htm">
          <img src="https://cdn-static.dagospia.com/img/foto/07-2016/carlo-massarini-822809.jpg"/>
        </a>
        <figcaption>carlo massarini</figcaption>
      </figure>
      <p>In The Final Cut, il disco che completa The Wall, la voce narrante si chiede a un certo punto: Is for me that daddy died? Ecco, i quarant'anni di The Wall, oggi in questo complicato snodo storico in cui vediamo rivivere tensioni, istinti di guerra, nuovi muri - mi fanno pensare soprattutto al peso di una responsabilità politica ed etica: alla necessità di custodire, con cura e amore, la pace e i valori democratici che ci hanno consegnato i nostri padri e le nostre madri.</p>
      <p>
        <b>3 – «SUI MATTONI DI QUEL MURO, UN INCUBO COLLETTIVO»</b>
      </p>
      <p>
        <b>Claudio Fabretti per <a href="http://WWW.LEGGO.IT/">“Leggo”</a></b>
      </p>
      <p>
        <b>Carlo Massarini, che cosa rappresentava quel muro allora e cosa rappresenta oggi, in un’epoca in cui alcuni muri sono caduti e altri se ne vogliono costruire?</b>
      </p>
      <figure>
        <a href="https://www.dagospia.com/mediagallery/Dago_fotogallery-256462/448114.htm">
          <img src="https://cdn-static.dagospia.com/img/foto/03-2013/carlo-massarini-224615.jpg"/>
        </a>
        <figcaption>Carlo Massarini</figcaption>
      </figure>
      <p>«Lì erano gli incubi personali di Waters che diventavano simbolo, che raggiunge il punto più alto quando nel 1990 è portato in scena ad Alexanderplatz, di fronte al Muro di Berlino demolito appena un anno prima. Oggi i muri vengono eretti (o minacciati) per contenere, separare: è solo l’inizio dell’evoluzione della trama di Waters, chissà se il finale sarà altrettanto liberatorio, o solo una prosecuzione dell’incubo».</p>
      <figure>
        <a href="https://www.dagospia.com/mediagallery/Dago_fotogallery-256462/964595.htm">
          <img src="https://cdn-static.dagospia.com/img/foto/12-2017/roger-waters-964595.jpg"/>
        </a>
        <figcaption>roger waters</figcaption>
      </figure>
      <p>
        <b>Fu anche uno spartiacque nella storia dei Pink Floyd: finì con il dividere le strade del leader e del resto della band...</b>
      </p>
      <p>«Lo spunto è proprio l’ultima tappa del tour precedente, quando Waters, innervosito dalla caciara di alcuni spettatori in prima fila, sputa verso di loro e pensa che vorrebbe costruire un muro fra il palco e il pubblico. Due anni dopo, i rapporti erano ormai usurati, in parte anche per le difficoltà di realizzare un album di tal magnitudo».</p>
      <figure>
        <a href="https://www.dagospia.com/mediagallery/Dago_fotogallery-256462/1235307.htm">
          <img src="https://cdn-static.dagospia.com/img/foto/11-2019/nicola-zingaretti-1235307.jpg"/>
        </a>
        <figcaption>NICOLA ZINGARETTI</figcaption>
      </figure>
      <p>
        <b>La sua peculiarità sta anche nell’essere un disco multimediale, da leggere su più livelli (disco, show, film)?</b>
      </p>
      <figure>
        <a href="https://www.dagospia.com/mediagallery/Dago_fotogallery-256462/1243536.htm">
          <img src="https://cdn-static.dagospia.com/img/foto/11-2019/the-wall-live-in-berlin-1243536.jpg"/>
        </a>
        <figcaption>the wall live in berlin</figcaption>
      </figure>
      <p>«Sì, anche se non è stato il primo. Gli Who con Tommy, dieci anni prima, e Quadrophenia, avevano già declinato la storia su più medium: disco, teatro, cinema, colonna sonora (The Wall ha anche una versione operistica)».</p>
      <p>
        <b>Al di là del messaggio di Waters, è un disco in cui ognuno può trovare nuove chiavi di lettura. È anche questo ad averlo reso sempre attuale?</b>
      </p>
      <p>«Sì, rimangono leggendari l’impianto mastodontico dal vivo, che Waters ora porta in tour solista (maggior incasso di sempre di un singolo performer), e la complessità della scrittura. Vi si intrecciano tanti temi diversi: la solitudine, la guerra (da sempre un tema fondamentale di Waters, il cui padre è morto nello sbarco alleato di Anzio), l’alienazione della star, la rigidità del sistema scolastico inglese, i sistemi totalitari. E, infine, la redenzione attraverso la presa di coscienza. È un disco molto visuale, che ripercorre un viaggio interiore paranoico e disperato, dentro e fuor di metafora».</p>
      <figure>
        <a href="https://www.dagospia.com/mediagallery/Dago_fotogallery-256462/1243538.htm">
          <img src="https://cdn-static.dagospia.com/img/foto/11-2019/concerto-the-wall-1243538.jpg"/>
        </a>
        <figcaption>concerto the wall</figcaption>
      </figure>
      <p>
        <b>Che tipo di hit fu il singolo “Another Brick In The Wall”?</b>
      </p>
      <p>«È un unicum – per arrangiamenti, ritmo - della loro storia. Molto lontana dagli inizi psichedelici. Non volevano farla uscire a 45 giri, non con quella base simil-disco. Fu il produttore Bob Ezrin a imporsi, ed è stata una delle chiavi del successo dell’album. Il brano – col coro di bambini che incalza - ha un’efficacia pazzesca».</p>
      <p>
        <b>Perché dopo “The Wall” è diventato sempre più difficile realizzare concept-album?</b>
      </p>
      <p>«Quelli erano gli anni dei concept-album, dischi con una trama e un pensiero unificante. Da Sgt. Pepper’s ai Pink Floyd è stata una stagione memorabile. Le rock opera non sono finite lì, ma ormai tutte le band che ne avevano i mezzi si erano già cimentate. È una buona idea, ma ambiziosa, complessa e perennemente a rischio di gigantismo e banalità insieme».</p>
    </article>
  </body>
</html>