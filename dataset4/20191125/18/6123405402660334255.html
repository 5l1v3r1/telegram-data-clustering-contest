<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/tiffany-bogliolo-uomo-di-numeri-e-artigiano-il-ceo-che-ha-stregato-arnault-639250.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T18:26:00+00:00"/>
    <meta property="og:title" content="Tiffany, Bogliolo, uomo di numeri e artigiano. Il Ceo che ha stregato Arnault"/>
    <meta property="og:description" content="Il manager italiano è un nome noto a Bernard Arnault, avendo avuto un ruolo di primo piano nel passaggio di Bulgari sotto le insegne francesi nel 2011"/>
  </head>
  <body>
    <article>
      <h1>Tiffany, Bogliolo, uomo di numeri e artigiano. Il Ceo che ha stregato Arnault</h1>
      <h2>Il manager italiano è un nome noto a Bernard Arnault, avendo avuto un ruolo di primo piano nel passaggio di Bulgari sotto le insegne francesi nel 2011</h2>
      <address><time datetime="2019-11-25T18:26:00+00:00">25 Nov 2019, 18:26</time> by <a rel="author">Luca Spoldi</a></address>
      <p>Col via libera di entrambi i Cda all’<b>offerta “amichevole” da 16,2 miliardi di dollari</b> (135 dollari per azione, migliorata rispetto ai 120 dollari offerti inizialmente), il colosso francese del lusso<b> Lvmh</b>, facente capo a <b>Bernard Arnault</b>, mette le mani su <b>Tiffany</b>, celeberrimo ma un po’ appannato marchio di gioielleria a stelle e strisce che va ad <b>aggiungersi a brand come Bulgari in una divisione, quella “orologi e gioielli” c</b>he al momento meno contribuisce a ricavi e utile ma che sembra avere le più interessanti prospettive di crescita nel prossimo futuro.</p>
      <figure>
        <img src="http://www.affaritaliani.it/static/upl2018/bern/bernard-arnault--2-1.jpg"/>
      </figure>
      <p>A guidare Tiffany sarà confermato l’italiano <b>Alessandro Bogliolo</b>, arrivato abbastanza a sorpresa sulla poltrona di<i> Ceo</i> del marchio americano nell’estate di due anni fa dopo <b>il licenziamento della “meteora” francese Frederic Cumenal.</b> Bogliolo non è del resto un nome nuovo per Bernard Arnault, avendo guidato la <b>filiale americana della catena globale di profumerie Sephora</b>, appartenente allo stesso gruppo Lvmh prima di andare a guidare <b>Diese</b>l, il principale marchio del gruppo che fa capo a <b>Renzo Rosso</b>.<br/><br/>Prima di essere scelto per guidare Sephora in America, <b>Bogliolo aveva lavorato, per 16 anni, da Bulgari (</b>di cui era <b>direttore finanziario </b>nel 2011 quando il gioielliere romano venne rilevato da Lvmh) il cui ex Ceo ed azionista, <b>Francesco Trapani</b>, fa parte del <i>board</i> di Tiffany dal marzo 2017 dopo aver rilevato il 5,1% di capitale del gioielliere statunitense insieme all’<i>hedge fund</i> attivista <b>Jana Partners</b>. Proprio i<b> rapporti più che solidi tra Arnault, Bogliolo e Trapani </b>sembrano garantire che, come ha già fatto sapere lo stesso Bogliolo, <b>Tiffany continuerà a concentrarsi sull’attuazione delle proprie priorità strategiche chiave “per favorire una crescita sostenibile a lungo termine”.</b></p>
      <figure>
        <img src="http://www.affaritaliani.it/static/upl2018_restyle/anto/antoine-arnault-ape-31.jpg"/>
      </figure>
      <p>L’acquisizione da parte di Lvmh “giunge momento di trasformazione interna per il nostro marchio leggendario, fornirà ulteriore supporto, risorse e slancio per quelle priorità mentre ci evolviamo per diventare <b><i>The Next Generation Luxury Jeweler</i></b>” ha dichiarato il manager, che conta di sfruttare la “straordinaria competenza interna, la maestria senza pari e i forti valori culturali” del gruppo francese per raggiungere nuovi traguardi svecchiandone l’immagine. Tiffany ha infatti una storia unica, ma “per mantenere il marchio vivo”, ha più volte dichiarato Bogliolo, è <b>“indispensabile ogni giorno aggiungere un pezzo di storia in più nel rispetto del passato”.</b><br/><br/><b>Facile a dirsi, ma come riuscirvi?</b> Sfruttando <b>“l’artigianalità” garantita dai 1.500 artigiani</b> che in tutto il mondo tagliano, sfaccettano e lucidano diamanti per la griffe americana. Poi puntando sul fattore “lifestyle”, sullo stile di vita, da coniugare a quello della donna contemporanea. Infine innovando la comunicazione, per svincolarsi dall’idea, ormai superata, che diamante significhi solo matrimonio anche attraverso il lancio di nuove collezioni come la linea <b><i>Tiffany T True</i></b>.</p>
      <figure>
        <img src="http://www.affaritaliani.it/static/upl2018_restyle/tiff/tiffany1.jpg"/>
      </figure>
      <p>Dopo un 2018 molto incoraggiante, con 4,4 miliardi di dollari di vendite nette (+7% sul 2017) e un utile netto di 586,4 milioni di dollari (+13%), la “ricetta Bogliolo” ha mostrato qualche scricchiolio nel corso di quest’anno, peraltro senza particolari impatti sul titolo che da inizio 2019 ha già segnato un rialzo del 61% a Wall Street (+25% a un anno). Nel primo semestre del 2019, tuttavia, le vendite nette sono calate a 2,05 miliardi (-3%) e l’utile netto a 261,5 milioni (-9%), complice un calo delle vendite del 4% negli Usa attribuito ai minori acquisti da parte dei turisti (in particolare quelli cinesi), del 2% in Giappone e del 7% in Europa (in questo caso per effetto dei cambi, visto che a cambi costanti sono apparse in crescita del 2%).<br/><br/>Anche l’analisi dell’andamento del margine lordo (sceso al 62,2% nel semestre, contro il 63,5% dei primi sei mesi del 2018) conferma che<b> i clienti di Tiffany si stanno orientando verso gioielli meno costosi</b> (che vedono vendite stabili), mentre calano le richieste per i classici anelli di fidanzamento (le cui vendite sono infatti calate del 4% nel periodo e di design (-12% di vendite).</p>
      <p>Per l’intero 2019 Bogliolo si attendeva sinora un modesto incremento delle vendite nette a livello mondiale (a “bassa cifra singola” percentuale) e un meno modesto incremento degli utili per azione (a “bassa-media cifra singola” percentuale), posto che le vendite mondiali risultassero stabilli, il gruppo riuscisse ad aprire 10 nuovi negozi al netto di 5 chiusure e 17 rinnovamenti e sia i margini operativi sia il<i> tax rate</i> risultassero sostanzialmente allineati a quelli dello scorso anno.<br/><br/>L’ingresso nel gruppo Lvmh potrebbe tuttavia consentire di<b> sfruttare una maggiore potenza di fuoco in termini di comunicazione e marketing</b>, mentre l’eventuale raggiungimento di un primo accordo commerciale tra Washington e Pechino, e auspicabilmente il calo delle tensioni a Hong Kong, potrebbero consentire di veder tornare a crescere gli acquisti netti da parte della clientela cinese sia in Asia sia in America. </p>
    </article>
  </body>
</html>