<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/25/android-game-sdk-frame-pacing-giochi-fluidi-685225/"/>
    <meta property="og:site_name" content="AndroidWorld"/>
    <meta property="article:published_time" content="2019-11-25T18:35:06+00:00"/>
    <meta property="og:title" content="Il nuovo SDK di Google vuole rendere più fluidi i giochi Android"/>
    <meta property="og:description" content="Manca poco al rilascio della prima versione di Android Game SDK, una piattaforma che punta a rendere più semplice lo sviluppo dei giochi"/>
  </head>
  <body>
    <article>
      <h1>Il nuovo SDK di Google vuole rendere più fluidi i giochi Android</h1>
      <address><time datetime="2019-11-25T18:35:06+00:00">25 Nov 2019, 18:35</time> by <a rel="author" href="https://www.androidworld.it/author/vezio/" target="_blank">Vezio Ceniccola</a></address>
      <p>Manca ormai pochissimo al rilascio della prima versione pubblica di <b>Android Game SDK</b>, una nuova <a href="https://www.androidworld.it/2019/01/20/google-unity-uniscono-le-forze-un-android-sdk-specifico-giochi-606369/">piattaforma software per sviluppatori</a> che punta a rendere più semplice lo sviluppo dei giochi su Android, ma anche e soprattutto più ottimizzate le performance sui vari smartphone che dovranno farli girare. Uno dei punti chiave di questa nuova suite di strumenti si chiama <i><b>Android Frame Pacing Library</b> </i>e si propone di portare più fluidità e meno latenza sui vostri schermi.</p>
      <p>Detto in parole povere, quello che fa questa libreria è un’ottimizzazione automatica del <b><i>frame pacing</i></b>, vale a dire la sincronizzazione tra la produzione dei frame da parte dell’hardware e la visione sul display da parte dell’utente. Integrando la libreria nei motori di gioco è possibile accorciare il ritardo di visualizzazione dei frame, ottenendo <b>meno</b> <b>input lag</b> per i comandi e <b>più fluidità</b> su schermo. Due fattori chiave quando si gioca, soprattutto in partite multiplayer online.</p>
      <p><i>Android Frame Pacing Library</i> è compatibile sia con i giochi sviluppati usando <b>OpenGL ES</b> sia con quelli che utilizzano le API <b>Vulkan</b>, ma per poter utilizzare le ottimizzazioni di cui abbiamo parlato è necessario che il motore di gioco supporti la libreria, una cosa non scontata. Al momento, solo <b>Unity</b> ha già integrato questa nuova tecnologia.</p>
      <p>Per capire quanta fortuna potrà avere la nuova libreria di sviluppo di Android dovremo attendere il <b>rilascio ufficiale</b> di Android Game SDK, che come detto non è molto lontano nel tempo. Per maggiori informazioni su <i>Android Frame Pacing Library</i> e per approfondire a livello tecnico la questione, potete leggere la <b>pagina dedicata</b> sul sito di Android Developers a <a href="https://developer.android.com/games/optimize/frame-pacing">questo indirizzo</a>.</p>
      <p>Via: <a href="https://www.xda-developers.com/google-android-game-sdk/">XDA Developers</a></p>
    </article>
  </body>
</html>