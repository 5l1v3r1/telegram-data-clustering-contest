<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-a-pierdut-psd-toate-orasele-constantei-si-87-din-mediul-rural-partidul-a-fost-spulberat-in-fiefurile-lui-radu-mazare-si-nicusor-constantinescu-la-alegerile-prezidentiale.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T18:42:05+00:00"/>
    <meta property="og:title" content="Cum a pierdut PSD toate orașele Constanței și 87% din mediul rural: partidul a fost spulberat în fiefurile lui Radu Mazăre și Nicușor Constantinescu la alegerile prezidențiale"/>
    <meta property="og:description" content="Rezultatul turului doi al alegerilor prezidențiale din 24 noiembrie reconfirmă că PSD a pierdut controlul asupra electoratului din Constanța, un pilon"/>
  </head>
  <body>
    <article>
      <h1> Cum a pierdut PSD toate orașele Constanței și 87% din mediul rural: partidul a fost spulberat în fiefurile lui Radu Mazăre și Nicușor Constantinescu la alegerile prezidențiale </h1>
      <address><time datetime="2019-11-25T18:42:05+00:00">25 Nov 2019, 18:42</time> by <a rel="author">Andreea Pavel</a></address>
      <p>Rezultatul turului doi al alegerilor prezidențiale din 24 noiembrie reconfirmă că PSD a pierdut controlul asupra electoratului din Constanța, un pilon puternic al partidului până la arestarea cuplului Radu Mazăre-Nicușor Constantinescu, transmite <a href="https://www.info-sud-est.ro/cum-a-pierdut-psd-toate-orasele-constantei-si-87-din-mediul-rural-partidul-a-fost-spulberat-in-fiefurile-lui-radu-mazare-si-nicusor-constantinescu/">Info Sud-Est.</a></p>
      <p>PNL a câștigat în toate localitățile din mediul urban și în 51 de comune, ceea ce înseamnă că liberalii domină toate orașele și municipiile, dar mai ales 87% din mediul rural, zona unde altădată PSD era lider absolut. Astăzi, PSD și-a mai păstrat influența în doar 8 comune mici și foarte mici, formate din câteva familii extinse și unde numărul total de alegători variază între 200 și 600.</p>
      <p>Mai mult decât atât, în comunele și orașele fiefuri, cu primari PSD de peste 12 ani, liberalii au înregistrat scoruri de-a dreptul umilitoare pentru social-democrați, de peste 70%.</p>
      <p>
        <b>Creșterea apetitului de vot după 3 ani cu Liviu Dragnea</b>
      </p>
      <p>Lucrurile au început să scârțâie pentru PSD la alegerile locale din 2016, atunci când, deși partidul era pe val, organizația de la Constanța a reușit să piardă aproape toate cele 11 localități urbane, cu excepția reședinței și a două orașe.</p>
      <p>În acest caz, o explicație ar fi că arestarea lui Radu Mazăre și Nicușor Constantinescu și plecarea lor din instituțiile de forță pe care le conduceau (2014-2015) au adus un suflu nou în viața publică.</p>
      <p>Bucata de electorat blazată, cu precădere cea din mediul urban, nu a mai absentat la vot de această dată, încurajată fiind și de campania electorală făcută de PNL, prima credibilă după instalarea cuplului Mazăre-Constantinescu la butoanele Constanței.</p>
      <p>Așa se explică și cum, în 2016, Decebal Făgădău a câștigat Primăria Constanța cu cel mai mic scor obținut de partid pentru această funcție (42%), în timp ce Vergil Chițac, candidatul PNL, pierdea cu cel mai mare scor înregistrat de liberali pentru această funcție (34%).</p>
      <p>Lucrurile s-au înrăutățit pentru PSD la alegerile din 26 mai, atunci când partidul a fost spulberat în județ, ajungând pe locul trei, după PNL și USR.</p>
      <p>Drama s-a repetat la primul tur al prezidențialelor din 10 noiembrie și s-a transformat în agonie două săptămâni mai târziu, când social-democrații au înregistrat, din nou, procente sub media națională: 29,62% pe municipiu și 31,53% pe județ.</p>
      <p>
        <b>PSD, umilit cu procente de peste 70% obținute de PNL în fiefurile social-democraților</b>
      </p>
      <p>Dincolo de procentele record înregistrate de PNL la un scrutin în Constanța, este de remarcat în special faptul că, în 24 noiembrie, liberalii au câștigat în 51 de comune (mari, mijlocii și mici), ceea ce înseamnă că partidul lor domină 87% din mediul rural, adică exact zona unde altădată PSD era lider absolut.</p>
      <p>Social-democrații și-au mai păstrat influența în doar 8 comune mici și foarte mici, formate din câteva familii extinse și unde numărul total de alegători variază între 200 și 600.</p>
      <p>De remarcat este și că PNL a măturat PSD mai ales în cele mai mari și dezvoltate comune din Constanța, unde nivelul de trai al locuitorilor este ridicat: în Agigea, Mihail Kogălniceanu, Valu lui Traian și Cumpăna, liberalii au înregistrat scoruri de peste 70%. Nota bene: Două dintre aceste localități sunt fiefuri PSD conduse de doi pioni importanți ai fostului cuplu Mazăre-Constantinescu – Cristinel Cârjaliu este primar în Agigea de 11 ani, iar Mariana Gâju este primar în Cumpăna de 19 ani.</p>
      <p>Apoi, PNL a obținut victorii categorice în toate localitățile urbane din Constanța, 3 municipii și 8 orașe. Și aici trebuie subliniat că PSD a înregistrat scoruri dezastruoase în nucleele lui dure, conduse de primari social-democrați de peste 15 ani: Constanța (29,62%) și Năvodari (28,01%).</p>
      <p>
        <b>Vezi rezultatele definitive ale turului doi în fiecare localitate din județul Constanța pe <a href="https://www.info-sud-est.ro/cum-a-pierdut-psd-toate-orasele-constantei-si-87-din-mediul-rural-partidul-a-fost-spulberat-in-fiefurile-lui-radu-mazare-si-nicusor-constantinescu/">Info Sud-Est.</a></b>
      </p>
      <p>
        <i>sursa foto: ziuaconstanta.ro</i>
      </p>
    </article>
  </body>
</html>