<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/rodnite-smallman-s-novo-video-i-promo-turne-prez-dekemvri-i-januari.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T18:23:00+00:00"/>
    <meta property="og:title" content="Родните Smallman с ново видео и промо турне през декември и януари"/>
    <meta property="og:description" content="Песента &quot;Камък&quot; е реализирана изцяло от членовете на групата"/>
  </head>
  <body>
    <article>
      <h1>Родните Smallman с ново видео и промо турне през декември и януари</h1>
      <h2>Песента "Камък" е реализирана изцяло от членовете на групата</h2>
      <address><time datetime="2019-11-25T18:23:00+00:00">25 Nov 2019, 18:23</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Една от най-ярките групи на българската музикална сцена – Smallman, представи новия си сингъл „Камък”, който ще е част от предстоящия албум на групата, планиран за втората половина на 2020 г.</p>
      <p>Целият процес по звукозаписа и заснемането на видеото е финансиран и реализиран изцяло от членовете на групата и най-близки техни сподвижници.</p>
      <figure>
        <iframe src="https://www.youtube.com/embed/9c5Sd2Ur8TE" width="560" height="315" data-service="Youtube" scrolling="no"/>
      </figure>
      <p>В „Камък” звучи музиката на разширения състав на Smallman, в който освен основните членове Цветан Хаджийски (вокали, гайда, кавал), Иван Тодоров (китари), Стефан Пенев (бас) и Андон Тръпков (барабани), се включват и международно признатият електронен артист и продуцент Иван Шопов (програминг), както и мултиталантливият Петър Делчев (струнни), познат от формации като Исихия и Кайно Йесно Слонце.</p>
      <p>Любопитен факт за песента са лириките - те са създадени по текстове на големия български поет Борис Христов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031943.jpg"/>
        <figcaption>Снимка: Facebook</figcaption>
      </figure>
      <p>Режисурата и монтажът на видеото са дело на Smallman и визуалните артисти София Зашева и Антония Гласкова.</p>
      <p>Групата ще зарадва феновете си и с предстоящото мини турне, което освен през София (16 януари) и Пловдив (26 декември), ще мине и през Букурещ (24 ноември).</p>
      <p>В рамките на трите концерта „Камък” ще бъде изпълнена на живо за пръв път, като ще бъде показано и най-доброто от Smallman.</p>
    </article>
  </body>
</html>