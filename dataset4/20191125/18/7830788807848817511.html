<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/maklerska-charles-schwab-koupi-td-ameritrade_535590.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T18:27:00+00:00"/>
    <meta property="og:title" content="Makléřská Charles Schwab koupí TD Ameritrade"/>
    <meta property="og:description" content="Americká makléřská společnost Charles Schwab Corp. koupí konkurenční firmu TD Ameritrade Holding Corp. Transakcí formou výměny akcií v hodnotě 26 miliard USD..."/>
  </head>
  <body>
    <article>
      <h1>Makléřská Charles Schwab koupí TD Ameritrade</h1>
      <address><time datetime="2019-11-25T18:27:00+00:00">25 Nov 2019, 18:27</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Americká makléřská společnost Charles Schwab Corp. koupí konkurenční firmu TD Ameritrade Holding Corp. Transakcí formou výměny akcií v hodnotě 26 miliard USD (601,7 miliardy korun) vznikne makléřský obr s aktivy zhruba pět bilionů dolarů, napsala agentura Reuters.</b>
      </p>
      <p>Společnosti jsou největšími internetovými makléři v USA a jejich spojení přichází ve chvíli, kdy se toto odvětví vyrovnává s nulovými provizemi z obchodů s akciemi, upozornil list The New York Times. Aktivní začínající firmy, jako Menlo Park či Robinhood, rapidně získávají podíl na trhu tím, že ruší provize z obchodů s akciemi. Ke stejnému kroku se proto nedávno odhodlala i firma Charles Schwab.</p>
      <p>Podle dohody akcionáři TD Ameritrade obdrží za každou svoji akcii 1,0837 akcie firmy Charles Schwab. Transakce by měla být dokončena v druhé polovině příštího roku.</p>
      <p>Makléřské společnosti se roky vyrovnávají s cenovou válkou, která je součástí boje o dolary drobných investorů. Ti se stále častěji odklánějí od vlastnictví jednotlivých akcií a tíhnou spíše k nízkonákladovým indexovým fondům a službám, které zahrnují investiční poradenství.</p>
      <p>Ředitel výzkumu analytické společnosti Aite Group Alois Pirker upozornil, že přesun k nulovým poplatkům v odvětví způsobil některým firmám vážné těžkosti. Firmu Schwab zrušení provizí stálo za čtvrtletí zhruba 100 milionů USD, tedy asi čtyři procenta celkových výnosů. U dalších hráčů, jako TD Ameritrade a E-Trade, by ztráta mohla být mnohem vyšší. Dá se proto očekávat další konsolidace v odvětví.</p>
      <p>Výhodou spojení obou makléřských firem je, že nový gigant bude moci snížit náklady, využít příležitosti k novým příjmům a zlepšit platformu pro klienty, uvedl analytik JMP Securities Devin Ryan. Spojení také umožní snížit náklady, protože nyní se administrativní či prodejní pobočky obou firem na mnoha místech překrývají. Server CNBC upozornil, že dohoda je šokem pro analytiky z Wall Street, kteří spíše čekali, že akvizičním cílem bude E-Trade.</p>
      <p>Tržní hodnota firmy Charles Schwab činí zhruba 57,5 miliardy USD a má 14 tisíc zaměstnanců. Spravuje aktiva za 3,85 bilionu USD. Tržní hodnota TD Ameritrade dosahuje 22,4 miliardy USD. Firma má přes devět tisíc zaměstnanců a ve správě majetek za 1,2 bilionu USD.</p>
    </article>
  </body>
</html>