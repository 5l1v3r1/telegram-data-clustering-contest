<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909321"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T18:50:00+00:00"/>
    <meta property="og:title" content="Франция желае да види Западните Балкани и Сърбия в ЕС"/>
    <meta property="og:description" content="Френското предложение за реформи в политиката на разширяване на ЕС би трябвало да отвори пътя за интеграция на Сърбия и другите страни от Западните Балкани в ЕС,"/>
  </head>
  <body>
    <article>
      <h1>Франция желае да види Западните Балкани и Сърбия в ЕС</h1>
      <address><time datetime="2019-11-25T18:50:00+00:00">25 Nov 2019, 18:50</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Френското предложение за реформи в политиката на разширяване на ЕС би трябвало да отвори пътя за интеграция на Сърбия и другите страни от Западните Балкани в ЕС, заяви за Танюг френският посланик в Белград Жан-Луи Фалкони.</p>
      <p>Преди десетина дни Франция представи на страните членки на ЕС предложение за нови принципи в методологията и политиката на разширяване, в което е подчертано, че "Франция недвусмислено подкрепя европейската перспектива на Западните Балкани", посочва Танюг.</p>
      <p>Посланикът каза, че френският президент Еманюел Макрон е бил искрен, когато неотдавна се е срещнал със сръбския си колега Александър Вучич и му е казал, че желае Сърбия да влезе в ЕС.</p>
      <p>"Това е всъщност смисълът на френското предложение. Не става дума за някакъв алтернативен модел за страните от региона и за Сърбия, а целта е членството им в ЕС", каза Фалкони.</p>
      <p>Посланикът разясни, че френското предложение има три елемента.</p>
      <p>Първо, страните кандидатки да направят определен брой реформи в икономиката, правото, бизнес климата и т.н.</p>
      <p>Второ, едновременно с реформите в страните кандидатки да се реформира и самият ЕС, например в областта на отбраната или финансирането на европейските политики, или пък в социалната защита.</p>
      <p>Третият елемент на френското предложение се отнася до самия начин, по който се възприема членството в ЕС от страна на гражданите, който цели те да усетят предимствата на членството преди формалното влизане на страната в ЕС, посочи Фалкони.</p>
    </article>
  </body>
</html>