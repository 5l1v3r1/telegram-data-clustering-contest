<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-sublussazione-alla-spalla-destra-per-marc-marquez-469198.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T18:00:33+00:00"/>
    <meta property="og:title" content="MotoGP | Sublussazione alla spalla destra per Marc Marquez"/>
    <meta property="og:description" content="Per la prima volta riuniti nello stesso box HRC, i due fratelli Marquez hanno completato la prima giornata di test a Jerez de la Frontera"/>
  </head>
  <body>
    <article>
      <h1>MotoGP | Sublussazione alla spalla destra per Marc Marquez</h1>
      <h2>Per la prima volta riuniti nello stesso box HRC, i due fratelli Marquez hanno completato la prima giornata di test a Jerez de la Frontera</h2>
      <address><time datetime="2019-11-25T18:00:33+00:00">25 Nov 2019, 18:00</time> by <a rel="author">Stefano Ollanu</a></address>
      <p>Piccolo contrattempo per <b>Marc Marquez</b> nel Day-1 dei test di Jerez de la Frontera, protagonista di una <b>scivolata in Curva 13</b> che ha richiesto un controllo al Centro Medico. Accompagnato da Alberto Puig e il papà Julià, al campione del mondo in carica è stata riscontrata – come confermato dallo stesso pilota di Cervera – una <b>sublussazione alla spalla destra</b>, che gli ha però permesso di tornare in pista per completare la giornata di prove e chiuderla in sesta posizione, a 1″ di ritardo da Maverick Vinales. È proseguito l’apprendistato di Alex Marquez, al terzo giorno di test su una MotoGP, per la prima volta nei box Honda Repsol, che ha chiuso diciassettesimo, a 2″3 di divario dal leader di giornata.</p>
      <figure>
        <img src="https://www.formulapassion.it/wp-content/uploads/2019/11/Marc-Marquez-Test-Jerez-2019.jpg"/>
      </figure>
      <p><b>Marc Marquez</b> (6°, 1’38.227): “<i>Ho avuto una piccola caduta in curva 13. Ero fuori dalla traiettoria, forse era sporco e ho perso l’anteriore. Andavo piano, ma quando sono arrivato sulla ghiaia non ci sono arrivato ‘bene’ e lì è dove ho avuto non una lussazione completa, ma una <b>sublussazione della mia spalla destra</b>. Quella ‘buona’. Per questo motivo sono andato al centro medico, per fare un controllo e vedere che tutto fosse ok. Poi ho continuato a lavorare, con un po’ di dolore ma ho continuato perché è importante testare le nuove parti. Tre moto diverse? Le differenze erano nel telaio, è lì dove abbiamo provato a lavorare. Il motore è il primo step del 2020, ha punti positivi e negativi. Mi sono sentito bene, ma dopo la caduta ho ridotto il ritmo e ho solo provato le cose. A parte questo sono felice perché abbiamo lavorato bene. È un buon test per prendere tante informazioni e permettere ai giapponesi di migliorare la moto durante l’inverno</i>”.</p>
      <figure>
        <img src="https://www.formulapassion.it/wp-content/uploads/2019/11/Alex-Marquez-2019-Test-Jerez.jpg"/>
      </figure>
      <p><b>Alex Marquez</b> (17°, 1’39.413): “<i>Ho provato a migliorare, di avvicinarmi con i tempi ai più veloci. E di capire la moto, lavorando già con il mio team per la prossima stagione. Le sensazioni sono positive, stiamo facendo piccoli passi avanti nel corso della giornata, provando a capire come guidare a gomme usate. Non siamo riusciti a montare la gomma nuova sul finale perché ha iniziato a piovere. In generale è stata una giornata migliore rispetto a Valencia, sono più vicino ai primi e ho capito più cose ed è positivo. <b>Mi sono adattato meglio</b> al circuito rispetto a Valencia con la MotoGP, perché lì ho faticato e qui mi sono un po’ più divertito. Devo ancora migliorare molto rispetto ai top, però non va così male. Dobbiamo continuare così”</i>.</p>
      <footer>RIPRODUZIONE RISERVATA</footer>
    </article>
  </body>
</html>