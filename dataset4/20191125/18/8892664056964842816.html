<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/csapat/varga-denes-lehet-a-vilag-legjobb-vizilabdazoja/1zd1xwg"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T18:05:00+00:00"/>
    <meta property="og:title" content="Az nem semmi: Varga Dénes lehet a világ legjobb vízilabdázója"/>
    <meta property="og:description" content="Az utolsó szakaszához érkezett a Total Waterpolo szakportál szavazása, amelyen a világ legjobb vízilabdázóit választják ki: a férfiaknál jó esélye van a címre Varga Dénesnek, az eddig leadott voksok alapján ugyanis a Ferencváros olimpiai bajnoka és az olasz Francesco Di Fulvio között dől el a verseny."/>
  </head>
  <body>
    <article>
      <h1>Az nem semmi: Varga Dénes lehet a világ legjobb vízilabdázója</h1>
      <address><time datetime="2019-11-25T18:05:00+00:00">25 Nov 2019, 18:05</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Az utolsó szakaszához érkezett a Total Waterpolo szakportál szavazása, amelyen a világ legjobb vízilabdázóit választják ki: <a href="https://www.blikk.hu/sport/csapat/itt-jatszik-majd-varga-denes-olimpiai-vizilabdazo-2021-nyaran/pgcpjc8">a férfiaknál jó esélye van a címre Varga Dénesnek,</a> az eddig leadott voksok alapján ugyanis a Ferencváros olimpiai bajnoka és az olasz Francesco Di Fulvio között dől el a verseny.</b>
        </i>
      </p>
      <p>A szaklap harmadik éve rendezi meg a szavazást, idén 30-30 szakembert kért fel a voksolásra a sportág legismertebb edzői – köztük például Alessandro Campagna, Ivica Tucak, Dejan Savic – közül. Magyarországról a női szakág képviselőire Bíró Attila szövetségi kapitány,<b> Mihók Attila, a Dunaújváros és Benczur Márton, az UVSE vezetőedzője szavazott, a férfiaknál Varga Zsolt, a legutóbbi szezonban Bajnokok Ligája-első, magyar bajnok és kupagyőztes FTC–Telekom Waterpolo vezetőedzője, illetve Märcz Tamás szövetségi kapitány voksolt.</b></p>
      <p>A hazai médiumok közül a vlv.hu szavazhatott, a szaklap tájékoztatása szerint öt játékost lehetett megnevezni, s az egyes helyezések 5, 4, 3, 2, illetve 1 pontot érnek. A szavazatokat összesítik, majd a pontokhoz hozzáadják a közönségszavazás végeredményét, így alakul ki a végső sorrend.</p>
      <p>
        <b>A Total Waterpolo naponta két szakember, illetőleg szerkesztőség voksait hozza nyilvánosságra, a verseny kétharmadánál pedig egyértelmű, hogy a férfiaknál az olasz Francesco Di Fulvio és a magyar Varga Dénes párharcából kerül majd ki a győztes, előbbi jelenleg két ponttal vezet.</b>
      </p>
      <p>A nőknél az amerikai Ashleigh Johnson áll az élen, megelőzve honfitársát, Maggie Steffenst. A legjobb magyar, Keszthelyi Rita az ötödik helyen áll.</p>
      <p><b>A közönségszavazás döntően befolyásolja a végeredményt, ugyanis e verseny helyezettjei 25, 20, 15, 10 és 5 ponttal növelik az összesített eredményt.</b> A férfiaknál jelenleg Varga Dénes vezet, az összes leadott szavazat 26,9 százalékával, a második a német Marko Stamm (21,5), a harmadik a görög Konsztantinosz Geniduniasz (11,3) és csak negyedik Di Fulvio (10,3).</p>
      <p>A nők közönségszavazását magyarok vezetik, Gurisatti Gréta a voksok 25,9 százalékát gyűjtötte be, Keszthelyi Ritát előzi meg (20,3).</p>
      <p>
        <b>A szurkolók szombat éjfélig szavazhatnak a Total Waterpolo honlapján.</b>
      </p>
      <p>(MTI)</p>
    </article>
  </body>
</html>