<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607394"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T18:34:00+00:00"/>
    <meta property="og:title" content="'บีทีเอส' เผยบัตรแรบบิทโตแกร่งทะลุ 13 ล้านใบ"/>
    <meta property="og:description" content="หลังเชื่อมโยง 10 การเดินทาง ทั้งรถไฟฟ้า รถเมล์ และเรือ ในพื้นที่ 6 จังหวัด พร้อมเปิดกว้างเข้าร่วมทุกขนส่งสาธารณะ เพื่อขยายการใช้งานให้ครอบคลุมต่อไป"/>
  </head>
  <body>
    <article>
      <h1>'บีทีเอส' เผยบัตรแรบบิทโตแกร่งทะลุ 13 ล้านใบ</h1>
      <address><time datetime="2019-11-25T18:34:00+00:00">25 Nov 2019, 18:34</time> by <a rel="author">PostToday</a></address>
      <p>หลังเชื่อมโยง 10 การเดินทาง ทั้งรถไฟฟ้า รถเมล์ และเรือ ในพื้นที่ 6 จังหวัด พร้อมเปิดกว้างเข้าร่วมทุกขนส่งสาธารณะ เพื่อขยายการใช้งานให้ครอบคลุมต่อไป</p>
      <p>นายสุรพงษ์ เลาหะอัญญา กรรมการผู้อำนวยการใหญ่ บริษัท ระบบขนส่งมวลชนกรุงเทพ จำกัด (มหาชน) เปิดเผยว่า ยอดสะสมการออกบัตรแรบบิท ณ ปัจจุบัน อยู่ที่ประมาณ 13 ล้านใบ เพิ่มขึ้นประมาณ 4.05 ล้านใบ จากยอดสะสมประมาณ 8.95 ล้านใบ จากปี 2561 ที่ผ่านมา เป็นผลจากแนวทางการขยายการใช้งานบัตรแรบบิท</p>
      <p>โดยล่าสุดร่วมกับบริษัท สมาร์ทบัส จำกัด นำร่องใช้บัตรแรบบิทบนรถประจำทางสาย 104 ปากเกร็ด - หมอชิต 2 และสาย 150 ปากเกร็ด – บางกะปิ พร้อมส่วนลด 2 บาท/เที่ยว ตั้งแต่ 19 พ.ย. 62 – 31 มี.ค. 63 ปัจจุบันทำให้บัตรแรบบิทใช้เดินทางขนส่งสาธารณะได้มากถึง 10 การเดินทางบัตรแรบบิท ครอบคลุมทั้งรถไฟฟ้า รถเมล์ รถบัส และเรือ ในพื้นที่รวม 6 จังหวัด คือ กรุงเทพมหานคร สมุทรปราการ นนทบุรี นครปฐม เชียงใหม่ และภูเก็ต ประกอบด้วย 1. รถไฟฟ้าบีทีเอส 2. รถโดยสารด่วนพิเศษบีอาร์ที 3. รถโดยสารไมโครบัส Y70E ศาลายา – หมอชิต 4. รถเมล์ RTC ซิตี้บัส นนทบุรี 5. เรือข้ามฟากท่ามหาราช – ท่าพระจันทร์ 6. เรือคลองภาษีเจริญ 7. รถเมล์ RTC ซิตี้บัส เชียงใหม่ 8. รถภูเก็ตสมาร์ทบัส จังหวัดภูเก็ต 9. รถประจำทางสาย 104 ปากเกร็ด - หมอชิต 2 และ 10. รถประจำทางสาย 150 ปากเกร็ด – บางกะปิ</p>
      <p>นายสุรพงษ์ เลาหะอัญญา กล่าวว่านอกจากจุดแข็งเชื่อมโยง 10 การเดินทางแล้ว บัตรแรบบิทยังมีจุดแข็งด้านการใช้จ่าย คือ มีส่วนลดค่าโดยสารรถไฟฟ้าบีทีเอส ทั้งแบบเติมเงินและแบบเติมเที่ยวเดินทาง และยังรองรับการใช้จ่ายมากกว่า 300 แบรนด์ดัง 1,000 กว่าร้านค้า และร้านอาหารชั้นนำ ซึ่งร้านค้าเหล่านี้มีสาขาครอบคลุมพื้นที่สำคัญในกรุงเทพฯ และเมืองใหญ่ในต่างจังหวัด เมื่อใช้จ่ายแล้วยังสามารถแลกคะแนนสะสมรับของรางวัลได้อีก</p>
      <p>ทั้งหมดนี้ทำให้คาดจะมีผู้ใช้งานบัตรแรบบิทเพิ่มมากขึ้นอย่างต่อเนื่อง ในระบบรถไฟฟ้าบีทีเอส ผู้โดยสารส่วนใหญ่เดินทางด้วยบัตรแรบบิทมากถึง 70% ของจำนวนผู้โดยสารเฉลี่ย 900,000 เที่ยวคนต่อวัน โดยมีส่วนลดค่าโดยสารบีทีเอสเป็นแรงจูงใจสำคัญ ส่วนที่เหลือเป็นการใช้งานบัตรโดยสารเที่ยวเดียวประมาณ 29% และบัตรโดยสารประเภทหนึ่งวันประมาณ 1%</p>
    </article>
  </body>
</html>