<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607393"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T18:29:00+00:00"/>
    <meta property="og:title" content="ทูตเมียนมาติดตามการช่วยเหลือเหยื่ออาคารถล่มทับคนงานตายที่ภูเก็ต"/>
    <meta property="og:description" content="ภูเก็ต-ทูตแรงงานเมียนมาลงพื้นที่ติดตามการช่วยเหลือเยียวยาคนงานประสบเหตุอาคารถล่มที่ภูเก็ต ขณะที่เจ้าของอาคารถล่มเข้ามอบตัวแล้ว ตำรวจไม่ให้ประกันตัว"/>
  </head>
  <body>
    <article>
      <h1>ทูตเมียนมาติดตามการช่วยเหลือเหยื่ออาคารถล่มทับคนงานตายที่ภูเก็ต</h1>
      <address><time datetime="2019-11-25T18:29:00+00:00">25 Nov 2019, 18:29</time> by <a rel="author">PostToday</a></address>
      <p>ภูเก็ต-ทูตแรงงานเมียนมาลงพื้นที่ติดตามการช่วยเหลือเยียวยาคนงานประสบเหตุอาคารถล่มที่ภูเก็ต ขณะที่เจ้าของอาคารถล่มเข้ามอบตัวแล้ว ตำรวจไม่ให้ประกันตัว</p>
      <p>เมื่อวันที่ 25 พ.ย. Kayw Soe wai ทูตแรงงานเมียนมา ประจำ จ.ระนอง พร้อมคณะ เดินทางลงพื้นที่จ.ภูเก็ต เพื่อติดตามความคืบหน้าการช่วยเหลือและเยียวยาแรงงานชาวเมียนมา ที่ได้รับบาดเจ็บและเสียชีวิตเมื่อวันที่ 21 พ.ย.62 จากเหตุอาคารของบริษัท เดอะ บลู สเตชั่น ในพื้นที่ ต.ศรีสุนทร อ.ถลาง ที่อยู่ระหว่างการก่อสร้างทรุดตัวพังลงมาทับร่างคนงานเสียชีวิต 7 ราย เป็นคนไทย 4 ราย แรงงานชาวเมียนมา 3 ราย และได้รับบาดเจ็บสาหัส 2 ราย เป็นคนไทย 1 ราย แรงงานชาวเมียนมา 1 ราย</p>
      <figure>
        <img src="https://www.posttoday.com/media/content/2019/11/25/E4B0C0FF0E2F48B99C2D88086813F7C0.jpg"/>
      </figure>
      <p>ทั้งนี้ Kayw Soe wai ร่วมกับผู้แทนจากสมาคมมิตรภาพอันดามัน และสมาคมผู้ประกอบการธุรกิจภูเก็ต ได้เข้าพบกับญาติผู้เสียชีวิต ที่วัดโฆษิตวิหาร อ.เมือง สถานที่จัดงานศพของผู้เสียชีวิต ก่อนที่จะเดินทางต่อไปยังสำนักงานประกันสังคมจ.ภูเก็ต และเข้าเยี่ยมผู้บาดเจ็บ ณ บ้านพักที่บ้านบ่อแร่ฃ</p>
      <p>ด้านญาติผู้เสียชีวิตและบาดเจ็บชาวเมียนมาที่รักษาตัวอยู่ในโรงพยาบาลถลาง ได้ยื่นหนังสือขอความช่วยเหลือจากสมาคมมิตรภาพอันดามันให้เข้ามาดำเนินการช่วยเหลือในการประสานติดต่อกับส่วนราชการที่เกี่ยวข้อง ผู้ประกอบกิจการก่อสร้าง นายจ้างแรงงานและหน่วยงานเอกชนที่เกี่ยวข้อง ในการสื่อสารประสานงานติดต่อ ติดตาม และช่วยเหลือด้านกฎหมายและสิทธิต่างๆ ให้กับตนและครอบครัวของผู้เสียชีวิต</p>
      <p>สำหรับ ความคืบหน้าการดำเนินคดีกับนายชูชาติ ปาละสุวรรณ อายุ 44 ปี กรรมการผู้จัดการ บริษัท เดอะ บลู สเตชั่น ตามหมายจับของศาลจ.ภูเก็ต ข้อหากระทำความผิดฐาน การกระทำโดยประมาทและการกระทำนั้นเป็นเหตุให้ผู้อื่นถึงแก่ความตาย และได้รับอันตรายสาหัส และได้หรือน่าจะกระทำความผิดอาญา และมีเหตุอันเชื่อว่าจะหลบหนี ล่าสุด นายชูชาติ ได้เข้ามอบตัวต่อ พ.ต.ท.อนุกุล หนูเกตุ รองผกก.สภ.ถลาง หัวหน้าพนักงานสอบสวนแล้ว โดยพนักสอบสวนได้สอบปากคำ พร้อมทั้งแจ้งข้อกล่าวหาให้ทราบ พร้อมทั้งไม่ให้ประกันตัวในชั้นพนักงานสอบสวน และนำตัวฝากขังที่ศาลจ.ภูเก็ต ดำเนินคดีตามกฎหมาย</p>
      <figure>
        <img src="https://www.posttoday.com/media/content/2019/11/25/8B63F174C7F9429C8678A9DBE628961A.jpg"/>
      </figure>
    </article>
  </body>
</html>