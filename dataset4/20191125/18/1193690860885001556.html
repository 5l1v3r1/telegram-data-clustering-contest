<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/yakshcho-hpu-ne-nadast-pidstav-dlia-prodovzhennia-obmezhen-shchodo-portnova-to-kanada-znime-z-noho-sanktsii-zmi-203459.html"/>
    <meta property="og:site_name" content="5 канал"/>
    <meta property="article:published_time" content="2019-11-25T18:55:00+00:00"/>
    <meta property="og:title" content="Якщо ГПУ не надасть підстав для продовження обмежень щодо Портнова, то Канада зніме з нього санкції – ЗМІ"/>
    <meta property="og:description" content="Санкції проти Андрія Портнова були накладені 5 березня 2014 року"/>
  </head>
  <body>
    <article>
      <h1>Якщо ГПУ не надасть підстав для продовження обмежень щодо Портнова, то Канада зніме з нього санкції – ЗМІ</h1>
      <address>
        <time datetime="2019-11-25T18:55:00+00:00">25 Nov 2019, 18:55</time>
      </address>
      <p>Запроваджені Канадою після Революції Гідності санкції проти ексзаступника голови Адміністрації президента Віктора Януковича – Андрія Портнова – можуть бути зняті найближчим часом, якщо Генпрокуратура України не повідомить Уряд країни про наявність підстав для їхнього продовження. Це підтвердили два поінформовані джерела в уряді Канади журналістам <a href="https://www.radiosvoboda.org/a/news-schemes-portnov-canada-sanktsiyi/30290941.html?fbclid=IwAR3ww8K-04iLkO0e4mjG-ryiYJh7Zxqe0U68_0CTRmvfwPtfoNloosc-ccA">"Радіо Свобода"</a>.</p>
      <p>"Наразі в Оттаві тривають дискусії про це, і рішення щодо зняття санкцій з Портнова може опинитися на порядку денному нового уряду в найближчі тижні", – повідомили джерела видання.</p>
      <blockquote>Підставою для можливого перегляду санкцій щодо Андрія Портнова став лист тодішнього заступника генпрокурора Сергія Кізя, відправлений ним у Канаду наприкінці липня 2019 року. На запит адвокатів Андрія Портнова Сергій Кізь видав листа, де стверджувалося, що "щодо Портнова не проводяться досудові розслідування і що Портнов не має процесуального статусу підозрюваного, обвинуваченого або підсудного".</blockquote>
      <p>Ексзаступник генпрокурора також поінформував посольство України в Канаді та Міністерство закордонних справ і міжнародної торгівлі Канади про те, що "станом на 29 липня 2019 року юридичні підстави для перебування Андрія Портнова у санкційному списку відсутні".</p>
      <p>Джерела "Радіо Свобода" пояснюють, що в разі, якщо нове керівництво Генпрокуратури не поділяє позицію, викладену в листі свого звільненого працівника, та має іншу інформацію, воно зобов'язане в найкоротші терміни поінформувати про це МЗС Канади офіційними каналами комунікації.</p>
      <blockquote>У Посольстві України в Канаді на запит "Радіо Свобода" не стали коментувати ймовірність зняття санкцій щодо громадянина Андрія Портнова, лише зазначили, що "у питаннях санкцій Канада, як правило, враховує позицію Генеральної прокуратури України з огляду на її визначену законодавством ключову роль у міжнародно-правовому співробітництві".</blockquote>
      <p>Своєю чергою юристка-міжнародниця "Центру протидії корупції" Тетяна Шевчук розповіла: "Для продовження санкцій потрібне підтвердження того, що особа причетна до зловживання владою, розкрадання бюджетних коштів в Україні, або що вона набула якесь майно корупційним шляхом. Таким доказом може бути наявність кримінальних проваджень в Україні".</p>
      <blockquote><b>Довідка.</b> Санкції проти Андрія Портнова були накладені 5 березня 2014 року після того, як Генеральна прокуратура України направила тодішньому прем'єр-міністру Канади Стівену Гарперу листа, в якому зазначила, що "правоохоронними органами України було розпочато ряд кримінальних проваджень, вчинених зазначеними нижче високопосадовцями", серед яких – Андрій Портнов. Цьогоріч Канада продовжила санкції щодо Віктора Януковича та його соратників іще на п'ять років. Як відомо, Андрій Портнов був заступником глави Адміністрації президента Віктора Януковича і керівником Головного управління з питань судової реформи та судоустрою, його називали куратором судової гілки влади. Він покинув Україну одразу після втечі Віктора Януковича наприкінці лютого 2014 року. Це сталося після розстрілів на Майдані. У березні 2014 року Уряд Канади застосував санкції до Портнова, внісши його прізвища у відповідний Акт. </blockquote>
      <p>Як повідомляв 5.UA, 18 листопада 2019 року ЗМІ <a href="https://www.5.ua/suspilstvo/pratsivnyk-henprokuratury-povidomliaie-shcho-neodnorazovo-otrymuvav-pohrozy-vid-portnova-203013.html">опублікували переписку з погрозами Портнова</a> прокурорам ГПУ. </p>
    </article>
  </body>
</html>