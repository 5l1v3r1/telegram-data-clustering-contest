<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736993"/>
    <meta property="og:site_name" content="De Standaard"/>
    <meta property="article:published_time" content="2019-11-25T18:43:00+00:00"/>
    <meta property="og:title" content="Twintiger lost schot met alarmpistool bij vechtpartij in Leuven"/>
    <meta property="og:description" content="In de Brusselsestraat in Leuven was er vrijdagavond een vechtpartij tussen twee groepjes jongeren. Een van de vechtersbazen haalde een alarmpistool boven e..."/>
  </head>
  <body>
    <article>
      <h1>Twintiger lost schot met alarmpistool bij vechtpartij in Leuven</h1>
      <address>
        <time datetime="2019-11-25T18:43:00+00:00">25 Nov 2019, 18:43</time>
      </address>
      <p>
        <b>In de Brusselsestraat in Leuven was er vrijdagavond een vechtpartij tussen twee groepjes jongeren. Een van de vechtersbazen haalde een alarmpistool boven en vuurde in de richting van twee personen van het andere groepje en in de lucht. Dat meldt het Leuvense parket.</b>
      </p>
      <p>De jongeren hadden afgesproken ter hoogte van een bar in de Brusselsestraat om een eerder ontstaan meningsverschil uit te klaren, maar tijdens die discussie ontstond duw- en trekwerk. Een van de jongeren haalde een alarmpistool boven en vuurde in de richting van twee personen van het andere groepje en in de lucht, waarop de jongeren de vlucht namen. Later bood een van de betrokken jongeren zich in het ziekenhuis aan met een gebroken oogkas. Enkele uren later, rond 3.45 uur, kwam het op de Oude Markt tot een vechtpartij tussen twee leden van de rivaliserende groepjes.</p>
      <p>Het parket vorderde de onderzoeksrechter voor de twintigjarige Leuvenaar die zou gevuurd hebben met het alarmpistool en voor een achttienjarige Leuvenaar uit het andere groepje. Ze werden voorgeleid bij de onderzoeksrechter en vrijgelaten onder voorwaarden. De lokale recherche van de politiezone Leuven zal onderzoeken wie welke rol had in de vechtpartijen.</p>
    </article>
  </body>
</html>