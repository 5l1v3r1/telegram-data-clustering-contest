<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/elon-musk-cybertruck-ruit-gebroken-oorzaak/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-25T18:53:07+00:00"/>
    <meta property="og:title" content="Elon Musk legt het uit: dit is de reden dat de ruit van zijn Cybertruck niet bestand was tegen de klap van een stalen bal"/>
    <meta property="og:description" content="Tesla-topman Elon Musk probeert het imago van zijn Cybertruck te redden, na de compleet mislukte demonstratie vorige week."/>
  </head>
  <body>
    <article>
      <h1>Elon Musk legt het uit: dit is de reden dat de ruit van zijn Cybertruck niet bestand was tegen de klap van een stalen bal</h1>
      <address><time datetime="2019-11-25T18:53:07+00:00">25 Nov 2019, 18:53</time> by <a rel="author">Charlie Wood</a></address>
      <p>Topman Elon Musk probeert het gezicht van Tesla te redden na de totaal mislukte demonstratie van de nieuwe Cybertruck vorige week.</p>
      <p>Op zaterdag plaatste hij <a href="https://twitter.com/elonmusk/status/1198090787520598016">een kort filmpje op Twitter</a> waarmee hij wilde laten zien dat de van gewapend glas gemaakte ramen van de elektrische pick-up truck steviger zijn dan het gemiddelde autoraam.</p>
      <p>Dit is het filmpje waarop hoofdontwerper Franz von Holzhausen van Tesla een metalen balletje naar de ramen van de Cybertruck gooit:</p>
      <figure>
        <iframe data-src="https://twitter.com/elonmusk/status/1198090787520598016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Musk schreef daarbij: “Franz gooit stalen balletje naar een raam van de Cybertruck vlak voor de presentatie. Ik denk dat we nog wat verbeteringen moeten doorvoeren voor hij in productie gaat, haha.”</p>
      <p>Het resultaat in dit filmpje is heel anders dan bij de live-presentatie van de Cybertruck afgelopen donderdag. Bij die demonstratie barstte het gewapende glas van de truck <a href="https://www.businessinsider.nl/tesla-cybertruck-pick-up/">tot twee keer toe</a>, toen de hoofdontwerper er een metalen kogel tegenaan gooide. Dat deed hij nadat de truck was bewerkt met een sloophamer die geen schade had opgeleverd.</p>
      <p>Musk moest lachen op het podium om de mislukking en zei daarbij “Oh my f—ing god” en “ruimte voor verbetering”. Het filmpje daarvan ging viral en <a href="https://markets.businessinsider.com/news/stocks/tesla-stock-price-falls-electric-cybertruck-windows-break-live-demo-2019-11-1028711470">het aandeel Tesla ging fors omlaag</a>.</p>
      <p>Maandag probeerde Musk uit te leggen waarom er wel barsten in de ramen kwamen tijdens de demonstratie op het podium, maar bij eerdere testen niet.</p>
      <p>“De sloophamer op de deur heeft de basis van glas gebroken en daardoor ketste het stalen balletje niet af”, stelt hij. “We hadden eerst het metalen balletje tegen het raam moeten gooien en daarna met de sloophamer op de deur moeten slaan. Volgende keer…”</p>
      <figure>
        <iframe data-src="https://twitter.com/elonmusk/status/1198772995021406209?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De Cybertruck is de eerste poging van Tesla om de markt voor pick-up trucks te betreden. Dat kan nu de accu’s voor de elektrische voertuigen steeds krachtiger worden. De truck is gemaakt van stevige materialen, zoals roestvrij staal en ijzersterk “gewapend” glas.</p>
      <p>Tesla meldt op de website dat de Cybertruck <a href="https://www.tesla.com/cybertruck/design#battery">eind volgend jaar in productie gaat</a> en dat de goedkoopste versie 39.900 dollar gaat kosten.</p>
      <p>De duurste versie kent een vanaf-prijs van 69.900 dollar. Deze variant heeft volgens het bedrijf een bereik van 800 kilometer, een trekvermogen van 7.000 kilo en versnelt binnen drie seconden van nul tot honderd kilometer per uur.</p>
      <p>Musk maakte afgelopen weekend bekend dat er bij Tesla <a href="https://www.businessinsider.com/cybertruck-orders-tesla-elon-musk-2019-11?r=US&amp;amp;IR=T">al 200.000 reserveringen</a> zijn binnengekomen voor de elektrische pick-up truck. Op dat nieuws krabbelde het aandeel weer wat op.</p>
      <h3>Lees hier meer nieuws over Tesla en elektrische auto’s:</h3>
      <ul>
        <li>
          <a href="https://www.businessinsider.nl/tesla-cybertruck-pick-up/">Tesla onthult de Cybertruck, maar sloopt de elektrische pick-uptruck per ongeluk op het podium</a>
        </li>
        <li>
          <a href="https://www.businessinsider.nl/elon-musk-tesla-fabriek-duitsland/">‘Het plan van Elon Musk om een Tesla-fabriek te bouwen in Duitsland is niet verstandig’</a>
        </li>
        <li>
          <a href="https://www.businessinsider.nl/elektrische-auto-overstap-metalen-tekort/">Iedereen over naar de elektrische auto? Volgens een nieuw onderzoek kunnen we dat beter niet doen als we de natuur belangrijk vinden</a>
        </li>
        <li>
          <a href="https://www.businessinsider.nl/elektrische-auto-actieradius-prijs-oktober-2019/">Zoveel actieradius krijg je voor je geld bij 15 elektrische auto’s die de komende maanden op de markt komen</a>
        </li>
      </ul>
    </article>
  </body>
</html>