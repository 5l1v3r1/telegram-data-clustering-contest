<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904140.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T18:19:00+00:00"/>
    <meta property="og:title" content="بازداشت فرماندار سابق رامیان به اتهام اختلاس و خیانت در امانت"/>
    <meta property="og:description" content="به گزارش فارس از گرگان به نقل از پایگاه اطلاع‌رسانی دادگستری کل استان گلستان، هادی هاشمیان با اعلام این خبر اظهار داشت: این فرد به اتهام اختلاس، تحصیل مال از طریق نامشروع، تصرف در اموال دولتی و خیانت در امانت بازداشت شده است."/>
  </head>
  <body>
    <article>
      <h1>بازداشت فرماندار سابق رامیان به اتهام اختلاس و خیانت در امانت</h1>
      <address>
        <time datetime="2019-11-25T18:19:00+00:00">25 Nov 2019, 18:19</time>
      </address>
      <p>رئیس کل دادگستری استان گلستان، از آغاز رسیدگی به پرونده فرماندار سابق رامیان در دادسرای مرکز استان خبر داد.</p>
      <p>به گزارش فارس از گرگان به نقل از پایگاه اطلاع‌رسانی دادگستری کل استان گلستان، هادی هاشمیان با اعلام این خبر اظهار داشت: این فرد به اتهام اختلاس، تحصیل مال از طریق نامشروع، تصرف در اموال دولتی و خیانت در امانت بازداشت شده است.</p>
      <p>وی تصریح کرد: علاوه بر فرماندار، یکی از کارمندان این فرمانداری، مدیرعامل شرکت تعاونی خبازان رامیان و متصدی «کارخانه آرد الماس گلستان» نیز به همین اتهامات بازداشت شده‌اند.</p>
      <p>رئیس کل دادگستری استان گلستان گفت: این افراد سهمیه آرد دولتی شهرستان را می‌گرفتند و  بخشی از آن را به جای توزیع بین نانوایی‌ها در بازار آزاد می‌فروختند.</p>
      <p>
        <b>* ۶۰۰ تن آرد دولتی را خارج از شبکه توزیع کرده‌اند</b>
      </p>
      <p>هاشمیان افزود: بررسی‌های اولیه نشان می‌دهد این افراد از سال ۱۳۹۷ تاکنون حدود ۶۰۰ تن آرد دولتی را به جای توزیع بین نانوایی‌ها از شبکه توزیع خارج کرده‌اند.</p>
      <p>به گفته رئیس کل دادگستری استان گلستان، ابعاد این پرونده زمانی فاش شد که دادستان رامیان به شلوغی غیرعادی نانوایی‌ها شک کرد و پس از تحقیق و بررسی مشخص شد همه سهمیه آرد دولتی شهرستان بین نانوایی‌ها توزیع نمی‌شود.</p>
      <p>هاشمیان افزود: پرونده این افراد در دادسرای مرکز استان در حال رسیدگی است.</p>
    </article>
  </body>
</html>