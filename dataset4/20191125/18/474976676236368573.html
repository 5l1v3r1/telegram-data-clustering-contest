<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121546/czapinski-500-plus-to-miliardy-utopione-w-blocie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T18:04:00+00:00"/>
    <meta property="og:title" content="Czapiński: 500 plus to miliardy utopione w błocie"/>
    <meta property="og:description" content="– Z mojego punktu widzenia były to utopione w błocie miliardy złotych – stwierdza prof. Czapiński zapytany o program 500 plus. Jego zdaniem Polska powinna otworzyć się imigrantów, gdyż tylko dzięki nim może poprawić się sytuacja demograficzna. – Na Polakach nie możemy już polegać – ocenia."/>
  </head>
  <body>
    <article>
      <h1>Czapiński: 500 plus to miliardy utopione w błocie</h1>
      <address>
        <time datetime="2019-11-25T18:04:00+00:00">25 Nov 2019, 18:04</time>
      </address>
      <h4>– Z mojego punktu widzenia były to utopione w błocie miliardy złotych – stwierdza prof. Czapiński zapytany o program 500 plus. Jego zdaniem Polska powinna otworzyć się imigrantów, gdyż tylko dzięki nim może poprawić się sytuacja demograficzna. – Na Polakach nie możemy już polegać – ocenia.</h4>
      <p>– Tak długo, jak długo polska gospodarka będzie się intensywnie rozwijać, a co za tym idzie będzie atrakcyjna dla przybyszy ze Wschodu, tak długo powinniśmy być na nich szeroko otwarci. Gdy okres prosperity się skończy, nikt nie będzie chciał do nas przyjeżdżać – ocenia Czapiński w rozmowie z Business Insider.</p>
      <p>Jego zdaniem więcej dzieci może się rodzić w Polsce wyłącznie dzięki imigrantom. – Na Polakach nie możemy już polegać – stwierdza. Wykładowca Uniwersytety Warszawskiego dodaje, że obniżenie wieku emerytalnego było krokiem "absolutnie samobójczym" dla polskiego rynku pracy. Obecnie na jednego emeryta pracują dwie osoby, ale w przyszłości ma rosnąć liczba emerytów i maleć liczba ludzi pracujących. Sytuacji nie zmienił program 500 plus, gdyż dzietność w Polsce nie wzrosła.</p>
      <p>Czapiński stwierdza, że z jego punktu widzenia "były to utopione w błocie miliardy złotych". – Należało raczej pójść śladem Francji i zadbać o opiekę – rozbudować sieć żłobków i przedszkoli, zorganizować świetlice dla dzieci pracujących rodziców. Im samym zaś przyznać odpisy podatkowe na dzieci uzależnione od wysokości dochodu – podkreśla wykładowca.</p>
      <footer>/ Źródło: Business Insider <br/>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121400/wyzszy-wiek-emerytalny-ten-sondaz-nie-pozostawia-zludzen.html"/>
        <a href="https://www.dorzeczy.pl/kraj/121179/maly-zus-plus-rzad-przyjal-projekt-ustawy.html"/>
      </related>
    </article>
  </body>
</html>