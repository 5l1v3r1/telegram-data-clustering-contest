<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/51077"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="'โบ สุนิตา'จัดเต็มคอนเสิร์ตเดี่ยวในรอบ 22 ปี ขนศิลปินล้นเวที!"/>
    <meta property="og:description" content="เป็นอีกหนึ่งคอนเสิร์ตที่หลายคนรอคอย สำหรับ “Rhythm Of Beau Sunita Concert” คอนเสิร์ตเดี่ยวในรอบ 22 ปี ของ “โบ-สุนิตา ลีติกุล” ศิลปินหญิงคุณภาพดีว่าล้านตลับ ที่จัดโดย เอ-ไทม์ โชว์บิส ณ รอยัล พารากอน ฮอลล์ สยามพารากอน เมื่อวันก่อน ที่ต้องบอกเลยว่าใครพลาดงานนี้เสียดายแทนจริงๆ เพราะคอนเสิร์ตนี้ได้ฟังเพลงเพราะมากกว่า 40 เพลงของ โบ สุนิตา ที่คัดมาจากทุกอัลบั้ม นอกจากนี้รายได้ส่วนหนึ่งยังมอบให้กับมูลนิธิเพื่อเด็กพิการอีกด้วย"/>
  </head>
  <body>
    <article>
      <h1>'โบ สุนิตา'จัดเต็มคอนเสิร์ตเดี่ยวในรอบ 22 ปี ขนศิลปินล้นเวที!</h1>
      <address>
        <time datetime="2019-11-25T18:38:00+00:00">25 Nov 2019, 18:38</time>
      </address>
      <p>          เป็นอีกหนึ่งคอนเสิร์ตที่หลายคนรอคอย สำหรับ <b>“Rhythm Of Beau Sunita Concert” </b>คอนเสิร์ตเดี่ยวในรอบ 22 ปี ของ <b>“โบ-สุนิตา ลีติกุล”</b> ศิลปินหญิงคุณภาพดีว่าล้านตลับ ที่จัดโดย เอ-ไทม์ โชว์บิส ณ รอยัล พารากอน ฮอลล์ สยามพารากอน เมื่อวันก่อน ที่ต้องบอกเลยว่าใครพลาดงานนี้เสียดายแทนจริงๆ เพราะคอนเสิร์ตนี้ได้ฟังเพลงเพราะมากกว่า 40 เพลงของ โบ สุนิตา ที่คัดมาจากทุกอัลบั้ม นอกจากนี้<b>รายได้ส่วนหนึ่งยังมอบให้กับมูลนิธิเพื่อเด็กพิการอีกด้วย</b><br/>          โดยทันทีที่วีทีอาร์ภาพจากอดีตของสาวแก้มป่องจบลง เสียงอินโทร เพลงฉันรู้ เพลงชาติที่จุดพลุในวงการก็ดังกระหึ่มพร้อมการปรากฏตัวของ <b>โบ สุนิตา</b> ที่ทะยานขึ้นมากลางเวทีพร้อมเสียงกรี๊ดสนั่นจากแฟนเพลงสมศักดิ์ศรีดีว่าที่ทุกคนรอคอย จากนั้นขอพาแฟนๆย้อนวันวานสู่เส้นทางศิลปินยุคคาสเซ็ทเทปด้วยการรวบตึงเมดเลย์เพลงฮิตหน้าเอจากทุกอัลบั้มมาให้แฟนๆหายคิดถึง อาทิ ไม่มีอีกแล้ว, เสียใจ, บอกอะไรป่านนี้, เกลียดเธอไม่ลง, ถ้าเธอพร้อม ฉันก็พร้อม, ฝากตามเขาที และซิงเกิ้ลล่าสุด ฉันไม่รู้ ที่ทำขึ้นพิเศษเพื่อคอนเสิร์ตนี้โดยเฉพาะ เซ็ทนี้ใครฟังแล้วร้องตามได้รู้เลยว่า เราโตมาด้วยกัน</p>
      <figure>
        <img src="https://www.thaipost.net/main/uploads/photos/big/20191125/image_big_5ddbba2c3ecdb.jpg"/>
      </figure>
      <p>          จากนั้นดึงอารมณ์ให้สนุกพร้อมเปิดตัวแขกรับเชิญกลุ่มแรก <b>"ลิปตา"</b> ที่ออกมาร่วมแจมในเมด์เลย์เพลง ไม่อยากรักคน (ที่ไม่อยากรักเรา), แฟน, พรุ่งนี้จะไปกับเธอ ชวนคนดูให้ขยับตัวลุกเต้นตามพร้อมลูกเล่นดึงภาพคนดูในฮอลล์มาขึ้นจอใส่อีโมจิ จากนั้นกลับไปซึ้งกันต่อกับเมดเลย์เพลงเพราะหน้าบีดังแต่หาฟังยาก อย่าง อยู่คนเดียว, เห็นน้ำตาฉันไหม, อย่าบอกให้ฉันไป, เทน้ำบนกองทราย, ตามใจ, ฉันจะจำเธอแบบนี้ ก่อนส่งต่อให้แขกรับเชิญกลุ่มถัดมาซึ่งก็คือเพื่อนซี้ในวงการ<b> จั๊ก ชวินทร์, ปิงปอง ศิรศักดิ์</b> และ <b>ต้าร์ มิสเตอร์ทีม</b> ในนาม<b> "ละมุนแบนด์"</b> ด้วยการหยิบผลงานเพลงของแต่ละคนมารีอะเร้นจ์ดนตรีสลับกันร้องดูโอ้และเมดเลย์ไลน์ประสานสะกดใจคนดูได้อย่างละมุนหูสุดๆ อาทิ ความรักจากฉัน, รักยิ่งใหญ่จากชายคนหนึ่ง, รักเธอจนเหนื่อยหัวใจ, ตัวจริงของเธอ, ถ้า, เธอไม่คยถาม<br/>          ก่อนดึงอารมณ์ดราม่าต่อเนื่องกับเซ็ทเพลงละครที่เป็นอีกหนึ่งทางสร้างชื่อให้ <b>โบ สุนิตา</b> ไว้มากมาย อย่างเพลง กีรติ, ขอแค่ฝัน, รักครั้งสุดท้าย, ยังรักกันอยู่ใช่ไหม และ อยากให้เธออยู่ตรงนี้ ที่ได้แขกรับเชิญเซอร์ไพรส์อุบไว้ข้ามปีขึ้นมาร้องแจมด้วยกัน แถมแขกเซ็ทนี้ใครถือบัตร 2 วันจะได้ดูแบบไม่ซ้ำกัน วันเสาร์เป็นคิวของ <b>"สิงโต นำโชค"</b> ศิลปินรุ่นน้องที่นับถือโบเป็นต้นแบบความพยายามที่สร้างแรงบันดาลใจให้เดินตามความฝันจนก้าวมาเป็นนักร้องอาชีพ ที่เลือกเพลง อยู่ต่อเลยได้ไหม และ อาย ขึ้นมาร้องกับโบ  ส่วนวันอาทิตย์ เป็นคิวของ<b> "ทอม อิศรา"</b> เลือกเพลง เก็บ และ เป็นทุกอย่าง มาประสานเสียงสไตล์อาร์แอนด์บีกับโบได้ลงตัวสุดๆ</p>
      <figure>
        <img src="https://www.thaipost.net/main/uploads/photos/big/20191125/image_big_5ddbba099321d.jpg"/>
      </figure>
      <p>          จากนั้นได้เวลาแขกรับเชิญสุดพิเศษอย่าง "ป๊อด ธนชัย" ซึ่งโบชื่นชมผลงานแต่ไม่เคยร่วมงานกันมาก่อน งานนี้ โบ เลยขอสลัดภาพดราม่าสู่ความอัลเทอร์เนทีฟ ชวนคนดูทั้งฮอลล์ทิ้งเก้าอี้ลุกขึ้นมาเต้นในเพลง บุษบา และ ติ๋ม ได้เวลาส่งท้ายด้วยเซ็ทเพลงฉลองล้านตลับคืนกำไรให้คนดูด้วยซีนอบอุ่นหัวใจเมื่อ "น้องฮานิ" ลูกสาวคนเก่งออกมาจูงมือแม่โบโชว์พลังเสียงร้องเพลงด้วยกันในเพลง หนึ่งในไม่กี่คน เล่นเอาคนดูน้ำตารื้นให้กับความน่ารัก พูดเลยว่าลูกไม้หล่นใต้ต้นจริงๆ  <br/>          ปิดท้าย โบ ขอพูดความรู้สึกซึ้งๆขอบคุณแฟนเพลงที่ซับพอร์ตกันมาตลอดว่าสิ่งที่เกินฝันในชีวิตคือการมีแฟนเพลงที่ยังรักและให้การต้อนรับเสมอ ก่อนมอบเพลงพิเศษ พรุ่งนี้จะรักฉันไหม และ ขอเป็นคนของเธอ ส่งทุกคนกลับบ้านด้วยความประทับใจสมการรอคอยมานานกว่า 22 ปี</p>
      <figure>
        <img src="https://www.thaipost.net/main/uploads/photos/big/20191125/image_big_5ddbb99a98a7c.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb95d52929.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb9e207524.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb9ebccc4d.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbba1f53acf.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbba14069f3.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbba3791d2f.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb9fac8d60.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb98e79601.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb970df930.jpg"/>
      </figure>
      <figure>
        <img src="https://www.thaipost.net/main/uploads/photos/big/20191125/image_big_5ddbb9d81a870.jpg"/>
      </figure>
    </article>
  </body>
</html>