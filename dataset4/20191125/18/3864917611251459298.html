<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2825194-susenko-zaklikae-ukrainsku-gromadu-u-polsi-pisati-listi-politvaznam-kremla.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Сущенко закликає українську громаду у Польщі писати листи політв'язням Кремля"/>
    <meta property="og:description" content="Колишній бранець Кремля, український журналіст Роман Сущенко закликав українську громаду надалі підтримувати листами політичних в'язнів, яких незаконно утримують в РФ та Криму."/>
  </head>
  <body>
    <article>
      <h1>Сущенко закликає українську громаду у Польщі писати листи політв'язням Кремля</h1>
      <h2>Колишній бранець Кремля, український журналіст Роман Сущенко закликав українську громаду надалі підтримувати листами політичних в'язнів, яких незаконно утримують в РФ та Криму.</h2>
      <address>
        <time datetime="2019-11-25T18:38:00+00:00">25 Nov 2019, 18:38</time>
      </address>
      <p>Про це він заявив під час зустрічі з представниками української діаспори, волонтерами та активістами в Українському домі у Варшаві, повідомляє кореспондент Укрінформу.</p>
      <p>"Щиро дякую за вашу підтримку протягом мого ув'язнення (в РФ - ред.), я отримував листи зокрема і від українців Польщі, і від самих поляків. Хочу закликати вас і надалі підтримувати листами інших бранців Кремля, які досі утримуються в російських буцегарнях", - сказав <a href="https://www.ukrinform.ua/tag-susenko">Сущенко</a>.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574710650-2905.jpeg"/>
          <figcaption>1/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710650-9130.jpeg"/>
          <figcaption>2/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710650-2173.jpeg"/>
          <figcaption>3/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710650-4473.jpeg"/>
          <figcaption>4/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710650-9028.jpeg"/>
          <figcaption>5/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710650-7273.jpeg"/>
          <figcaption>6/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710651-6246.jpeg"/>
          <figcaption>7/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710651-5306.jpeg"/>
          <figcaption>8/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574710651-8913.jpeg"/>
          <figcaption>9/9: Роман Сущенко зустрівся з представниками української діаспори у Варшаві/Фото: Юлія Сущенко</figcaption>
        </figure>
      </slideshow>
      <p>В рамках зустрічі політв'язень розповів про те, що пережив протягом майже трьох років ув'язнення, про творчість та плани на майбутнє.</p>
      <p>Також на зустрічі згадали й інших журналістів, незаконно ув'язнених Росією - Миколу Семену та Станіслава Асєєва. Їх імена надрукували на листах формату А4 і символічно розмістили на порожніх стільцях у залі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2825169-u-sejmi-polsi-iniciuut-parlamentsku-pidtrimku-vazniv-kremla.html">У Сеймі Польщі ініціюють парламентську підтримку в'язнів Кремля</a>
      </blockquote>
      <p>Сущенко також передав одну з репродукцій своїх картин, яка висіла на фасаді посольства України у Варшаві під час виставки "Мистецтво з-за ґрат" для аукціону в рамках благодійної акції "Свято без тата". Отримані кошти передадуть дітям, батьки яких загинули на Сході України.</p>
      <p>Як повідомляв Укрінформ, Роман Сущенко та посол України Андрій Дещиця раніше у понеділок взяли участь у символічному демонтажі виставки малюнків «Мистецтво з-за ґрат» з фасаду будівлі Посольства України у Варшаві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824872-mistectvo-zza-grat-susenko-vzav-ucast-u-simvolicnomu-demontazi-vistavki-u-varsavi.html">"Мистецтво з-за ґрат": Сущенко взяв участь у демонтажі виставки у Варшаві</a>
      </blockquote>
      <p>Власний кореспондент Укрінформу у Франції Сущенко перебував у незаконному ув’язненні в Росії за надуманими обвинуваченнями три роки. Його затримали 30 вересня 2016 року у Москві, куди він прибув з приватною поїздкою.</p>
      <p>7 жовтня 2016 року йому висунули обвинувачення у шпигунстві. Московський міський суд 4 червня 2018 року засудив Сущенка до 12 років ув'язнення в колонії суворого режиму; 12 вересня Верховний суд Росії визнав це рішення законним.</p>
      <p>7 вересня 2019 року між РФ і Україною відбувся обмін утримуваними особами у форматі "35 на 35". В Україну повернулися 35 осіб, зокрема 11 незаконно засуджених українців, серед яких і Сущенко, а також 24 моряки, захоплені у районі Керченської протоки у листопаді 2018 року.</p>
    </article>
  </body>
</html>