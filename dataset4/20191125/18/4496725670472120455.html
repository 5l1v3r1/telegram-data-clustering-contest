<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1701608-milers-de-dones-es-manifesten-al-passeig-de-gracia-de-barcelona-contra-les-violencies-masclistes.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T18:24:17+00:00"/>
    <meta property="og:title" content="Milers de dones es manifesten al passeig de Gràcia de Barcelona contra les violències masclistes"/>
    <meta property="og:description" content="El col·lectiu Novembre Feminista advoca per l'autoorganització i demana als homes que no callin davant situacions d'aquest tipus"/>
  </head>
  <body>
    <article>
      <h1>Milers de dones es manifesten al passeig de Gràcia de Barcelona contra les violències masclistes</h1>
      <address><time datetime="2019-11-25T18:24:17+00:00">25 Nov 2019, 18:24</time> by <a rel="author">ACN</a></address>
      <ul>
        <li>
          <b>El col·lectiu Novembre Feminista advoca per l’autoorganització i demana als homes que no callin davant situacions d’aquest tipus</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/58/94/alta/780_0008_5894122_271b3601755fbc43ba173aeadfb7e2c9.jpg"/>
          <figcaption>Capçalera de la manifestació preparada als Jardinets de Gràcia de Barcelona ACN</figcaption>
        </figure>
        <figure>
          <img src="https://www.elpuntavui.cat/fitxers/collaboradors/000/0099/0000099702/alta/0000099702.jpg"/>
          <figcaption>Pla detall d'un pas amb una vagina ACN</figcaption>
        </figure>
        <figure>
          <img src="https://www.elpuntavui.cat/fitxers/collaboradors/000/0099/0000099705/alta/0000099705.jpg"/>
          <figcaption>Pla detall d'una paradeta d'accessoris de temàtica feminista ACN</figcaption>
        </figure>
      </slideshow>
      <p>Unes 10.000 persones segons l’Ajuntament de Barcelona s’han manifestat aquest dilluns al passeig de Gràcia de Barcelona des de dos quarts de set de la tarda en contra de les violències masclistes, en el marc del Dia Internacional de l’Eliminació de la Violència contra la Dona.</p>
      <p>Els manifestants, majoritàriament dones tot i que també hi havia homes, han respost a la crida del col·lectiu Novembre Feminista, que convocava a Jardinets de Gràcia. Una representant del grup, Montserrat Cervera, ha explicat a l’ACN que aquest any es vol posar el focus en “l’autoorganització feminista” davant la violència contra les dones. A més ha demanat recursos per lluitar contra aquesta xacra social i ha reclamat als homes “que no callin” davant de situacions d’aquesta mena.</p>
      <p>La manifestació ha començat el recorregut als Jardinets de Gràcia i ha baixat pel Passeig de Gràcia fins a plaça Catalunya. Un cop allà hi ha hagut actuacions i la lectura d’un manifest. L’acció s’ha desenvolupat enmig d’un ambient reivindicatiu i festiu i, per exemple, les manifestants han adreçat missatges directament a Vox recordant-los els assassinats masclistes. Cal recordar que la formació d’ultradreta té entre les seves polítiques el rebuig de l’etiqueta de violència de gènere.</p>
      <p>Les manifestants, entre les quals hi ha persones de totes les edats, diverses generacions de dones d’una mateixa família, dones en grups o soles, també han fet càntics com ‘Els drets de les dones no es violenten’ o ‘Fora els rosaris dels nostres ovaris’. També portaven pancartes amb lemes com ‘Con o sin ropa mi cuerpo no se toca’.</p>
      <p>Aquest últim any, 8 dones han estat assassinades a Catalunya i altres 23 dones han patit una temptativa d’homicidi. Una de les reivindicacions dels convocants és que la llei estatal contra la violència de gènere reconegui totes les víctimes de la violència masclista i no només les agressions de la parella o l’exparella.</p>
      <p>A Girona, la concentració s’ha fet davant de la delegació de la Generalitat on ha començat una marxa de torxes contra la violència masclista convocada per la coordinadora de feminismes anticapitalista.</p>
      <p>A Tarragona, unes 500 persones han participat en la marxa convocada per la plataforma d’entitats 25-M, que ha començat a la plaça de la Font i ha acabat a la rambla Lluís Companys, prop del palau de justícia. Els cants a favor de l’empoderament de les dones i en contra de la violència masclista han estat constants. La comitiva ha fet una aturada davant la seu de VOX, on tothom s’ha assegut a terra.</p>
      <related>
        <h4>Notícies relacionades</h4>
        <a href="https://www.elpuntavui.cat/societat/article/5-societat/1701374-govern-i-municipis-s-emplacen-a-seguir-treballant-per-eradicar-les-violencies-masclistes.html"/>
        <a href="https://www.elpuntavui.cat/societat/article/5-societat/1701311-augmenten-les-detencions-per-violencia-de-genere-un-2-6-respecte-al-2018.html"/>
        <a href="https://www.elpuntavui.cat/societat/article/5-societat/1701336-mor-una-dona-a-mans-de-la-seva-parella-a-tenerife-el-dia-de-l-eliminacio-de-la-violencia-contra-les-dones.html"/>
      </related>
    </article>
  </body>
</html>