<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/noul-parlament-din-marea-britanie-va-fi-convocat-pentru-17-decembrie_3060023.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T18:41:06+00:00"/>
    <meta property="og:title" content="Noul parlament din Marea Britanie va fi convocat pentru 17 decembrie"/>
    <meta property="og:description" content="Noul parlament britanic, rezultat în urma alegerilor legislative de pe 12 decembrie, va fi convocat pentru data de 17 decembrie, iar dacă Boris Johnson va rămâne prim-ministru, guvernul său intenţionează să-şi prezinte agenda legislativă o săptămână mai t"/>
  </head>
  <body>
    <article>
      <h1>Noul parlament din Marea Britanie va fi convocat pentru 17 decembrie</h1>
      <address><time datetime="2019-11-25T18:41:06+00:00">25 Nov 2019, 18:41</time> by <a rel="author">PUBLIKA.MD</a></address>
      <p>Noul parlament britanic, rezultat în urma alegerilor legislative de pe 12 decembrie, va fi convocat pentru data de 17 decembrie, iar dacă Boris Johnson va rămâne prim-ministru, guvernul său intenţionează să-şi prezinte agenda legislativă o săptămână mai târziu, pe 19 decembrie, a anunţat luni guvernul de la Londra, transmite Reuters.<br/><br/>Comunicatul precizează că, dacă va exista o schimbare de guvern după scrutinul de pe 12 decembrie, aceste planuri s-ar putea modifica.<br/><br/><b>Alegerile din Marea Britanie se vor desfăşura cu trei ani înainte de termen după ce parlamentul nu a reuşit să depăşească blocajul legat de Brexit.</b><br/><br/>Partidul Conservator al lui Boris Johnson conduce în faţa Partidului Laburist în sondaje înaintea ultimelor două săptămâni de campanie, dar rezultatul este dificil de prezis în condiţiile în care Brexitul a tulburat liniile tradiţionale de partid.<br/><br/>Planul de reunire rapidă a parlamentului pentru 'Discursul Reginei', prin care suverana Elisabeta a II-a deschide în mod oficial lucrările legislativului şi prezintă agenda guvernului, scoate în evidenţă promisiunea de campanie a lui Johnson privind ieşirea cât mai rapidă din Uniunea Europeană.<br/><br/>Boris Johnson s-a angajat că va veni înainte de Crăciun în faţa parlamentului cu legile necesare pentru punerea în aplicare a acordului de Brexit convenit de el cu Bruxellesul.</p>
    </article>
  </body>
</html>