<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90529"/>
    <meta property="og:site_name" content="Denník politika"/>
    <meta property="article:published_time" content="2019-11-25T18:35:01+00:00"/>
    <meta property="og:title" content="Manchester City prišiel na istý čas o lídra ofenzívy, Agüera trápi zranenie stehna"/>
    <meta property="og:description" content="25.11.2019 (Webnoviny.sk) – Tréner anglického futbalového šampióna Manchestru City Pep Guardiola nemôže v najbližších dueloch počítať s argentínskym kanonierom Sergiom Agüerom. Tridsaťjedenročného rodáka z Buenos Aires trápi zranenie stehna a v zostave „citizens“ by mal absentovať niekoľko týždňov."/>
  </head>
  <body>
    <article>
      <h1>Manchester City prišiel na istý čas o lídra ofenzívy, Agüera trápi zranenie stehna</h1>
      <address><time datetime="2019-11-25T18:35:01+00:00">25 Nov 2019, 18:35</time> by <a rel="author">Webnoviny</a></address>
      <p>25.11.2019 (Webnoviny.sk) – Tréner anglického futbalového šampióna Manchestru City Pep Guardiola nemôže v najbližších dueloch počítať s argentínskym kanonierom Sergiom Agüerom. Tridsaťjedenročného rodáka z Buenos Aires trápi zranenie stehna a v zostave „citizens“ by mal absentovať niekoľko týždňov.</p>
      <p>„<i>Máme k dispozícii Gabriela Jesusa aj Raheema Sterlinga, ktorý je schopný hrať na rovnakej pozícii ako Sergio, takže chvíľu to bez neho prežijeme</i>,“ povedal španielsky lodivod, ktorý Agüera striedal v sobotňajšom zápase proti Chelsea (2:1) v 77. minúte. Na jeho miesto vybehol už spomenutý Brazílčan Gabriel Jesus.</p>
      <p>Guardiola zároveň novinárom prezradil, že skúsený argentínsky reprezentant sa s určitosťou neobjaví v manchesterskom derby, ktoré je v Premier League na programe 7. decembra. Ešte predtým hráči City odohrajú ligové duely proti Newcastlu a Burnley, v utorok nastúpia v Lige majstrov proti Šachtaru Doneck.</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/1510348-2/"><u>Manchester City prišiel na istý čas o lídra ofenzívy, Agüera trápi zranenie stehna</u></a> © SITA Všetky práva vyhradené.</p>
    </article>
  </body>
</html>