<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/vojvodina/novi-sad/vucevic-iza-uzbunjivaca-stoji-zbunjivac-novakovic_1070274.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="Вучевић: Иза &quot;узбуњивача&quot; стоји &quot;збуњивач&quot; Новаковић"/>
    <meta property="og:description" content="Потпредседник Народне странке, Борислав Новаковић, оптужио је градоначелника Новог Сада, Милоша Вучевића, да је приликом изградње Пупинове палате, а након измене плана, инвеститору, компанији Галенс, обезбедио..."/>
  </head>
  <body>
    <article>
      <h1>Вучевић: Иза "узбуњивача" стоји "збуњивач" Новаковић</h1>
      <h2>НОВИ САД - Потпредседник Народне странке, Борислав Новаковић, оптужио је градоначелника Новог Сада, Милоша Вучевића, да је приликом изградње Пупинове палате, а након измене плана, инвеститору, компанији "Галенс", обезбедио додатних 13.000 квадрата и 26 милиона евра зараде. Вучевић тврди да су све Новаковићеве оптужбе измишљотина, како би манипулисао правосуђем.</h2>
      <address>
        <time datetime="2019-11-25T18:06:00+00:00">25 Nov 2019, 18:06</time>
      </address>
      <p>Градоначелник Новог Сада и потпредседник СНС Милош Вучевић одбацио је данас оптужбе бившег градоначелника и функционера Народне странке Борислава Новаковића у вези са неколико инвестиционих пројеката у Новом Саду, а међу последњима је онај који се односи на Пупинову зграду у центру града.</p>
      <p>"Све оно што прича Борислав Новаковић да се њему ради, заправо он директно ради. Ради то све и излази са неоснованим оптужбама, јер пред собом има један кривични поступак због Булевара Европе, па сада врши директан притисак на правосуђе и то у два правца. Један правац је да, ако би био осуђен, да после тога прикаже себе као жртву, јер је критиковао власт, Српску напредну странку и градоначелника и, ако га суд осуди, биће да је кажњен због тога. И, то наравно намерно ради, свесно", сматра Вучевић.</p>
      <figure>
        <img src="http://rtv.rs/sr_ci/vojvodina/novi-sad/slike/2019/10/12/vucevic.jpg"/>
        <figcaption>СНС</figcaption>
      </figure>
      <p>Он је новинарима рекао да Новаковић на правосуђе врши притисак и у другом правцу, да покрену поступак против других људи и ствара атмосферу прогона и води истражне поступке на твитерима и осталим друштвеним мрежама.</p>
      <p>"Маше документима који су апсолутно свима доступни. Ниједан папир није демонстрирао да постоји икаква тајност података, сви ти подаци које Борислав Новаковић показује и представља да му их је дао наводни узбуњивач из Градске куће, заправо су све јавни подаци и налазе се на сајту АПР-а, Града, Катастра", каже Вучевић.</p>
      <p>Наглашава да "не постоји никакав узбињивач", већ да је Борислав Новаковић "збуњивач".</p>
      <p>"Нема узбуњивача, него је Новаковић сам поднео кривичну пријаву, пошто је у изјави пред судом рекао да је он допунио кривичну пријаву. Што значи да је вероватно писао и ону анонимну пријаву, то значи да он стоји иза свега тога", закључује Вучевић.</p>
      <p>Градоначелник Новог Сада је упитао политичке противнике и "о каквој грађевинској мафији говоре и спочитавају градској власти да погодује одређеним инвеститорима".</p>
      <p>"Каква грађевинска мафија? Па ја сам увео казну за инвеститоре који не обезбеде довољно паркинг места, морају да плате два милиона динара за свако недостајуће паркинг место. Ја сам терао инвеститоре да праве минус три подземне гараже. Први град у Србији ћемо бити који ће имати три нивоа подземне гараже", навео је Вучевић.</p>
      <p>Осврнуо се и на оптужбе у вези са куповином земљишта у Каћу.</p>
      <p>"Кажу куповали смо у Каћу земљу, погодовали нешто. Па, ми смо плаћали 79 евра по квадратном метру, а за време власти Новаковића, они су ту исту земљу, на тој истој локацији, плаћали 393 евра. Па, како смо онда то ми погодовали некоме", пита Вучевић.</p>
      <p>Он је уверен и да је Новаковић "с намером суду признао прекршај", у вези са изградњом Булевара Европе, у време претходне власти у Новом Саду.</p>
      <p>"Борислав Новаковић је тада одмах отрчао у Суд за прекршаје да призна да је направио прекршај око тог тендера, да би се после бранио у кривичном поступку да је прекршајно кажњен, па не може и да кривично одговара. Пошто у време Демократске странке, Тадића, Јеремића и осталих, није постојало посебно кривично дело за злоупотребе у јавним набавкама и трговини утицајем. То је увела Српска напредна странка, та СНС коју сваки дан оптужују за наводна разна кривична дела", рекао је Вучевић.</p>
      <figure>
        <iframe src="https://www.youtube.com/embed/pUyg8JwG2sk" width="560" height="314" data-service="Youtube" scrolling="no"/>
      </figure>
    </article>
  </body>
</html>