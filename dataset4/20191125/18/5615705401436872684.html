<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204881-forum-trans4mation-v-epohu-industry-4-0-na-pershij-plan-vihodyat-tehnologiyi-yak-drajver-efektivnosti"/>
    <meta property="og:site_name" content="Mind UA"/>
    <meta property="article:published_time" content="2019-11-25T18:20:00+00:00"/>
    <meta property="og:title" content="Форум Trans4mation: В епоху Industry 4.0 на перший план виходять технології як драйвер ефективності"/>
    <meta property="og:description" content="Вплив Industry 4.0 на економічне зростання підтверджено міжнародними прикладами впровадження цифрової трансформації"/>
  </head>
  <body>
    <article>
      <h1>Форум Trans4mation: В епоху Industry 4.0 на перший план виходять технології як драйвер ефективності</h1>
      <h2>Вплив Industry 4.0 на економічне зростання підтверджено міжнародними прикладами впровадження цифрової трансформації</h2>
      <address>
        <time datetime="2019-11-25T18:20:00+00:00">25 Nov 2019, 18:20</time>
      </address>
      <p>В епоху Industry 4.0 на перший план виходять технології як драйвер ефективності, тому світові лідери звертають все більше уваги на цифрову трансформацію. Про це йдеться у прес-релізі IT-Enterprise щодо форуму Trans4mation.</p>
      <p>«Запланований об’єм щорічних інвестицій у Industry 4.0 в Німеччині складає 40 млрд євро. Додаткове зростання завдяки впровадженню Industry 4.0 очікується на рівні 150 млрд євро. Внаслідок використання нових технологій собівартість виробництва у США та Німеччині буде нижче, ніж у країнах, що розвиваються», – розповів СЕО IT-Enterprise Олег Щербатенко.</p>
      <p>Industry 4.0 дозволяє створювати більш персоніфіковану продукцію, скоротити час виходу пропозиції на ринок та зрештою збільшити доходи.</p>
      <p>«У середньому, 36% клієнтів виражають цікавість у придбанні індивідуальних товарів чи послуг. Кожен п’ятий клієнт згоден доплатити за е 20% вартості», – розповів президент Future Industry Platform Анджей Солдаті. </p>
      <p>Вплив Industry 4.0 на економічне зростання підтверджено міжнародними прикладами впровадження цифрової трансформації. </p>
      <p>«За підрахунками McKinsey, операційні витрати скорочуються на 10-12%, продуктивність збільшується на 7-12%, а чистий прибуток зростає на 10-15%», – розповів керівник проєктів з цифрової трансформації у Airbus та Bombardier Янік Фураст’є.</p>
      <p>Одним із яскравих прикладів істотної зміни технологій та бізнес моделі став Netflix.</p>
      <p>«За останні десять років Netflix змінив свою бізнес-модель навіть не одноразово чи двічі, а тричі», – розповів учасникам форуму CEO UNIT.City Домінік Піоте.</p>
      <p>За його словами, Netflix розпочав як «вбивця телебачення», продаючи відео на DVD.</p>
      <p>«Але хто у сучасному світі дивиться фільми на DVD? Тож, Netflix знову змінив бізнес-модель і почали стріминг відео. А потім Netflix зрозумів, що платить мільйони доларів продюсерам із Голлівуду, і вирішили створювати власні відео. У 2019 компанія планує витратити на це $6 млрд. За три роки Netflix став другим у світі виробником фільмів, після Walt Disney. Адже, якщо ти не змінюєшся, то втрачаєш контакт зі своїми клієнтами, перестаєш приносити їм цінність, і тебе посунуть убік ті, хто розуміють ці потреби», – розповів Піоте.</p>
      <p>За словами члена правління, фінансового директора Interpipe Дениса Морозова, завдяки підходам та технологіям Industry 4.0 продажі у країни Європи зросли на 62%, у США – на 22%. Енерговитрати на виробництво сталі скоротилося на 45%, простої автотранспорту знизилися втричі.</p>
      <p>«Без Industry 4.0 конкуренція на міжнародних ринках неможлива», – запевнив Денис Морозов.</p>
      <p>Процес масштабної трансформації зараз проходить і в «Укрнафті».</p>
      <p>«Єдина ERP-система замість «зоопарку» із понад 48-ми окремих систем дає нам величезний ефект синергії. Ми маємо можливість економити трудові ресурси та уніфікувати усі бізнес-процеси, які до цього були різними», – розповів директор департаменту з трансформації бізнесу «Укрнафти» Артур Кравець.</p>
      <p>Експерти-практики на Форумі обговорили і роль держави у впровадженні цифрової трансформації. </p>
      <p>«Industry 4.0 – це не тільки IoT чи AI. Це про реакцію на глобальні зміни, саме це формує нову культуру співпраці», – вважає  генеральний директор галузевої асоціації АППАУ Олександр Юрчак.</p>
      <p>За його словами, в Україні налічується 76 компаній-інноваторів, третина з яких працює за межами країни. Для порівняння, в Ізраїлі налічується 150 інноваторів, які сфокусовані на 9-ти основних галузях.</p>
      <p>Детальніше про Industry 4.0 читайте у матеріалі <b>Mind</b> «<a href="https://mind.ua/openmind/20204207-industry-4-0-yak-7-globalnih-tehnologichnih-trendiv-zminyat-nash-svit">Industry 4.0: як 7 глобальних технологічних трендів змінять наш світ</a> «.</p>
      <related>
        <h4>Також читайте</h4>
        <a href="https://mind.ua/news/20204855-toshiba-rozrobila-prilad-yakij-za-kraplinoyu-krovi-zdatnij-rozriznyati-13-vidiv-raku"/>
        <a href="https://mind.ua/news/20204843-cifrovi-vodijski-prava-ta-tehpasport-pochnut-pracyuvati-v-seredini-grudnya-mincifra"/>
        <a href="https://mind.ua/news/20204813-vw-proti-uber-apple-i-google-avtovirobnik-virishiv-stati-rozrobnikom-programnogo-zabezpechennya"/>
      </related>
    </article>
  </body>
</html>