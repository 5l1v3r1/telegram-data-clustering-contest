<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915089"/>
    <meta property="og:site_name" content="Dnevnik"/>
    <meta property="article:published_time" content="2019-11-25T18:40:00+00:00"/>
    <meta property="og:title" content="Vloma v zakladnico na dresdenskem gradu osumljeni dve osebi"/>
    <meta property="og:description" content="Vloma v zakladnico muzeja na dresdenskem gradu, ki hrani eno izmed največjih in najbolje ohranjenih zbirk baročnih dragocenosti v Evropi, sta osumljeni dve osebi, ki naj bi ukradli tri zbirke dragocenosti. Njihova vrednost je po besedah generalne direktorice Dresdenske državne umetniške zbirke neprecenljiva."/>
  </head>
  <body>
    <article>
      <h1>Vloma v zakladnico na dresdenskem gradu osumljeni dve osebi</h1>
      <address><time datetime="2019-11-25T18:40:00+00:00">25 Nov 2019, 18:40</time> by <a rel="author">STA</a></address>
      <p>
        <b>Vloma v zakladnico muzeja na dresdenskem gradu, ki hrani eno izmed največjih in najbolje ohranjenih zbirk baročnih dragocenosti v Evropi, sta osumljeni dve osebi, ki naj bi ukradli tri zbirke dragocenosti. Njihova vrednost je po besedah generalne direktorice Dresdenske državne umetniške zbirke neprecenljiva.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/25/1224078.jpg"/>
          <figcaption>
            <cite>Foto: AP</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/25/1224080.jpg"/>
          <figcaption>
            <cite>Foto: dpa</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/25/1224079.jpg"/>
          <figcaption>
            <cite>Foto: AP</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/25/1224077.jpg"/>
          <figcaption>
            <cite>Foto: dpa</cite>
          </figcaption>
        </figure>
      </slideshow>
      <p>Kot je na današnji novinarski konferenci sporočila nemška policija, je na kameri v sobani draguljev videti dva vlomilca. Načelnik kriminalistov Volker Lange ob tem ni izključil, da so pri vlomu sodelovale še druge osebe.</p>
      <p>Vlomilca sta v sobano vdrla skozi okno, nato pa sta načrtno odšla do vitrine, kjer je bilo skoraj sto predmetov, in jo razbila. Policija je prijavo o vlomu dobila v zgodnjih jutranjih urah. Varnostna služba je policijo obvestila o vlomu ob 4.59, je na novinarski konferenci pojasnil načelnik dresdenske policije Jörg Kubiessa.</p>
      <p>Kmalu po vlomu je v Dresdnu zagorelo osebno vozilo, policija pa še preverja, ali sta vlomilca to vozilo uporabila pri begu. Policija naj bi še danes objavila fotografije osumljencev ter ukradenih predmetov.</p>
      <h3>Vrednosti ukradenih stvari ni mogoče oceniti</h3>
      <p>Generalna direktorica Dresdenske državne umetniške zbirke Marion Ackermann je potrdila, da sta vlomilca ukradla tri zbirke dragocenosti, njihova vrednost pa je neprecenljiva. Vrednosti ukradenih stvari ni mogoče oceniti, saj gre za poseben pomen v popolnosti zbirke in manj v materialni vrednosti, je dejala in izrazila upanje, da se ukradeni predmeti zaradi mednarodne prepoznavnosti ne bodo pojavili na trgu umetnin.</p>
      <p>Po navedbah dpa gre za dragocenosti saškega volilnega kneza Avgusta Močnega in naj bi obsegale zbirke gumbov, zaponk, okrasja za pokrivala in odlikovanj, okrašene z briljanti, diamanti, rubini, smaragdi ali safirji. Avgust Močni (1670–1733) je zakladnico uredil med letoma 1723 in 1730.</p>
      <p>Nemška ministrica za kulturo Monika Grütters je v odzivu na vlom danes poudarila, da gre za napad na identiteto Nemčije kot kulturnega naroda. Kraja "primerkov, ki predstavljajo našo identiteto kulturnega naroda, nas je zadela v srce", je dejala in kot glavno prednostno nalogo označila še bolj okrepljeno varovanje nemških muzejev in kulturnih ustanov. "Zaščita kulturnih zakladov je vredna vsakega napora," je še dejala.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913318/kronika/osumljenec-petih-vlomov-na-obmocju-ljubljane-v-priporu"/>
        <a href="https://www.dnevnik.si/1042897600/kronika/ljubljancan-v-priporu-zaradi-vrste-vlomov-in-tatvin"/>
      </related>
    </article>
  </body>
</html>