<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/un-professor-de-gralla-investigat-per-abusos-sexuals-a-menors-durant-20-anys/noticia/2966102/"/>
    <meta property="og:site_name" content="CCMA"/>
    <meta property="article:published_time" content="2019-11-25T18:59:00+00:00"/>
    <meta property="og:title" content="Un professor de gralla, investigat per abusos sexuals a menors durant 20 anys"/>
    <meta property="og:description" content="Una desena de casos s'han destapat després que una dona denunciés que l'havia violat quan tenia 15 anys"/>
  </head>
  <body>
    <article>
      <h1>Un professor de gralla, investigat per abusos sexuals a menors durant 20 anys</h1>
      <h2>Una desena de casos s'han destapat després que una dona denunciés que l'havia violat quan tenia 15 anys</h2>
      <address><time datetime="2019-11-25T18:59:00+00:00">25 Nov 2019, 18:59</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/9/2/1574708695829.jpg"/>
      </figure>
      <p>Anys després, quan s'hi va veure amb cor, <b>va denunciar que un home l'havia violada tres vegades </b>a principis del 2000, <b>quan li feia classes</b> <b>de gralla </b>en una colla de Barberà del Vallès. <b>Arran d'aquest cas se n'han destapat deu més</b> i es creu que n'hi poden haver d'altres.</p>
      <p><b>Dos jutjats investiguen</b> el professor de gralla <b>per abusos i agressions sexuals a menors</b> durant els últims 20 anys en diverses colles de cultura popular i tradicional del Vallès, segons ha pogut saber l'agència ACN.</p>
      <p>La dona va descobrir a principis d'any que l'acusat era professor de gralla <b>a Ullastrell i va alertar l'Ajuntament</b>. Assegura que l'acusat la va violar tres cops amb penetració quan ella tenia uns 15 anys i l'home en tenia poc més de 30.</p>
      <p>En aquell moment no ho va denunciar, però al ser mare i <b>descobrir que l'home estava en contacte amb menors</b>, es va sentir amb forces per explicar el seu cas a l'Ajuntament.</p>
      <p>
        <b>Detingut i en llibertat amb càrrecs</b>
      </p>
      <p>Al febrer, l'home, força conegut i ben considerat al poble, va ser arrestat pels Mossos d'Esquadra i <b>un jutjat de Terrassa el va deixar en llibertat amb càrrecs</b>. Va haver d'abandonar la colla i <b>es va traslladar a viure a Sabadell</b>. Un jutjat d'aquesta ciutat també l'investiga pels fets comesos a Barberà.<br/><br/><br/><b>Més abusos</b></p>
      <p>Segons ha pogut saber l'ACN, els dos primers casos coneguts van passar a principis dels anys 2000. L'altre és el d'un nen, que aleshores tenia onze anys, a qui el presumpte agressor hauria masturbat i que, de moment, és <b>l'únic denunciant masculí</b>. Cap dels dos ho va explicar aleshores.</p>
      <p>També hi hauria almenys <b>tres abusos més a noies d'entre 12 i 17 anys</b> del grup de grallers d'una colla castellera del Vallès.</p>
      <p>L'any 2015, quan l'home ja tenia al voltant dels 45 anys, <b>va assetjar una altra noia</b> de la colla de geganters i grallers d'Ullastrell, amb missatges de WhatsApp de contingut sexual, segons una de les denúncies. Els últims casos corresponen al 2017 a la mateixa colla.</p>
      <p>
        <b>Grups petits</b>
      </p>
      <p>L'advocada especialista en violència de gènere i assessora de l'Ajuntament d'Ullastrell, Carla Vall, ha explicat a l'ACN que quan fets com aquests ocorren <b>en grups humans petits</b>, com podria ser una colla de grallers o un poble com Ullastrell, <b>costa més de denunciar</b>:</p>
      <blockquote>"És encara més difícil trencar el mur del silenci, perquè tothom es coneix, tothom pensa que aquesta persona que té un carisma especial és impossible que ho hagi fet, sinó que és la víctima que no ho ha entès"</blockquote>
      <p>La regidora de Feminismes d'Ullastrell, Mercè Rodó, ha explicat també a l'ACN que <b>el consistori s'ha personat com a acusació popular</b> en la causa i, a més, han decidit fer públic el cas per <b>advertir a altres colles del risc</b> que suposa tenir aquest home impartint classes de gralla:</p>
      <blockquote>"No sabem què fa ara, ni si està en una altra colla, pot estar actuant de la mateixa manera i no ho sabem"</blockquote>
      <p> </p>
      <p>
        <b>Acompanyament judicial</b>
      </p>
      <p>Carla Vall creu que <b>hi podria haver amagats encara nous casos</b> d'agressions sexuals, ja que l'episodi més greu de moment és el més antic, i habitualment els agressors sexuals van 'in crescendo' en la gravetat dels seus atacs.</p>
      <p>Vall ha demanat a aquestes dones <b>que confiïn en la justícia i en l'equip jurídic</b> que porta l'acusació perquè seran acompanyades psicològicament en el llarg procés judicial, que pot acabar en condemna, absolució o arxivament per prescripció, depenent dels casos.</p>
      <p>Per tot això, l'advocada Marta Llobet, que porta l'acusació de l'Ajuntament i la víctima més greu, ha obert un compte de correu electrònic perquè li arribin directament els casos de noves víctimes: <b>afectats.gralles@gmail.com.</b></p>
    </article>
  </body>
</html>