<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837756-ivanisova-viklyuchili-zi-slugi-narodu-zelenskiy"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T18:30:00+00:00"/>
    <meta property="og:title" content="Іванісова виключили зі “Слуги народу” - Зеленський"/>
    <meta property="og:description" content="КИЇВ. 25 листопада. УНН. Вже третього народного депутата - Романа Іванісова - було виключено зі “Слуги народу”, у партії продовжується очищення …"/>
  </head>
  <body>
    <article>
      <h1>Іванісова виключили зі “Слуги народу” - Зеленський</h1>
      <address><time datetime="2019-11-25T18:30:00+00:00">25 Nov 2019, 18:30</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> Вже третього народного депутата — Романа Іванісова — було виключено зі “Слуги народу”, у партії продовжується очищення. Про це сказав Президент України Володимир Зеленський у відеозверненні, оприлюдненому на Facebook-сторінці Глави держави, передає <b>УНН</b>.</p>
      <p>“Третього депутата по кількості було виключено з партії „Слуга Народу“, і ми цим пишаємось, тому що у нас продовжується очищення, тому що ми дійсно партія народна, ми служимо народу України. Ми набрали звичайних людей з народу і завжди казали — якщо ми будемо знаходити щось кримінальне, якісь будуть новини про договорняки чи якісь кримінальні справи... коли будемо знаходити таких людей, ми будемо виключати, тому що у нас монобільшість”, — сказав Президент.</p>
      <p>З його слів, найголовніше це “не кількість депутатів, а щоб це були порядні, чесні, професійні люди”.</p>
      <p>Як повідомляв <b>УНН</b>, з посиланням на правоохоронні органи, нардеп Іванісов в 1996 році був <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">засуджений за згвалтування</a> неповнолітньої і відбув покарання у вигляді 2 років 6 місяців в колонії загального режиму.</p>
      <p>Сам народний депутат Іванісов ці факти заперечує і навіть розмістив на своїй сторінці в Facebook фото-копію довідки про відсутність судимості.</p>
      <p>Коментуючи <b>УНН</b> інформацію про наявність в біографії Іванісова такого факту, голова фракції “Слуга народу” Давид Арахамія заявив, що якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде винесено на розгляд фракції.</p>
      <p>Пізніше Генеральний прокурор України Руслан Рябошапка повідомив, що <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya">перевірка підтвердила</a> той факт, що народний депутат з фракції “Слуга народу” Роман Іванісов відбув тюремний термін за зґвалтування неповнолітньої.</p>
      <p>Після Портнов в своєму Telegram-каналі оприлюднив копію указу другого Президента України Леоніда Кучми про помилування Романа Іванісова, а також вирок.</p>
      <p>Нагадаємо, у “Слузі народу” ухвалили <a href="https://www.unn.com.ua/uk/news/1837275-u-sluzi-narodu-ukhvalili-ofitsiyne-rishennya-schodo-ivanisova">офіційне рішення</a> щодо Іванісова. </p>
      <p>Раніше парламентська фракція “Слуга народу” під час засідання <a href="https://www.unn.com.ua/uk/news/1835914-slugi-narodu-viklyuchili-z-fraktsiyi-skorokhod-ta-polyakova">виключила зі свого складу двох нардепів</a> — Анну Скороход та Антона Полякова. </p>
    </article>
  </body>
</html>