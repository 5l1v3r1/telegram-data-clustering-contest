<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837754-na-chernigivschini-suditimut-cholovika-yakiy-pidstreliv-tovarisha-na-polyuvanni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T18:17:00+00:00"/>
    <meta property="og:title" content="На Чернігівщині судитимуть чоловіка, який підстрелив товариша на полюванні"/>
    <meta property="og:description" content="КИЇВ. 25 листопада. УНН. На Чернігівщині судитимуть чоловіка, який на полюванні випадково підстрелив товариша. Про це повідомляє УНН з посиланням на …"/>
  </head>
  <body>
    <article>
      <h1>На Чернігівщині судитимуть чоловіка, який підстрелив товариша на полюванні</h1>
      <address><time datetime="2019-11-25T18:17:00+00:00">25 Nov 2019, 18:17</time> by <a rel="author">Валерія Гуржий</a></address>
      <p><b>КИЇВ. 25 листопада. УНН.</b> На Чернігівщині судитимуть чоловіка, який на полюванні випадково підстрелив товариша. Про це повідомляє <b>УНН</b> з посиланням на пресслужбу прокуратури у Чернігівській області.</p>
      <p>“Досудовим розслідуванням встановлено, що чоловіки 16 серпня 2018 поїхали на полювання до мисливських угідь поблизу с. Глядин, Чернігівського району та області. У лісі один з чоловіків вирішив перевірити справність своєї гладкоствольної рушниці, здійснивши з неї постріл, який не відбувся. В подальшому, мисливець пересмикнув затвор та, направивши рушницю в бік іншого чоловіка, здійснив повторний постріл. Внаслідок вистрілу потерпілому спричинено тілесні ушкодження у вигляді наскрізного поранення середньої третини лівого передпліччя з багатоуламковими переломами обох кісток передпліччя, масивного ураження м’яких тканин і нервів. Також в місці поранення лікарями виявлено дріб”, — сказано у повідомленні.</p>
      <p>Наразі відносно чоловіка обвинувальний акт у кримінальному провадженні за ознаками кримінального правопорушення, передбаченого ч. 1 ст. 122 КК України Чернігівською місцевою прокуратурою скеровано до суду для розгляду по суті.</p>
      <p>Як повідомили у відомстві, у разі визнання чоловіка винним у вчиненні злочину, йому може загрожувати покарання у виді виправних робіт на строк до 2 років або обмеження волі на строк до 3 років, або позбавлення волі на строк до 3 років.</p>
      <p>Як раніше повідомляв <b>УНН</b>, на Львівщині чоловік під час полювання <a href="https://www.unn.com.ua/uk/news/1833788-na-lvivschini-mislivets-poraniv-tovarisha-na-polyuvanni">отримав</a> вогнепальне поранення, він госпіталізований в реанімаційне відділення лікарні.</p>
    </article>
  </body>
</html>