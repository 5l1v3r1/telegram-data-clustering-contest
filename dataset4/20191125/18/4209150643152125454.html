<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Konstituisana-srpsko-crnogorska-komisija-o-granicama/570487?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T18:30:58+00:00"/>
    <meta property="og:title" content="Konstituisana srpsko-crnogorska komisija o granicama"/>
    <meta property="og:description" content="PODGORICA - Na današnjem sastanku predstavnika ministarstava unutrašnjih poslova, carina i inspekcijskih službi Crne Gore i Srbije konstituisana je Mješovita crnogorsko-srpska komisija za praćenje sprovođenja sporazuma između Vlade Crne Gore i Vlade Srbije o graničnim prelazima za međunarodni i pogranični saobraćaj."/>
  </head>
  <body>
    <article>
      <h1>Konstituisana srpsko-crnogorska komisija o granicama</h1>
      <address><time datetime="2019-11-25T18:30:58+00:00">25 Nov 2019, 18:30</time> by <a rel="author">Srna</a></address>
      <p>PODGORICA - Na današnjem sastanku predstavnika ministarstava unutrašnjih poslova, carina i inspekcijskih službi Crne Gore i Srbije konstituisana je Mješovita crnogorsko-srpska komisija za praćenje sprovođenja sporazuma između Vlade Crne Gore i Vlade Srbije o graničnim prelazima za međunarodni i pogranični saobraćaj.</p>
      <p>U crnogorske Uprave policije saopšteno je da je sastanak bio prilika da se razmotri dinamika aktivnosti na implementaciji sporazuma o otvaranju graničnih prelaza Dobrakovo-Gostun, Ranče-Jabuka, Dračenovac-Špiljani, Bijelo Polje-Vrbnica, te određivanje lokacija budućih zajedničkih graničnih prelaza i tehničkih parametara, u Čemernu (Crna Gora) i Godovu (Srbija), izrada zajedničkog projektnog zadatka za izradu projektne dokumentacije i dinamika izgradnje zajedničkih graničnih prelaza.</p>
      <p>Na sastanku je razgovarano i o aktivnostima na otvaranju graničnog prelaza za pogranični saobraćaj Vrbnica (Srbija), na putnom pravcu Sjenica-Bijelo Polje.</p>
      <p>Posebna pažnja je posvećena regulisanju režima pograničnog saobraćaja, kako bi se stanovništvu nastanjenom u pograničnim područjima obje države olakšalo kretanje i prelaženje zajedničke državne granice.</p>
      <p>Prilog Sporazumu o regulisanju režima pograničnog saobraćaja su i 21 prelazno mjesto za prelaženje državne granice van službeno otvorenih graničnih prelaza, u skladu sa potrebama lokalnog stanovništva u pograničnim opštinama Crne Gore-Pljevlja, Bijelo Polje, Petnjica i Rožaje i pograničnim opštinama Republike Srbije-Priboj, Pljevlja, Sjenica, Tutin i Novi Pazar.</p>
      <p>Građani Crne Gore i Srbije koji žive u ovom pograničnom području, imaće mogućnost za prelaženje državne granice van zvanično otvorenih graničnih prelaza u režimu pograničnog saobraćaja.</p>
      <p>Zaključivanjem i implementacijom sporazuma o graničnim prelazima i pograničnom saobraćaju, posebno uspostavljanjem zajedničkih graničnih prelaza, obezbijediće se zajednička granična kontrola principom jednog zaustavljanja.</p>
      <p>Takođe, dogovorena je dinamika izgradnje zajedničkog graničnog prelaza Čemerno-Granica, u Čemernu (Crna Gora), na putnom pravcu Pljevlja-Priboj i izgradnja zajedničkog graničnog prelaza Vuča-Godovo, u Godovu (Srbija), na putnom pravcu Rožaje-Tutin.</p>
    </article>
  </body>
</html>