<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Tokom-proteklih-godina-vise-spektakularnih-pljacki-u-Evropi/570483?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T18:11:06+00:00"/>
    <meta property="og:title" content="Tokom proteklih godina više spektakularnih pljački u Evropi"/>
    <meta property="og:description" content="BERLIN - Njemačka policija potvrdila je da je jutros opljačkana Zelena riznica Muzeja u Drezdenu i precezirala da su lopovi ukrali tri zbirke nakita neprocenjive vrijednosti s početka 18. vijeka izrađene od dijamanata, rubina i smaragda."/>
  </head>
  <body>
    <article>
      <h1>Tokom proteklih godina više spektakularnih pljački u Evropi</h1>
      <address><time datetime="2019-11-25T18:11:06+00:00">25 Nov 2019, 18:11</time> by <a rel="author">Tanjug</a></address>
      <p>BERLIN - Njemačka policija potvrdila je da je jutros opljačkana Zelena riznica Muzeja u Drezdenu i precezirala da su lopovi ukrali tri zbirke nakita neprocenjive vrijednosti s početka 18. vijeka izrađene od dijamanata, rubina i smaragda.</p>
      <p>AP tim povodim navodi da je u Evropi proteklih godina bilo nekoliko spektakularnih krađa.</p>
      <p>Tako su lane u julu, u pljački izvedenoj tokom dana, lopovi u Švedskoj razbili staklene kutije u katedrali i ukrali kraljevsko blago iz 17. veka, koje je procjenjeno na 65 miliona kruna (sedam miliona dolara).</p>
      <p>Pobjegli su ukradenim biciklima, a zatim motornim čamcem.</p>
      <p>Dvije krune i kugla kasnije su otkrivene u kanti za smeće sjeverno od Stokholma.</p>
      <p>Za krađu su osuđena i zatvorena dva muškarca.</p>
      <p>U januaru 2018. lopovi su ukrali dragocjene indijske dragulje iz čuvene kolekcije Al Tani, koji su bili izloženi u Duždevoj palati u Veneciji, uključujući privezak sa 10-karatnim dijamantom.</p>
      <p>Na snimcima se vidi da je jedan od lopova mirno otvorio kutiju, izvadio dragulje i pobjegao.</p>
      <p>Policija je saopštila da je alarm aktiviran samo minut kasnije, ali je to lopovima bilo dovoljno da pobjegnu.</p>
      <p>Hrvatska policija kasnije je uhapsila četvoricu osumnjičenih, od kojih se za jednog vjerovalo da je povezan sa nekoliko glavnih pljačkaša u Evropi i zloglasnu, multinacionalnu grupu "Pink panter".</p>
      <p>Provalnici su u martu 2017. godine provalili u berlinski muzej Bode i otišli sa kanadskim zlatnikom teškim 100 kilograma, poznatom kao "veliki javorov list''''.</p>
      <p>Veruje se da su osumnjičeni razbili zaštitni kovčeg i zatim uspjeli da podignu zlatnik kroz prozor muzeja i pobjegnu.</p>
      <p>Oni su kasnije isjekli zlatnik, vrijedan oko 3,75 miliona evra i prodavali ga u komadima.</p>
      <p>Četvorici muškaraca trenutno se sudi za taj slučaj - trojici za pljačku i četvrtom, radniku obezbeđenja u muzeju, da im je pomagao. Oni negiraju optužbe.</p>
      <p>Dvije slike Vinsenta van Goga ponovo su izložene u Amsterdamu 2017. godine - više od 14 godina nakon što su ih lopovi ukrali sa zidova Muzeja Van Gog tokom noćnog upada.</p>
      <p>Italijanska policija otkrila je slike "Pogled na more kod Ševeningena" i "Kongregacija koja napušta reformisanu crkvu u Nuenenu '''', tokom racije koja je imala za metu italijanske mafijaše.</p>
    </article>
  </body>
</html>