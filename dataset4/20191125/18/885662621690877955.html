<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/toyrismos/125969/ton-aprilio-toy-2020-anoigei-polyteles-athens-capital-m-gallery"/>
    <meta property="og:site_name" content="Insider"/>
    <meta property="article:published_time" content="2019-11-25T18:27:00+00:00"/>
    <meta property="og:title" content="Τον Aπρίλιο του 2020 ανοίγει το πολυτελές Αthens Capital – M Gallery"/>
    <meta property="og:description" content="Η επένδυση συνολικού ύψους 22 εκατ. ευρώ υλοποιείται σε χρόνους-ρεκόρ."/>
  </head>
  <body>
    <article>
      <h1>Τον Aπρίλιο του 2020 ανοίγει το πολυτελές Αthens Capital – M Gallery</h1>
      <h2>Η επένδυση συνολικού ύψους 22 εκατ. ευρώ υλοποιείται σε χρόνους-ρεκόρ.</h2>
      <address>
        <time datetime="2019-11-25T18:27:00+00:00">25 Nov 2019, 18:27</time>
      </address>
      <p>Μέχρι τον Απρίλιο του 2020 θα είναι έτοιμο να υποδεχθεί τους επισκέπτες του το<b> Athens Capital Hotel – MGallery</b>, το νέο στολίδι στην ξενοδοχειακή “τιάρα” της «Εταιρείας Ελληνικών Ξενοδοχείων ΛΑΜΨΑ Α.Ε.», στην Πλατεία Συντάγματος, όπως αναφέρεται σε σχετική ανακοίνωση.</p>
      <p>Οι εργασίες ολικής ανακαίνισης του εκμισθωμένου κτιρίου στη συμβολή της Λ. Πανεπιστημίου με την οδό Κριεζώτου, όπου παλαιότερα στεγαζόταν το ιστορικό Ξενοδοχείο Kings’ Palace, βρίσκονται πλέον στο τελικό τους στάδιο.</p>
      <p>Η επένδυση συνολικού ύψους 22 εκατ. ευρώ, που υλοποιείται σε χρόνους-ρεκόρ, θα αποδώσει ένα υπερσύγχρονο Ξενοδοχείο μοναδικών ποιοτικών προδιαγραφών στα πρότυπα του φημισμένου Ξενοδοχειακού προϊόντος της ΛΑΜΨΑ ΑΕ.</p>
      <p>Το Athens Capital Hotel – MGallery θα συνδυάζει την ιδιαίτερη αρχιτεκτονική αισθητική του ιστορικού κέντρου της Αθήνας με τις υπηρεσίες υψηλής ποιότητας που χαρακτηρίζουν τα “luxury boutique” Ξενοδοχεία του δικτύου της MGallery Collection, η οποία ανήκει στον Ξενοδοχειακό κολοσσό Accor.</p>
      <p>Τη θέση του Γενικού Διευθυντή του Athens Capital Hotel – MGallery έχει αναλάβει ο κ<b>. Ευριπίδης Τζήκας, </b>διακεκριμένο στέλεχος της Ξενοδοχειακής αγοράς και με μακροχρόνια εμπειρία στη Διοίκηση ξενοδοχειακών μονάδων του ομίλου Accor.</p>
      <p>Το Athens Capital Hotel – MGallery θα διαθέτει 158 δωμάτια και 19 σουίτες. Στον 9ο όροφο θα λειτουργεί εστιατόριο εξαιρετικής αισθητικής και στον 10ο όροφο, πολυτελής χώρος αναψυχής με πισίνα, Bar - Snack Bar, με συναρπαστική θέα της Αθήνας. Στο ισόγειο θα διαμορφωθεί ένα All day Lobby Lounge Bar, που φιλοδοξεί να αποτελέσει μία νέα διαφορετική πρόταση κοινωνικής συνάθροισης και χαλάρωσης στην Πλατεία Συντάγματος.</p>
      <p>Το Athens Capital Hotel – MGallery θα διαθέτει επίσης συνεδριακούς χώρους για εταιρικές συναντήσεις και events καθώς και fitness center.</p>
      <p>Ο αρχιτεκτονικός σχεδιασμός έγινε από την εταιρεία “MT architects – Massouridis – Theodoraki Architects, ο σχεδιασμός εσωτερικών χώρων από την εταιρεία “MKV – Interior Architectural Design”, οι Μηχανολογικές Μελέτες από την “L.D.K.” και οι Στατικές Μελέτες από τον Πολιτικό Μηχανικό Γ. Βροχίδη.</p>
      <p>Η έναρξη λειτουργίας του νέου Ξενοδοχείου αποτελεί μία ιδιαίτερα ευτυχή στιγμή για τη ΛΑΜΨΑ ΑΕ και για έναν πρόσθετο λόγο: συμπίπτει με τη συμπληρώση 100 ετών από της σύστασεώς της, ως Ανωνύμου Εταιρείας. Η «Εταιρεία Ελληνικών Ξενοδοχείων ΛΑΜΨΑ Α.Ε», συμφερόντων της Οικογένειας Λασκαρίδη, είναι εισηγμένη στο Χρηματιστήριο από το 1947 και δραστηριοποιείται έντονα στον τομέα του τουρισμού, έχοντας στην ιδιοκτησία της το Ξενοδοχείο Μεγάλη Βρεταννία και το Ξενοδοχείο King George στην Αθήνα, το Ξενοδοχείο Sheraton στη Ρόδο, το Hyatt Regency Belgrade και το Mercure Excelsior στο Βελιγράδι.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/toyrismos/125865/haris-theoharis-hreiazomaste-ena-neo-montelo-toyrismoy"/>
        <a href="https://www.insider.gr/toyrismos/diethni/125725/giati-kostizoyn-toso-akriba-ta-aeroporika-eisitiria-protis-thesis"/>
        <a href="https://www.insider.gr/epiheiriseis/toyrismos/125787/dieykriniseis-kai-apo-tis-dyo-emplekomenes-etaireies-zitise-i"/>
      </related>
    </article>
  </body>
</html>