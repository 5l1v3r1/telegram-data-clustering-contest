<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/okupanty_5_raziv_obstrilyaly_pozyciyi_ukrayinskykh_syl_na_donbasi"/>
    <meta property="og:site_name" content="espreso.tv"/>
    <meta property="article:published_time" content="2019-11-25T18:14:00+00:00"/>
    <meta property="og:title" content="Окупанти 5 разів обстріляли позиції українських сил на Донбасі"/>
    <meta property="og:description" content="Впродовж поточної доби збройні формування Російської Федерації 5 разів порушили режим припинення вогню"/>
  </head>
  <body>
    <article>
      <h1>Окупанти 5 разів обстріляли позиції українських сил на Донбасі</h1>
      <address>
        <time datetime="2019-11-25T18:14:00+00:00">25 Nov 2019, 18:14</time>
      </address>
      <p>Впродовж поточної доби збройні формування Російської Федерації 5 разів порушили режим припинення вогню</p>
      <p>Про це повідомляє пресцентр штабу ООС.</p>
      <p>Противник обстріляв позиції наших підрозділів із заборонених Мінськими домовленостями мінометів калібру 82 мм, гранатометів різних систем, великокаліберних кулеметів та іншої стрілецької зброї.</p>
      <p>4 обстріли позицій українських захисників російські окупаційні війська здійснили у районі відповідальності оперативно-тактичного угруповання "Північ":<br/>двічі неподалік Луганського – з мінометів калібру 82 мм, станкових протитанкових гранатометів та великокаліберних кулеметів; поблизу Кримського - з мінометів калібру 82 мм, ручних протитанкових гранатометів і великокаліберних кулеметів; біля Новолуганського – з гранатометів різних систем, великокаліберних кулеметів та іншої стрілецької зброї.</p>
      <p>В районі відповідальності оперативно-тактичного угруповання "Схід" противник здійснив 1 обстріл по укріпленнях Об'єднаних сил: біля Мар'їнки – зі стрілецької зброї.</p>
      <p>Близько 12:00, у місті Мар'їнка, в результаті вогню збройних формувань Російської Федерації по цьому населеному пункту, було поранено цивільну особу.</p>
      <p>Громадянка Юлія Т. йшла містом зі своєю маленькою півторарічною донькою. Російські окупанти здійснили кілька пострілів. Куля пробила постраждалій грудну клітину та влучила у ліве плече. Необхідну первинну медичну допомогу жінці було надано військовослужбовцями Об'єднаних сил. Зараз вона знаходиться в лікарні міста Курахове. За оцінками лікарів, стан пораненої стабільний.</p>
      <p>Поточної доби втрат внаслідок обстрілів серед особового складу Об’єднаних сил не було.</p>
    </article>
  </body>
</html>