<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/zagadjenje-vazduha-u-sapcu-evidentno/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T18:35:32+00:00"/>
    <meta property="og:title" content="Zagađenje vazduha u Šapcu evidentno"/>
    <meta property="og:description" content="Analize kvaliteta vazduha u gradu, koje je u oktobru obavila ovlašćena ustanova Institut zaštite na radu Novi Sad, pokazale su da u Šapcu postoji zagađenje vazduha, saopštio je gradonačelnik Šapca Nebojša Zelenović na današnjoj konferenciji za novinare i najavio konkretne mere kako bi se sprečila još nepovoljnija situacija."/>
  </head>
  <body>
    <article>
      <h1>Zagađenje vazduha u Šapcu evidentno</h1>
      <address><time datetime="2019-11-25T18:35:32+00:00">25 Nov 2019, 18:35</time> by <a rel="author">Beta</a></address>
      <p>
        <b>Analize kvaliteta vazduha u gradu, koje je u oktobru obavila ovlašćena ustanova Institut zaštite na radu Novi Sad, pokazale su da u Šapcu postoji zagađenje vazduha, saopštio je gradonačelnik Šapca Nebojša Zelenović na današnjoj konferenciji za novinare i najavio konkretne mere kako bi se sprečila još nepovoljnija situacija.</b>
      </p>
      <p>Analize kvaliteta vazduha u gradu, koje je u oktobru obavila ovlašćena ustanova Institut zaštite na radu Novi Sad, pokazale su da u Šapcu postoji zagađenje vazduha, saopštio je gradonačelnik Šapca Nebojša Zelenović na današnjoj konferenciji za novinare i najavio konkretne mere kako bi se sprečila još nepovoljnija situacija.</p>
      <p>On je trenutnu situaciju opisao kao delikatnu jer prema podacima republičkih organa i službi zagađenja nema, a novi podaci ukazuju na suprotno. Pri tom, kompanije u Istočnoj industrijskoj zoni, odakle zagađenje dolazi, imaju sva potrebna dokumenta o poštovanju propisa.</p>
      <p>Grad mora da reaguje iako to nije njegova nadležnost</p>
      <p>”Obavićemo razgovore sa svakom od kompanija, koje jesu socijalno odgovorne i vode računa o perspektivi svog biznisa. A te perspektive nema ako građani koji žive u toj sredini nisu zadovoljni. Zato moraju biti ispunjeni svi parametri zaštite životne sredine. O svim razgovorima i dogovorima odmah ćemo obavestiti javnost. Ne sme ništa da se krije, sve mora da bude jasno i sama činjenica da smo uradili ove analize pokazuje da vodimo računa o tome da grad ima stabilan razvoj u kom će zaštita životne sredine biti jedan od glavnih temelja. Očekujem da se u vrlo kratkom roku svaki izvor zagađenja sanira i da svaka kompanija preduzme neophodne mere da bismo kvalitet vazduha doveli na nivo iz prethodnih godina. Iako ovo nije u nadležnosti grada, mi smo dužni da reagujemo jer je reč o javnom interesu, o zdravlju građana”, istakao je gradonačelnik.</p>
      <p>Olivera Kikanović, inspektorka za zaštitu životne sredine Gradske uprave grada Šapca, objasnila je da je merenje ovlašćene institucije iz Novog Sada počelo 14. oktobra radi utvrđivanja specifičnih parametara u vazduhu.</p>
      <p>Minstarstvo svrstalo Šabac u zelene gradove, merenja govore suprotno</p>
      <p>”Merenje je trajalo osam dana i utvrđeno je da amonijak, praškaste materije, arsen i benzopiren prelaze granične vrednosti. Granične vrednosti prešao je i fluorovodonik na Vatrogasnom domu, što je nalaz Zavoda za javno zdravlje 18. 20. i 21. novembra. Grad će preduzeti sve mere i pratiće se vrednosti fluorovodonika na dve lokacije u gradu: Autobuskoj stanici i Benskoj Bari u trajanju od 30 dana”, navela je inspektorka Kikanović.</p>
      <p>Gradonačelnik je podsetio da nove sprovedene analize nisu u nadležnosti grada ali su radi javnog interesa bile neophodne. Istraživanje je inače sprovedeno tako da za postupak niko nije znao jer se želelo potpuno nezavisno i tačno merenje na koje niko nije mogao da utiče.</p>
      <p>”Merenja su trajala osam dana, a za relevantnost podataka potrebno je minimum 51 dan. Ali ovo je sasvim dovoljno da se uključimo u rešavanje problema i kažemo građanima da ne treba da se brinu jer se ovo mora rešiti. Obavestili smo sve republičke organe o podacima i napravićemo mali akcioni plan kako da se ovo reši u kratkom roku”, najavio je gradonačelnik i ukazao na činjenicu da je Ministarstvo zaštite životne sredine Šabac svrstalo u zelene gradove a podaci pokazuju da je zagađenje evidentno.</p>
      <h3>Povezani tekstovi:</h3>
    </article>
  </body>
</html>