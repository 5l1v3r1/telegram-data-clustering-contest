<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Doni-se-glasi-za-vodesht-v-BNT-916627"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Дони се гласи за водещ в БНТ"/>
    <meta property="og:description" content="Дони може да води собствено културно-развлекателно предаване в БНТ след Нова година, научи Лупа от с..."/>
  </head>
  <body>
    <article>
      <h1>Дони се гласи за водещ в БНТ</h1>
      <address>
        <time datetime="2019-11-25T18:38:00+00:00">25 Nov 2019, 18:38</time>
      </address>
      <p>Дони може да води собствено културно-развлекателно предаване в БНТ след Нова година, научи Лупа от свои източници на "Сан Стефано“ 29. Популярният певец, композитор и музикален продуцент има дълъг телевизионен стаж и опит. Освен това кариерата му в телевизията тръгва в края на 90-те именно от БНТ. Той участва в детското предаване "Спукано гърне" по Канал 1, продуцирано от покойния актьор Иван Ласкин. Певецът забавлява хлапетата, влизайки в ролята на възрастната госпожа Летиция Каратемелкова.</p>
      <p>Сега Добрин Векилов обаче ще има доста по-сложна задача – да направи културно-светско предаване, което при това да има висок рейтинг, твърдят нашите източници от коридорите на "Сан Стефано“ 29. Генералният директор на БНТ Емил Кошлуков смятал, че Дони, който е медиен човек и сам е продуцирал и е водил музикални формати ще се справи с нелеката задача. След свалянето от ефир на вечерното предаване за култура "Нощни птици“ на Искра Ангелова ръководството на обществената телевизия смятало, че в програмната схема трябва да се появи подобно предаване, макар и с различна концепция.</p>
      <p>За Емил Кошлуков Дони бил правилният човек не само защото двамата са приятели и се познават от години. Преди години един от най-успешните ни певци беше музикален продуцент на "Шоуто на Иван и Андрей", както и водещ на рубриката "Дони тайм" в "Станция Нова". Половинката на Нети се включи и в "Мюзик айдъл" по покана на Слави Трифонов. Участва във всички броеве на риалитито и като жури, и като ментор. Паралелно с второто издание на "Мюзик айдъл" Дони работи и в ТВ 2 като водещ на играта "Долен, мръсен лъжец". Любителят на Хималаите има опит и като музикален продуцент на шоуто за таланти "Големите надежди“, на имитаторското шоу "Като две капки вода“, на "Х Фактор“ и на "Маскираният певец.“</p>
      <p>През годините Дони е споделял, че да бъде водещ за него е като отдушник, а освен това и нещо много любопитно и креативно. "Основната ми работа е зад кадър като музикален продуцент. Един водещ трябва да е преди всичко естествен и да знае каква зрителска група търси", обяснява певецът.</p>
      <p>Дони и Емил Кошлуков се знаят още от студентските години и винаги са били в прекрасни отношения, твърдят запознати. Веднага след падането на комунизма у нас двамата са сред основателите на Федерацията на независимите студентски дружества, чийто председател става сегашният генерален директор на БНТ. По-късно след певецът и политологът застават рамо до рамо и в отцепилата се от НДСВ партия "Новото време". Самият Кошлуков бил напълно убеден, че ако се реализира идеята Дони да се върне в БНТ със собствено предаване певецът ще се справи отлично със задачата.</p>
    </article>
  </body>
</html>