<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843428"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T18:50:00+00:00"/>
    <meta property="og:title" content="প্রতিদিন শ্রম বিক্রি করে জীবন চলে তাঁদের"/>
    <meta property="og:description" content="হবিগঞ্জের চুনারুঘাট পৌরসভার মধ্য বাজার মাদরাসা মার্কেটের সামনে প্রতিদিন সকাল ৮টা থেকে আশপাশের চা বাগান ও গ্রাম থেকে লোকজন জড়ো হতে থাকেন তাদের শ্রম বিক্রি করার জন্য। তাদের কারও হাতে কোদাল, কারও হাতে টুকরি, কারও হাতে দা অথবা কাস্তে, কারও হাতে কিছুই নেই। শক্তপোক্ত একটা শরীরই সম্বল। সকাল থেকেই ধীরে ধীরে একটা জটলার মতো হয়। তাদের কেউ বসে আবার কেউ বা দাঁড়িয়ে। দৃষ্টি খুঁজে ফেরে ক্রেতাদের। তারা দিন মজুর এক দিনের জন্য এসেছে তাদের শ্রম বিক্রি করতে। গৃহস্থসহ নির্মাণ ঠিকাদার এ হাটে আসেন তাদের শ্রম কিনে নিতে। চলতে থাকে দরদাম। দাম ওঠা নামা করে আর দশটা পণ্যের মতোই। এক সময় দুই পক্ষের সমঝোতা হয়। এভাবে চলে শ্রম বিকিকিনি। শ্রম বিক্রি করতে আসা এ সব মানুষকে স্থানীয় ভাষায় কেউ ডাকেন শ্রমিক। আবার কেউ ডাকেন স্রেফ 'লেবার' বলে। প্রতিদিন সকাল ৮টা থেকে ১০টা পর্যন্ত চলে শ্রম কেনার এই বাজার। বাজার ঘুরে দেখা গেছে, চান্দপুর চা বাগান, আমু, চন্ডিচড়া, বেগমখান চা বাগানের চা শ্রমিক ও দ্বি-মাগুরউন্ডা, বড়াইল, পাকুড়িয়া, তেলুত্তা, ধলাইরপাড়, বাগবড়িসহ আশপাশের লোকজন কাজের খোজেঁ এখানে এসেছেন। তাদের বেশীর ভাগই শ্রম বিক্রি করেন এক বেলার জন্য। বর্তমানে এ অঞ্চলে…"/>
  </head>
  <body>
    <article>
      <h1>প্রতিদিন শ্রম বিক্রি করে জীবন চলে তাঁদের</h1>
      <address><time datetime="2019-11-25T18:50:00+00:00">25 Nov 2019, 18:50</time> by <a rel="author">চুনারুঘাট (হবিগঞ্জ) প্রতিনিধি</a></address>
      <p>হবিগঞ্জের চুনারুঘাট পৌরসভার মধ্য বাজার মাদরাসা মার্কেটের সামনে প্রতিদিন সকাল ৮টা থেকে আশপাশের চা বাগান ও গ্রাম থেকে লোকজন জড়ো হতে থাকেন তাদের শ্রম বিক্রি করার জন্য। তাদের কারও হাতে কোদাল, কারও হাতে টুকরি, কারও হাতে দা অথবা কাস্তে, কারও হাতে কিছুই নেই। শক্তপোক্ত একটা শরীরই সম্বল। সকাল থেকেই ধীরে ধীরে একটা জটলার মতো হয়। তাদের কেউ বসে আবার কেউ বা দাঁড়িয়ে। দৃষ্টি খুঁজে ফেরে ক্রেতাদের। তারা দিন মজুর এক দিনের জন্য এসেছে তাদের শ্রম বিক্রি করতে।</p>
      <p>গৃহস্থসহ নির্মাণ ঠিকাদার এ হাটে আসেন তাদের শ্রম কিনে নিতে। চলতে থাকে দরদাম। দাম ওঠা নামা করে আর দশটা পণ্যের মতোই। এক সময় দুই পক্ষের সমঝোতা হয়। এভাবে চলে শ্রম বিকিকিনি।</p>
      <p>শ্রম বিক্রি করতে আসা এ সব মানুষকে স্থানীয় ভাষায় কেউ ডাকেন শ্রমিক। আবার কেউ ডাকেন স্রেফ 'লেবার' বলে। প্রতিদিন সকাল ৮টা থেকে ১০টা পর্যন্ত চলে শ্রম কেনার এই বাজার।</p>
      <p>বাজার ঘুরে দেখা গেছে, চান্দপুর চা বাগান, আমু, চন্ডিচড়া, বেগমখান চা বাগানের চা শ্রমিক ও দ্বি-মাগুরউন্ডা, বড়াইল, পাকুড়িয়া, তেলুত্তা, ধলাইরপাড়, বাগবড়িসহ আশপাশের লোকজন কাজের খোজেঁ এখানে এসেছেন। তাদের বেশীর ভাগই শ্রম বিক্রি করেন এক বেলার জন্য।</p>
      <p>বর্তমানে এ অঞ্চলে আমন ধান কাটার মৌসুম। এ ছাড়া মাটি কাটা রাজ মিাস্তর জোগালির কাজ করাসহ অন্যান্য কাজে এই ধরনের শ্রমিকের প্রয়োজন হয়। এই শ্রমিকরা সকাল থেকে বেলা চারটা পর্যন্ত কাজ করার জন্য মৌখিক চুক্তি বন্ধ হন। এই সময় সীমাকেই এক দিন হিসেবে ধরা হয়। এক বেলা গতর খাটার বিনিময়ে একজন শ্রমিককে গৃহস্থ বা ঠিকাদার এক বেলা খাবার দিবেন। ধান কাটার জন্য এক জন শ্রমিককে দেওয়া হয় ৪০০ টাকা। রাজমিস্থির জোগালিকে ৩০০ থেকে ৩৫০ টাকা। মাটি কাটার জন্য ৩০০ টাকা দেওয়া হয়। চা বাগানের পুরুষ শ্রমিকের পাশাপাশি নারি শ্রমিকরাও সমান মজুরি পান।</p>
      <p>সোমবার সকালে চুনারুঘাট মাদরাসা মার্কেটে কথা হয় চন্ডিছড়া চা বাগানের শ্রমিক বাদল, স্বপন ও সূর্য মুণ্ডার সাথে। তারা বলেন, এ এলাকায় শ্রমের মূল্য কম। প্রতিদিন কাজ করলেও পরিবারে অভাব অনটন যায় না। চা বাগানে কাজ না থাকায় অনিয়মিত শ্রমিক হিসেবে বাগানের বাহিরে কাজ করতে হয়। একদিন কাজ না করলে বাচ্চাদের নিয়ে উপোস থাকতে হয়। তার উপর আছে এনজিওর কিস্তির টাকা।</p>
      <p>দ্বি-মাগুরউন্ডা গ্রামের রাজমিস্ত্রি জোগালি রমিজ উদ্দিন বলেন, বৃদ্ধ মা, ছোটভাই-বোনের সংসার আমাকে একাই টানতে হয়। তাদের লেখাপড়ার খরজ। তার উপর জিনিস পত্রের যে দাম। কাজ না থাকলে খুব কষ্ট করতে হয়।</p>
      <p>এদিকে চা বাগানের প্রতিদিনের শ্রমিকদের বিরোদ্ধে মালিক পক্ষেক অভিযোগ কম নয়। পাকুড়িয়া গ্রামের বাবুল জানান, শ্রমিরা আছরের আজান পড়তে না পড়তেই হাতের কাজ ফেলে চলে যান। চুক্তি অনুযায়ী টাকা তাদের টিকই দিতে হয়।</p>
    </article>
  </body>
</html>