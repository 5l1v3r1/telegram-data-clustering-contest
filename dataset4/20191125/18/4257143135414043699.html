<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/25/tony-blair-a-brit-partok-fantaziavilagot-kinalnak"/>
    <meta property="og:site_name" content="infostart"/>
    <meta property="article:published_time" content="2019-11-25T18:40:00+00:00"/>
    <meta property="og:title" content="Tony Blair: &quot;a brit pártok fantáziavilágot kínálnak&quot;"/>
    <meta property="og:description" content="A levegőbe beszélnek a brit politikai pártok – ezt mondta a választási ígéretekről egy volt miniszterelnök. Tony Blair azt is kifogásolja, hogy „negatív” a kampány és a pártok azt sugallják: lehet, hogy nem tetszik, amit mi ajánlunk, de az ellenfeleink ajánlata még rosszabb."/>
  </head>
  <body>
    <article>
      <h1>Tony Blair: "a brit pártok fantáziavilágot kínálnak"</h1>
      <address><time datetime="2019-11-25T18:40:00+00:00">25 Nov 2019, 18:40</time> by <a rel="author">Infostart / InfoRádió - Szvetnik Endre (London)</a></address>
      <h3>A levegőbe beszélnek a brit politikai pártok – ezt mondta a választási ígéretekről egy volt miniszterelnök. Tony Blair azt is kifogásolja, hogy „negatív” a kampány és a pártok azt sugallják: lehet, hogy nem tetszik, amit mi ajánlunk, de az ellenfeleink ajánlata még rosszabb.</h3>
      <p>Az 1997-től kezdve három cikluson át kormányzó Tony Blair és a politikai centrumba vezetett Munkáspártja alaposan felrázta a brit politika addigi állóvizét. Blair volt sokáig a nagy ígéret, de azt követően, hogy a hamis hírszerzési anyagok alapján megindított 2003-as iraki háborúban Bush amerikai elnök mellé állt, hitelvesztett politikusként távozott. Mégis, mások mellett Blair nevéhez is fűződik például a Nagypénteki Északír Békeegyezmény kidolgozása.</p>
      <p>A 2016-os brexit népszavazás óta a volt kormányfő többször interjút adott és az Európai Unióban való maradást sürgette.</p>
      <p>Most ismét azt hangoztatja, hogy a brit választók közül „sokan vakarják fejüket, gondolják meg magukat és bizonytalanok” az előrehozott választás előtt.</p>
      <p>Boris Johnson jelenlegi miniszterelnök azért írt ki december 12-re választásokat, hogy legitimmé tegye hatalmát, és hogy a patthelyzetet megtörve olyan parlamenti többséget szerezzen, amely megszavazza az Európai Unióból való kilépésről szóló egyezményét.</p>
      <p>Sok brit még mindig harcosan a távozást akarja, és a két táborban erősek azok a hangok, amelyek nem akarják figyelembe venni a másik véleményét. Blair ezt úgy kommentálta, hogy „sok embernek más vágya sincs, minthogy véget vessen a káosznak és felébredjen a rémálomból.”</p>
      <p>„Ez a vágy teljesen érthető, de fennáll a veszély, hogy hatalmas hibához vezet, és</p>
      <blockquote>őszintén, egy újabb hibát már nem engedhetünk meg magunknak”</blockquote>
      <p>– mondta.</p>
      <p>Az exkormányfő szerint a kampányban mindkét nagy párt – így az egykor általa vezetett Munkáspárt is – fantáziavilágot kínál a szavazóknak. A konzervatívok azt mondják, hogy levezénylik a brexitet, de ez valójában annyit jelent: újabb tárgyalásokat kezdenek az Európai Unióval a jövőbeli viszonyról és ezek a tárgyalások még évekig húzódhatnak.</p>
      <p>Közben a Munkáspárt a balszárny szélén elhelyezkedő Jeremy Corbyn vezetése alatt forradalmat ígér. „A forradalmakkal az a baj, hogy soha sem úgy végződnek, ahogy indulnak” – mondja Tony Blair.</p>
      <p>Ebben a helyzetben a tét nélkül és szabadon nyilatkozó egykori kormányfő javaslata az, hogy az emberek választókörzetről választókörzetre a mérsékelt jelölteket támogassák – olyanokat, akikért ő is kampányolt a Munkáspárton belül.</p>
      <p>„A felmérések konzervatív győzelmet jósolnak, és azt mondják: szinte semmi esélye a Labour-többségnek.</p>
      <blockquote>De én akkor sem adnék biankó csekket Boris Johnsonnak”</blockquote>
      <p>– mondja Tony Blair.</p>
      <p>
        <i>Nyitókép: MTI/EPA/LUSA/Antonio Cotrim</i>
      </p>
      <p>
        <b>Kapcsolódó hang</b>
      </p>
      <p>Tony Blair: a brit pártok fantáziavilágot kínálnak</p>
      <figure>
        <audio src="https://infostart.hu/audio/00005/000054a8b.mp3"/>
      </figure>
      <p> </p>
    </article>
  </body>
</html>