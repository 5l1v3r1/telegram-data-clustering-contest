<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189113/"/>
    <meta property="og:site_name" content="Janam TV"/>
    <meta property="article:published_time" content="2019-11-25T18:15:42+00:00"/>
    <meta property="og:title" content="കാലാവസ്ഥാ നിരീക്ഷണത്തിനായി സംസ്ഥാനത്ത് രണ്ട് റഡാറുകള്‍ സ്ഥാപിക്കും; ഭൗമ മന്ത്രാലയ സെക്രട്ടറി"/>
    <meta property="og:description" content="കൊച്ചി: കേരളത്തിലെ കാലാവസ്ഥാ നിരീക്ഷണത്തിനായി രണ്ട് റഡാറുകള്‍ കൂടി സ്ഥാപിക്കുമെന്ന് ഭൗമശാസ്ത്ര മന്ത്രാലയ സെക്രട്ടറി എം എന്‍ രാജീവന്‍. റഡാറുകള്‍"/>
  </head>
  <body>
    <article>
      <h1>കാലാവസ്ഥാ നിരീക്ഷണത്തിനായി സംസ്ഥാനത്ത് രണ്ട് റഡാറുകള്‍ സ്ഥാപിക്കും; ഭൗമ മന്ത്രാലയ സെക്രട്ടറി</h1>
      <address><time datetime="2019-11-25T18:15:42+00:00">25 Nov 2019, 18:15</time> by <a rel="author">Janam TV Web Desk</a></address>
      <p>കൊച്ചി: കേരളത്തിലെ കാലാവസ്ഥാ നിരീക്ഷണത്തിനായി രണ്ട് റഡാറുകള്‍ കൂടി സ്ഥാപിക്കുമെന്ന് ഭൗമശാസ്ത്ര മന്ത്രാലയ സെക്രട്ടറി എം എന്‍ രാജീവന്‍. റഡാറുകള്‍ സ്ഥാപിക്കുന്നതിനായി ഭൗമ ശാസ്ത്ര മന്ത്രാലയം കേരള സര്‍ക്കാരുമായി സഹകരിച്ചു പ്രവര്‍ത്തിച്ചു വരികയാണെന്നും അദ്ദേഹം പറഞ്ഞു.</p>
      <p>കേരളത്തിലെ കാലാവസ്ഥാ വ്യതിയാനം മുന്‍കൂട്ടിയറിയാനും സമയബന്ധിതയമായി മുന്നറിയിപ്പ് നല്‍കാനുമായി ഐ എസ് ആര്‍ ഒ നിര്‍മ്മിച്ച ഒരു എക്‌സ് ബാന്‍ഡ് റഡാറും ഒരു സി ബാന്‍ഡ് റഡാറുമാണ് കാലാവസ്ഥാ വകുപ്പ് സ്ഥാപിക്കുന്നതെന്നാണ് റിപ്പോര്‍ട്ടുകള്‍. കണ്ണൂരിലാണ് എക്‌സ് ബാന്‍ഡ് റഡാര്‍ സ്ഥാപിക്കുക. സി ബാന്‍ഡ് റഡാര്‍ മംഗളുരുവിലാണ് സ്ഥാപിക്കുന്നത്. കണ്ണൂര്‍, കാസര്‍കോട്, വയനാട് ജില്ലകള്‍ ഉള്‍പ്പെടുന്ന കേരളത്തിലെ ഉത്തരമേഖലയിലെ കാലാവസ്ഥാ നിരീക്ഷണത്തിന് ഈ റഡാറുകള്‍ സഹായിക്കും.</p>
      <p>അടുത്ത മണ്‍സൂണിന് മുന്‍പായി സംസ്ഥാനത്ത് 100 ഓട്ടോമാറ്റിക് വെതര്‍ സ്‌റ്റേഷനുകളും സ്ഥാപിക്കും. അടുത്ത ഒരു മാസത്തിനുള്ളില്‍ 15 ഓട്ടോമാറ്റിക് വെതര്‍ സ്‌റ്റേഷന്‍ സ്ഥാപിക്കും. ബാക്കിയുള്ളവ 2020 ജൂണിന് മുന്‍പായി പൂര്‍ത്തിയാക്കും.</p>
    </article>
  </body>
</html>