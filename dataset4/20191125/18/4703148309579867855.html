<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/magyar-valogatott-fasultsag-kamubecsuszasok-es-mukonnyek-kemeny-kritika-rajczitol"/>
    <meta property="og:site_name" content="csakfoci.hu"/>
    <meta property="article:published_time" content="2019-11-25T18:01:33+00:00"/>
    <meta property="og:title" content="Magyar válogatott: “Fásultság, kamubecsúszások és műkönnyek” – kemény kritika Rajczitól"/>
    <meta property="og:description" content="A korábbi 11-szeres magyar válogatott támadó nem igazán hitte el, hogy igaziak voltak Lovrencsics Gergő könnyei a Wales elleni mérkőzés után, szerinte férfiként kell viselkedni."/>
  </head>
  <body>
    <article>
      <h1>Magyar válogatott: “Fásultság, kamubecsúszások és műkönnyek” – kemény kritika Rajczitól</h1>
      <address><time datetime="2019-11-25T18:01:33+00:00">25 Nov 2019, 18:01</time> by <a rel="author">csakfoci.hu</a></address>
      <p>
        <b>
          <b>A korábbi 11-szeres magyar válogatott támadó nem igazán hitte el, hogy igaziak voltak Lovrencsics Gergő könnyei a Wales elleni mérkőzés után, szerinte férfiként kell viselkedni.</b>
        </b>
      </p>
      <p>A 11-szeres korábbi magyar válogatott támadó, <b>Rajczi Péter</b> volt a <a href="https://www.digisport.hu/41008/kamubecsuszas-es-mukoennyek-rajczi-peter-frissitene-a-magyar-valogatott-keretet">Digi Sport Reggeli Start</a> című műsorának vendége, aki a nemzeti csapat Wales elleni mérkőzésével kapcsolatban erős kritikákat fogalmazott meg, valamint kitért arra is, milyen esélyei vannak Marco Rossi szövetségi kapitány játékosainak a Bulgária elleni pótselejtezőn.</p>
      <p><i>– Azt nem bírja el egy magyar csapat, hogy Kádár Tamás ne topformában játsszon, illetve a visszavonulása után a Juhász Rolandot helyettesítő Willi Orbán sérülését sem </i>– kezdte a harmadosztályú III. Kerületi TVE támadója a Wales elleni vereséggel kapcsolatban. – <i>Lelketlen játékot nem láttam, de fásultságot, kamubecsúszást és műkönnyeket igen, de mindenki próbálta magát odatenni – kisebb-nagyobb allűrökkel. Nem igazán hittem én el azt a sírást, de lehet, hogy igaz volt… (utalt Rajczi Lovrencsics Gergőre, aki a földön ülve zokogott a lefújást követően – a szerk.).</i></p>
      <blockquote>
        <b>
          <i>Inkább föl kell emelni a fejet és kihúzni a mellett, menni tovább és csinálni, férfiként viselkedni.</i>
        </b>
      </blockquote>
      <p>
        <i>Nem szeretem a sírást, bár biztos van olyan alkalom, amikor elérzékenyülnék, például akkor, amikor kijutunk az Eb-re, vagy már ott vagyunk és elérünk egy jó eredményt. A kamubecsúszást pedig egy ötéves kissrác is látja, hogy aki 48 méterről berepül, hogy lássák, ő hajt, küzd, lerakja magát a földre és kizárja magát a játékból, simán elviszik mellette a labdát, ez sem túl jó reklám neki. Olyan példát kell követni, mint Szalai Ádámé, aki küzd, hajt és mindig önmagát adja.</i>
      </p>
      <p>Rajczi a pótselejtezőről elmondta, szerencsés a sorsolás, bár a bolgárok is örülhetnek a magyar válogatottnak az utóbbi mérkőzéseket látva. Hozzátette, Marco Rossinak most össze kell kapnia a brigádot, van rá négy hónapja, ami jó.</p>
      <p><i>– Láttam néhány játékost, akik kicsit belefáradtak ebbe. Szívesen látnék új arcokat, akár Gyurcsót, akár Cserit ki kellene próbálni, szerintem kell a frissítés és minél többet együtt kell lennie majd a csapatnak, és összerázni őket –</i> mondta Rajczi.</p>
    </article>
  </body>
</html>