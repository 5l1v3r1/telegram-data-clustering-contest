<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419223"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T18:15:00+00:00"/>
    <meta property="og:title" content="שימוע לדורס הילד ביום הכיפורים"/>
    <meta property="og:description" content="הפרקליטות שוקלת להעמיד לדין את אמיר אבו לאבן בגין דריסת הילד איתי מרגי ז&quot;ל."/>
  </head>
  <body>
    <article>
      <h1>שימוע לדורס הילד ביום הכיפורים</h1>
      <address><time datetime="2019-11-25T18:15:00+00:00">25 Nov 2019, 18:15</time> by <a rel="author">ערוץ 7</a></address>
      <p>הפרקליטות הודיעה לבא כוחו של אמיר אבו לבן כי נשקלת העמדתו לדין בכפוף לשימוע בגין דריסת הילד איתי מרגי ז"ל ביום כיפור.</p>
      <p>זאת בעבירות של המתה בקלות דעת וכן בעבירות של סחר בסמים, החזקת סם מסוכן, שיבוש הליכי משפט וקשירת קשר לביצוע פשע.</p>
      <p>על פי כתב החשדות, "ביום כיפור הצטייד החשוד בסמים מסוג קוקאין ו-LSD במטרה למוכרם ברחבי גוש דן. החשוד נסע ומכר סמים בפתח תקווה, רמת גן ותל אביב. בשעה 15:16 בדרכו לבצע עסקת סמים נוספת, נהג בדרך נמיר מכיוון צפון לדרום לצומת הרחובות דרך נמיר ורחוב ז'בוטינסקי. אותה העת רכב על אופניו בכביש, איתי מרגי ז"ל בן ה-8 בנתיב הנגדי בכביש מכיוון צפון לדרום. עם הגיעו של המנוח אל הצומת, פנה ברציפות ימינה אל רחוב ז'בוטינסקי כשהוא חוצה את דרך נמיר. החשוד נסע בדרך נמיר בנתיב השלישי מימין ישר במהירות מופרזת ופגע במנוח הרכוב על אופניו. מייד לאחר הפגיעה, יצא החשוד מרכבו ומיהר להסתיר בשיחים בצד הכביש את הסמים המסוכנים שנשא ברכבו. המנוח פונה לבית החולים כשהוא מחוסר הכרה ונפטר זמן קצר לאחר מכן כתוצאה מהפגיעה".</p>
      <p>על פי החשד, מותו של הילד נגרם כתוצאה ממעשי החשוד כמתואר לעיל: נהיגה ברכב בקלות ראש, בחוסר זהירות וללא תשומת לב לחיי אדם; נהיגה ברכב במהלך יום כיפור במהירות מופרזת ומעל המותר בחוק; אי התאמת מהירות הנסיעה בכביש למועד יום כיפור, בו נהג החשוד ברכב, על אף העובדה כי היה מודע היטב לעובדה כי במועד האמור משתמשים בכביש הולכי רגל ורוכבי אופניים ובהם קטינים רבים המסתמכים על המוסכמה הנוהגת במועד זה; החשוד לא התאים את מהירות נסיעתו לתנועת עוברי הדרך ובהם, גם רוכבי אופניים אשר השתמשו בכביש אותה העת; החשוד לא האט את מהירות נסיעתו ברכב אל תנאי הדרך, לא האט מהירות נסיעתו בכביש עם הגיעו אל הצומת, לא הבחין במנוח הרכוב על אופניו, על אף שדה ראייה משמעותי אשר היה לפניו אל עבר הצומת ולא הגיב בבלימה.</p>
      <p>מעצר הבית בו שוהה אבו לאבן הוארך על ידי בית המשפט למשך 30 ימים עד לסיום השימוע.</p>
    </article>
  </body>
</html>