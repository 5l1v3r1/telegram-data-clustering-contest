<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/praha-cina-new-york-times-natlak.A191125_131608_dx-zpravy_peve"/>
    <meta property="og:site_name" content="Expres"/>
    <meta property="article:published_time" content="2019-11-25T18:00:00+00:00"/>
    <meta property="og:title" content="Češi chtěli pandu a nemají nic. Vyhroceného vztahu mezi Prahou a Čínou si všímají v New Yorku"/>
    <meta property="og:description" content="Česko-čínské vztahy procházejí v posledních letech významnými změnami. Svůj podíl na tom má také vedení pražského magistrátu, čehož si všímají také redaktoři z New York Times. Podle nich je Praha ukázkový symbol toho, jak se Čína snaží uplatňovat svůj vliv na menší země. Deník se věnuje především nenaplněným slibům ze strany Číny a také jejímu tlaku na nejstarší univerzitu ve střední Evropě."/>
  </head>
  <body>
    <article>
      <h1>Češi chtěli pandu a nemají nic. Vyhroceného vztahu mezi Prahou a Čínou si všímají v New Yorku</h1>
      <address><time datetime="2019-11-25T18:00:00+00:00">25 Nov 2019, 18:00</time> by <a rel="author" href="https://www.expres.cz/novinari/petr-vecera.N4335" target="_blank">Petr Večeřa</a></address>
      <p>
        <b>Česko-čínské vztahy procházejí v posledních letech významnými změnami. Svůj podíl na tom má také vedení pražského magistrátu, čehož si všímají také redaktoři z New York Times. Podle nich je Praha ukázkový symbol toho, jak se Čína snaží uplatňovat svůj vliv na menší země. Deník se věnuje především nenaplněným slibům ze strany Číny a také jejímu tlaku na nejstarší univerzitu ve střední Evropě.</b>
      </p>
      <p>Ve Spojených státech sledují počínání svého ekonomického rivala Číny velmi bedlivě. Naposledy se rozhodli kritizovat jednání asijské velmoci vůči Praze. Peking si podle Američanů chtěl vybudovat pevné místo na evropském trhu právě skrze hlavní město České republiky.</p>
      <p><i><b>„Česká republika je jedním z menších států, které Peking velmi silně ovládal,“</b></i> píše se na úvod v New York Times. Změna však měla podle deníku nastat po volbách, kdy se na pozici primátora dostal <a href="https://www.expres.cz/zpravy/zdenek-hrib.K960278">Zdeněk Hřib</a> (Piráti) a zahájil svou snahu o to, aby ze sesterské smlouvy s Pekingem vypadla klauzule o uznání politiky jedné Číny.</p>
      <p>Američané chválí postup primátora v kauze s tchajwanským diplomatem, kterého odmítl vyloučit ze schůzky, přestože o to byl požádán čínským velvyslancem v Praze.</p>
      <p><i><b>„Pro pana Hřiba, který byl zvolen do funkce teprve před dvěma měsíci </b>(incident se stal koncem loňského roku, pozn. red.)<b>, to byl první konflikt v diplomatickém prostoru. Vše vyvrcholilo přerušením vazeb mezi Pekingem a Prahou a zároveň hrozí trvalé zhoršení vztahů mezi oběma zeměmi,“</b></i> tvrdí na svých stránkách NYT s tím, že čínští úředníci tehdy začali podnikat konkrétní kroky proti Praze.</p>
      <p>Přitom ještě v roce 2016 byla situace jiná a do České republiky přiletěl také čínský prezident, kterého přivítal <a href="https://www.expres.cz/zpravy/milos-zeman.K628202">Miloš Zeman</a> a prohlásil, že Čechy budou pro Čínu <b>„brána do Evropy“</b>.</p>
      <p><i><b>„Pro Českou republiku byly těsnější vazby s Čínou příslibem větších obchodních a investičních dohod. Pro Prahu byla dohoda příslibem většího cestovního ruchu, kulturních výměn, a dokonce velmi žádané pandy pro místní zoologickou zahradu,“</b></i> uvádí americký deník.</p>
      <figure>
        <img src="https://1gr.cz/fotky/bulvar/19/112/cl6/BK7f5ece_profimedia_0392768995.jpg"/>
      </figure>
      <p>Američané výsledky spolupráce shrnují tak, že panda v zoo není, existují obavy z čínské špionáže a nadšení z možných obchodních dohod opadlo. Nejvíce ze spolupráce s Čínou měl vytěžit nejbohatší Čech Petr Kellner skrze finanční a investiční společnost PPF Group.</p>
      <p>Podle New York Times jsou na místě obavy z čínského vlivu na akademické instituce. Tlak měl vzniknout na základě sponzorského programu mezi Karlovou univerzitou a nebankovní institucí Home Credit.</p>
      <p><i><b>„Dohoda měla podmínku. Univerzita musela souhlasit s tím, že neudělá nic, co by mohlo poškodit Home Credit ve světě,“ </b></i>uvádí deník NYT a připomíná, že společnost má v Číně své značné zájmy. Čínským spotřebitelům poskytla úvěry za více než 15 miliard dolarů.</p>
      <p>Smlouva mezi Home Creditem a univerzitou však byla nakonec zrušena poté, co ji kritizovali jak studenti, tak členové fakulty. Rektor Tomáš Zima se tehdy veřejně omluvil.</p>
      <h3>
        <a href="https://www.expres.cz/zpravy/praha-cina-new-york-times-natlak.A191125_131608_dx-zpravy_peve/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/16/033/org/SHU623a7d_profimedia_0209462493.jpg"/>
        </figure>
        <figure>
          <img src="https://1gr.cz/fotky/bulvar/15/091/org/BIM5da7c1_profimedia_0257054624.jpg"/>
        </figure>
        <figure>
          <img src="https://1gr.cz/fotky/bulvar/19/112/org/BK7f5ece_profimedia_0392768995.jpg"/>
        </figure>
        <figure>
          <img src="https://1gr.cz/fotky/bulvar/19/092/org/LAR7e004f_profimedia_0468833331.jpg"/>
        </figure>
        <figure>
          <img src="https://1gr.cz/fotky/bulvar/19/102/org/VLT7eb4cc_50231342253206_7841870693422596096_n.jpg"/>
        </figure>
        <figure>
          <img src="https://1gr.cz/fotky/bulvar/19/113/org/VLT7f853a_310489196291_7394738475917901824_o.jpg"/>
        </figure>
        <figure>
          <img src="https://1gr.cz/fotky/bulvar/16/033/org/SHU623a80_profimedia_0209462503.jpg"/>
        </figure>
        <figure>
          <img src="https://1gr.cz/fotky/bulvar/16/033/org/BK62412e_profimedia_0279649092.jpg"/>
        </figure>
        <figure>
          <img src="https://1gr.cz/fotky/bulvar/19/051/org/VLT7b2b6f_downlister_2019_05_07_13_57_02.jpg"/>
        </figure>
        <figure>
          <img src="https://1gr.cz/fotky/bulvar/18/093/org/LUC762315_profimedia_0041187293.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/praha-hrad-peking-tchaj-wan.A191113_123654_dx-zpravy_peve"/>
        <a href="https://www.expres.cz/zpravy/prazakovo-kvarteto-cina-zdenek-hrib.A190821_144806_dx-zpravy_vlt"/>
        <a href="https://www.expres.cz/sport/jiri-holik-jaromir-jagra-cina-cesta.A190729_161454_dx-sport_vlt"/>
        <a href="https://www.example.com/"/>
        <a href="https://www.expres.cz/zpravy/jaromir-jagr-milos-zeman-cina-hokej-investice-cesta.A190425_120325_dx-zpravy_lare"/>
      </related>
    </article>
  </body>
</html>