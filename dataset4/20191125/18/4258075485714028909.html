<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/sourav-ganguly-compared-the-athmosphere-of-eden-gardens-to-a-world-cup-final-dgtl-1.1075081"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T18:47:11+00:00"/>
    <meta property="og:title" content="ভরা ইডেনে দিন-রাতের টেস্ট বিশ্বকাপ ফাইনালের কথা মনে করাচ্ছিল সৌরভকে"/>
    <meta property="og:description" content="বাংলাদেশের বিরুদ্ধে সিরিজের দ্বিতীয় টেস্ট ম্যাচ সব অর্থেই ‘সুপারহিট’। ম্যাচের বল গড়ানোর আগেই তিন দিনের সব টিকিট বিক্রি হয়ে গিয়েছিল।"/>
  </head>
  <body>
    <article>
      <h1>ভরা ইডেনে দিন-রাতের টেস্ট বিশ্বকাপ ফাইনালের কথা মনে করাচ্ছিল সৌরভকে</h1>
      <address><time datetime="2019-11-25T18:47:11+00:00">25 Nov 2019, 18:47</time> by <a rel="author">নিজস্ব প্রতিবেদন</a></address>
      <p> ভরা ইডেন গার্ডেন্সে অসাধারণ দর্শক সমর্থন দেখে বিশ্বকাপ ফাইনালের কথা মনে পড়ে যাচ্ছিল বিসিসিআই প্রেসিডেন্ট সৌরভ গঙ্গোপাধ্যায়ের। সাম্প্রতিক কালে ইডেনে টেস্ট ম্যাচ অনুষ্ঠিত হলেও, তা ‘ফুল হাউজ’ হয়নি।</p>
      <p>বাংলাদেশের বিরুদ্ধে সিরিজের দ্বিতীয় টেস্ট ম্যাচ সব অর্থেই ‘সুপারহিট’। ম্যাচের বল গড়ানোর আগেই তিন দিনের সব টিকিট বিক্রি হয়ে গিয়েছিল। টানা তিন দিন দর্শকরা উৎসাহ দিয়ে গিয়েছেন ক্রিকেটারদের।</p>
      <p>রবিবার টেস্ট ম্যাচ শেষ হয়ে গেলেও চতুর্থ ও পঞ্চম দিনের টিকিট আগেই শেষ হয়ে গিয়েছিল। তৃপ্ত সৌরভ সংবাদ সংস্থাকে বলেছেন, ‘‘টেস্ট ক্রিকেট দেখার জন্য এত মানুষ মাঠে এসেছেন, এই ছবি শেষ কবে দেখা গিয়েছে? মনে হচ্ছে যেন বিশ্বকাপের ফাইনাল হচ্ছে।’’ </p>
      <p>
        <b>আরও পড়ুন:</b>
        <a href="https://www.anandabazar.com/photogallery/sport/the-pinl-ball-test-know-how-many-records-india-makes-with-this-test-series-dgtl-1.1074968">টানা ৪ টেস্টে ইনিংসে জয়, টানা ১২টা হোম সিরিজ জয়... আর যা যা রেকর্ড করল কোহালির ভারত</a>
      </p>
      <figure>
        <img src="https://www.anandabazar.com/polopoly_fs/1.1075085.1574688227!/image/image.jpg"/>
      </figure>
      <p>বিশ্বকাপ থেকে ইডেন গার্ডেন্সের দিন-রাতের টেস্ট, কোহালিরা যেখানে এই ভারত ভক্তও সেখানেই।  </p>
      <p>টেস্ট ক্রিকেটের প্রতি আগ্রহ হারিয়ে ফেলছিলেন ক্রিকেটভক্তরা। গোলাপি বলে দিন-রাতের টেস্ট চালু করে সৌরভ ইঙ্গিত দেন, পাঁচ দিনের ফরম্যাটকে জনপ্রিয় করাই তাঁর উদ্দেশ্য। সৌরভ বলেন, ‘‘শুধু কলকাতা কেন, দেশের অন্যান্য ভেন্যুতেও টেস্ট ম্যাচ জনপ্রিয় করাই আমাদের লক্ষ্য।’’</p>
      <p>কলকাতা কোনওদিনই খালি হাতে ফেরায়নি সৌরভকে। অধিনায়ক হিসেবে এই ইডেনেই মহাকাব্যিক টেস্টে অস্ট্রেলিয়াকে হারিয়েছিল সৌরভের ভারত। বোর্ড প্রেসিডেন্ট হওয়ার পরে দিন-রাতের টেস্ট সফল ভাবে আয়োজন করলেন তিনি। তাঁর ডাকে সাড়া দিয়ে ইডেনে আসেন বাংলাদেশের প্রধানমন্ত্রী শেখ হাসিনা, রাজ্যের মুখ্যমন্ত্রী মমতা বন্দ্যোপাধ্যায়, বিভিন্ন খেলার ক্রীড়াবিদরা। দেশের প্রাক্তন ক্রিকেটাররাও আমন্ত্রিত হন ক্রিকেটের নন্দনকাননে। দিন-রাতের ইডেন দেখে রাহুল দ্রাবিড়ও গোলাপি বলে খেলার ইচ্ছাপ্রকাশ করেন। দ্রাবিড়ের এ হেন ইচ্ছার কথা শুনে সৌরভ বলেন, ‘‘সতীর্থরা প্রশংসা করলে ভালই লাগে। রাহুলের প্রশংসা আমার কাছে স্পেশ্যাল।’’    </p>
      <p>
        <b>আরও পড়ুন: </b>
        <a href="https://www.anandabazar.com/sport/pakistani-cricketers-invited-the-indian-taxi-driver-to-dinner-dgtl-1.1075054">ভারতীয় ট্যাক্সিচালক নিখরচায় নিয়ে গেলেন পাক ক্রিকেটারদের, সৌজন্য দেখালেন আফ্রিদিরাও</a>
      </p>
    </article>
  </body>
</html>