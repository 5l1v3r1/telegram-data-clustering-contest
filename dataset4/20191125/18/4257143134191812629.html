<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/25/varga-denes-is-a-vilag-legjobb-vizilabdazoja-lehet"/>
    <meta property="og:site_name" content="infostart"/>
    <meta property="article:published_time" content="2019-11-25T18:08:00+00:00"/>
    <meta property="og:title" content="Varga Dénes is a világ legjobb vízilabdázója lehet"/>
    <meta property="og:description" content="Az utolsó szakaszához érkezett a Total Waterpolo szakportál szavazása, amelyen a világ legjobb vízilabdázóit választják ki: a férfiaknál jó esélye van a címre Varga Dénesnek, az eddig leadott voksok alapján ugyanis a Ferencváros olimpiai bajnoka és az olasz Francesco Di Fulvio között dől el a verseny."/>
  </head>
  <body>
    <article>
      <h1>Varga Dénes is a világ legjobb vízilabdázója lehet</h1>
      <address><time datetime="2019-11-25T18:08:00+00:00">25 Nov 2019, 18:08</time> by <a rel="author">Infostart / MTI</a></address>
      <h3>Az utolsó szakaszához érkezett a Total Waterpolo szakportál szavazása, amelyen a világ legjobb vízilabdázóit választják ki: a férfiaknál jó esélye van a címre Varga Dénesnek, az eddig leadott voksok alapján ugyanis a Ferencváros olimpiai bajnoka és az olasz Francesco Di Fulvio között dől el a verseny.</h3>
      <p>A szaklap harmadik éve rendezi meg a szavazást, idén 30-30 szakembert kért fel a voksolásra a sportág legismertebb edzői - köztük például Alessandro Campagna, Ivica Tucak, Dejan Savic - közül. Magyarországról a női szakág képviselőire Bíró Attila szövetségi kapitány, Mihók Attila, a Dunaújváros és Benczur Márton, az UVSE vezetőedzője szavazott, a férfiaknál Varga Zsolt, a legutóbbi szezonban Bajnokok Ligája-első, magyar bajnok és kupagyőztes FTC-Telekom Waterpolo vezetőedzője, s Märcz Tamás szövetségi kapitány voksolt.</p>
      <p>A hazai médiumok közül a vlv.hu szavazhatott, a szaklap tájékoztatása szerint öt játékost lehetett megnevezni, s az egyes helyezések 5, 4, 3, 2, illetve 1 pontot érnek. A szavazatokat összesítik, majd a pontokhoz hozzáadják a közönségszavazás végeredményét, így alakul ki a végső sorrend.</p>
      <p>A Total Waterpolo naponta két szakember, illetőleg szerkesztőség voksait hozza nyilvánosságra, a verseny kétharmadánál pedig egyértelmű, hogy a férfiaknál az olasz Francesco Di Fulvio és a magyar Varga Dénes párharcából kerül majd ki a győztes, előbbi jelenleg két ponttal vezet.</p>
      <p>A nőknél az amerikai Ashleigh Johnson áll az élen megelőzve honfitársát, Maggie Steffenst. A legjobb magyar, Keszthelyi Rita az ötödik helyen áll.</p>
      <p>A közönségszavazás döntően befolyásolja a végeredményt, ugyanis e verseny helyezettjei 25, 20, 15, 10 és 5 ponttal növelik az összesített eredményt. A férfiaknál jelenleg Varga Dénes vezet, az összes leadott szavazat 26,9 százalékával, a második a német Marko Stamm (21,5), a harmadik a görög Konsztantinosz Geniduniasz (11,3) és csak negyedik Di Fulvio (10,3).</p>
      <p>A nők közönségszavazását magyarok vezetik, Gurisatti Gréta a voksok 25,9 százalékát gyűjtötte be, Keszthelyi Ritát előzi meg (20,3).</p>
      <p>A szurkolók szombat éjfélig szavazhatnak a Total Waterpolo honlapján.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>