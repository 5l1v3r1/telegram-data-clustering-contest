<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kryvyi-rih-viiskova-prokuratura-sprava-volka/30291583.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T18:14:58+00:00"/>
    <meta property="og:title" content="Кривий Ріг: суд вдруге наказав військовій прокуратурі поновити справу про поранення оператора Волка"/>
    <meta property="og:description" content="У Кривому Розі суд вдруге ухвалив рішення про поновлення справи щодо поранення на військових навчаннях телеоператора та фотокореспондента В’ячеслава Волка, яку раніше закрила військова прокуратура. Ві"/>
  </head>
  <body>
    <article>
      <h1>Кривий Ріг: суд вдруге наказав військовій прокуратурі поновити справу про поранення оператора Волка</h1>
      <address>
        <time datetime="2019-11-25T18:14:58+00:00">25 Nov 2019, 18:14</time>
      </address>
      <p>У Кривому Розі суд вдруге ухвалив рішення про поновлення справи щодо поранення на військових навчаннях телеоператора та фотокореспондента В’ячеслава Волка, яку раніше закрила військова прокуратура. Відповідне рішення у понеділок 25 листопада ухвалив Центрально-Міський районний суд міста, повідомляє кореспондент Радіо Свобода.</p>
      <p>Суд анулював постанову слідчого військової прокуратури про закриття провадження, відкритого за статтею 425 статті Кримінального кодексу – за фактом службового недбальства військових під час проведення навчань.</p>
      <p>Як повідомив адвокат В’ячеслава Волка Максим Горєліков, слідчі прокуратури вдруге закрили кримінальне провадження в квітні цього року. Тоді він подав скаргу, у якій вимагав скасувати цю постанову про закриття.</p>
      <p>Уперше військова прокуратура <a href="https://www.radiosvoboda.org/a/news/29315084.html">закрила цю справу</a> в травні 2018 року.</p>
      <p>
        <b>Читайте також: <a href="https://www.radiosvoboda.org/a/29347519.html">Постріл впритул: хто відповість за тяжке поранення журналіста на військових навчаннях у Кривому Розі?</a></b>
      </p>
      <p>Радіо Свобода тоді отримало відповідь на інформаційний запит з військової прокуратури Криворізького гарнізону, де було зазначено, що справа щодо недбальства військових була закрита «у зв’язку зі становленням відсутності у діяннях складу кримінального правопорушення».</p>
      <p>6 липня 2017 року під час навчань Збройних сил Україн був тяжко поранений представник ЗМІ В’ячеслав Волк. Інцидент стався під час командно-штабних навчань з територіальної оборони у Саксаганській райраді. Постріл з пістолета зробив учасник навчань, волонтер-інструктор Ігор Петренко, коли демонстрував журналістам, як затримують порушників. Петренка взяли під варту, але згодом випустили під грошову заставу в 400 тисяч гривень, яку внесла невідома особа.</p>
      <p>Стан потерпілого В’ячеслава Волка лікарі тоді оцінювали як вкрай тяжкий. Чоловік переніс кілька складних операцій, проходить тривалий курс реабілітації.</p>
    </article>
  </body>
</html>