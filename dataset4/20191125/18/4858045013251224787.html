<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/cristian-tudor-popescu-despre-inlaturarea-vioricai-dancila-le-a-mai-luat-dumnezeu-din-minti-si-al_1406621.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T18:56:24+00:00"/>
    <meta property="og:title" content="Cristian Tudor Popescu, despre înlăturarea Vioricăi Dăncilă: 'Le-a mai luat Dumnezeu din minți și altora de acolo, nu numai doamnei Dăncilă'"/>
    <meta property="og:description" content="Gazetarul Cristian Tudor Popescu a comentat în direct la Digi 24 înlăturarea Vioricăi Dăncilă din PSD în numai 48 de ore de la înfrângerea..."/>
  </head>
  <body>
    <article>
      <h1>Cristian Tudor Popescu, despre înlăturarea Vioricăi Dăncilă: 'Le-a mai luat Dumnezeu din minți și altora de acolo, nu numai doamnei Dăncilă'</h1>
      <address><time datetime="2019-11-25T18:56:24+00:00">25 Nov 2019, 18:56</time> by <a rel="author">Ioana Necula</a></address>
      <p>Gazetarul <a href="https://www.stiripesurse.ro/personalitati/cristian-tudor-popescu_37.html">Cristian Tudor Popescu</a> a comentat în direct la Digi 24 înlăturarea Vioricăi Dăncilă din PSD în numai 48 de ore de la înfrângerea usturătoare pe care a suferit-o în alegerile prezidențiale. În opinia gazetarului, o astfel de decizie rapidă de înlăturare a liderului, afectează imaginea PSD, pentru că dă dovadă de slăbiciune. Cristian Tudor Popescu a amintit cazurile înlăturării altor lideri, cum ar fi Geoană, Năstase și Ponta, care s-au făcut în momente de stabilitate a partidului.</p>
      <p>"Nu mi s-ar părea o evoluție în stilul PSD plecarea în 48 de ore a Vioricăi Dăncilă. Nu că n-ar pleca din fruntea partidului până la urmă, dar mâine, în CEx? Până la urmă e posibil, dar nu e obișnuit lucrul acesta la PSD, pentru că dă senzația de slăbiciune, această executare grăbită a liderului vulnerabilizează în imagine partidul, adică, 'gata am recepționat înfrângerea care este gravă și iată, în 48 de ore ne dăm jos conducătoarea'. Nu este tactic corect să facă asta. De obicei, ne amintim cazurile lui Geoană, Năstase, Ponta, mai durează ceva, ca să se mai uite momentul înfrângerii și apoi să pară o decizie luată de către partid în condiții stabile în condiții de consultare, nu de criză. De aceea, nu mi se pare bine gândită această mișcare de către PSD. Dar dacă o fac înseamnă că le-a mai luat Dumnezeu din minți și altora de acolo, nu numai doamnei Dăncilă. Este posibil să existe presiuni din partea taberelor din PSD, mai ales că doamna Dăncilă i-a enervat. A avut un discurs astăzi, în care erau vinovați toți, cei din teritoriu, mai puțin ea. Ea se excludea. 'Eu nu, nu intru în discuție, de ce n-ați făcut destul?'. Ca și cum ea trebuie cărată cu palanchinul, ca să ajungă președinte, de către toți cei din teritoriu, care au întrebat-o și ei: 'Dar la urma urmei, matale câte voturi ai adus, așa prin farmecul personal'. Deci este foarte slabă acum poziția Vioricăi Dăncilă, este foarte probabil ca ea să plece din fruntea partidului, dar, repet, nu este în stilul PSD s-o facă în 48 de ore pe picior, pentru că asta dă un semn de slăbiciune și judecăți pripite", a comentat gazetarul.</p>
    </article>
  </body>
</html>