<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-az-evszazad-merkozesere-emlekezett-az-aranycsapat-testulet-londoni-63.html"/>
    <meta property="og:site_name" content="Origo"/>
    <meta property="article:published_time" content="2019-11-25T18:42:00+00:00"/>
    <meta property="og:title" content="Az Évszázad mérkőzésére emlékezett az Aranycsapat Testület"/>
    <meta property="og:description" content="Az 1953. november 25-én elért győzelem történelmi eseménnyé vált."/>
  </head>
  <body>
    <article>
      <h1>Az Évszázad mérkőzésére emlékezett az Aranycsapat Testület</h1>
      <address><time datetime="2019-11-25T18:42:00+00:00">25 Nov 2019, 18:42</time> by <a rel="author">MTI</a></address>
      <p>
        <b>Az Évszázad mérkőzésére, az angolok ellen 66 évvel ezelőtt a londoni Wembley Stadionban aratott 6-3-as diadalra emlékezett hétfő délután az Aranycsapat Testület.</b>
      </p>
      <blockquote>Az 1953. november 25-én elért győzelem olyan történelmi eseménnyé vált, amely egy csapásra világhírűvé tette azokat a labdarúgókat, akik részt vettek rajta, ezért szeretettel és tisztelettel emlékezünk rájuk"</blockquote>
      <p>- mondta Lomnici Zoltán, a testület elnöke a Groupama Arénában tartott ünnepségen.</p>
      <p>Lomnici felidézte, hogy Szabó Tünde sportért felelős államtitkár két és fél évvel ezelőtt, Puskás Ferenc születésének 90. évfordulóján hirdette meg az Aranycsapat Emlékévet, és a mostani már nagyjából a 250. olyan rendezvény, amely az Aranycsapat sikereire tekint vissza. Kiemelte: az események jelentős részét a határon túl tartották meg, ezáltal is erősítve az ott élő magyarokban a hazához való ragaszkodást.</p>
      <figure>
        <img src="https://cdn.nwmgroups.hu/s/img/i/1804/20180411aranycsapat4.jpg"/>
        <figcaption>November 25-én van a 66. évfordulója az évszázad mérkőzésének, amikor az Aranycsapat 6-3-ra legyőzte Angliát a londoni Wembley Stadionban<cite>Forrás: DPA/AFP/usage worldwide, Verwendung weltweit/Schirner Sportfoto</cite></figcaption>
      </figure>
      <p>Bajkai István országgyűlési képviselő, az Aranycsapat Testület alelnöke azt hangsúlyozta, hogy az 1953-as angol-magyarra az egész világ úgy tekintett, mint a két rendszer, a kapitalizmus és a szocializmus küzdelmére.</p>
      <aside>A honatya 1953. november 25-ét a magyar futballtörténelem legnagyobb napjának nevezte.</aside>
      <p>Bajkai István hangsúlyozta, hogy a magyar csapat harmadik találatát - amelyet Puskás Ferenc visszahúzós csele előzött meg - az évszázad góljának választották meg. Az országgyűlési képviselő kiemelte, hogy Magyarország akkoriban egy új játékrendszerrel forradalmasította a világ futballját.</p>
      <p><mark>"Az Aranycsapat tagjai igazi példaképek voltak, <br/></mark>akik elkötelezetten szerették a hazájukat, alázattal tekintettek az egész életre, és elvittek bennünket akkor a világ tetejére" - zárta mondandóját a képviselő.</p>
      <p>Az emlékezésen részt vett az Aranycsapat Testület több tagja, ifj. Buzánszky Jenő, Grosics Edina, valamint az Aranycsapat öt tagját ápoló Pénzes István professzor, illetve házigazdaként a testület együttműködő partnere, Takács Tibor, a Nagy Béla Hagyományőrző Egyesület elnöke is.</p>
    </article>
  </body>
</html>