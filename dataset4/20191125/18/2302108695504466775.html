<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/marea-britanie-avansul-conservatorilor-fata-de-laburisti-s-a-redus-la-7-procente-inaintea-alegerilor-parlamentare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T18:28:48+00:00"/>
    <meta property="og:title" content="Marea Britanie: Avansul conservatorilor față de laburiști s-a redus la 7 procente înaintea alegerilor parlamentare"/>
    <meta property="og:description" content="Avansul Partidului Conservator britanic asupra rivalilor laburişti din opoziţie s-a redus în ultima săptămână, înaintea alegerilor parlamentare de pe 12"/>
  </head>
  <body>
    <article>
      <h1> Marea Britanie: Avansul conservatorilor față de laburiști s-a redus la 7 procente înaintea alegerilor parlamentare </h1>
      <address><time datetime="2019-11-25T18:28:48+00:00">25 Nov 2019, 18:28</time> by <a rel="author">Redacția</a></address>
      <p>Avansul Partidului Conservator britanic asupra rivalilor laburişti din opoziţie s-a redus în ultima săptămână, înaintea alegerilor parlamentare de pe 12 decembrie, conform unui sondaj realizat de institutul ICM pentru Reuters şi publicat luni, transmite <a href="https://www.agerpres.ro/politica-externa/2019/11/25/marea-britanie-avansul-conservatorilor-fata-de-laburisti-s-a-redus-la-7-procente-inaintea-alegerilor-parlamentare-sondaj--409459">Agerpres.ro.</a></p>
      <p>Sprijinul pentru conservatori a scăzut cu un punct procentual, la 41%, iar cel pentru laburişti s-a majorat cu două puncte, ajungând la 34%.</p>
      <p>În acelaşi sondaj, liberal-democraţii se menţin la 13%, iar Partidul Brexit scade cu un punct procentual, la 4%.</p>
      <p>Institutul a precizat că, având în vedere că cinci formaţiuni (printre care liberal-democraţii şi Partidul Brexit) nu prezintă candidaţi în toate circumscripţiile, respondenţilor li s-a cerut să aleagă doar dintre cele care vor avea candidaţi.</p>
      <p>Sondajul ICM a fost realizat online pe un eşantion de 1.204 persoane, între 22 şi 25 noiembrie.</p>
      <p>ICM i-a solicitat fiecărui intervievat să indice dacă, în eventualitatea în care ar fi prim-ministru, ar permite desfăşurarea unui nou referendum cu privire la independenţa Scoţiei în termen de cinci ani. Patruzeci la sută au răspuns afirmativ, 42% negativ, iar 18% nu au putut da un răspuns.</p>
      <p>Prim-ministrul conservator Boris Johnson a exclus un nou referendum în Scoţia, dar susţine că, dacă alegerile vor fi câştigate fără o majoritate parlamentară de laburişti, aceştia vor fi de acord cu organizarea unui nou vot pe tema independenţei anul viitor, în schimbul sprijinului Partidului Naţional Scoţian.</p>
      <p>Liderul laburist Jeremy Corbyn a declarat că nu ar permite un astfel de referendum timp de cel puţin doi ani.</p>
      <p>
        <i>sursa foto: Facebook</i>
      </p>
    </article>
  </body>
</html>