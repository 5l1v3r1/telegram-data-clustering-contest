<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/vsak-dan-najde-otroka-v-sebi-252682"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T18:34:00+00:00"/>
    <meta property="og:title" content="Vsak dan najde otroka v sebi"/>
    <meta property="og:description" content="Indira Dizdarević se vse bolj uveljavlja kot pisateljica za otroke. Pogosto objavlja kar na družabnih omrežjih. Pred štirimi leti je izdala prvo knjigo z naslovom Lenine zgodbe, v kateri je zbrala..."/>
  </head>
  <body>
    <article>
      <h1>Vsak dan najde otroka v sebi</h1>
      <h2>Indira Dizdarevič ima bogato domišljijo, najraje piše pravljice. Izdala bo tudi knjigo pesmic, opremljenih z otroškimi risbami.</h2>
      <address><time datetime="2019-11-25T18:34:00+00:00">25 Nov 2019, 18:34</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1710489.jpg"/>
          <figcaption>Indira Dizdarevič v sebi skriva več talentov, njena strast je pisanje pravljic. FOTOGRAFIJE: Osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1710490.jpg"/>
          <figcaption>Risbice, ki so jih ustvarili otroci, bogatijo pesmice.</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1710498.jpg"/>
          <figcaption>Tako je videti otroški koledar za leto 2020, ki spremlja zbirko pesmic.</figcaption>
        </figure>
      </slideshow>
      <p><b>Indira Dizdarević</b> se vse bolj uveljavlja kot pisateljica za otroke. Pogosto objavlja kar na družabnih omrežjih. Pred štirimi leti je izdala prvo knjigo z naslovom Lenine zgodbe, v kateri je zbrala 12 pravljic, ki so pisane najmlajšim na kožo.</p>
      <figure>
        <img src="https://www.slovenskenovice.si/images/slike/2019/11/21/1710490.jpg"/>
        <figcaption>Risbice, ki so jih ustvarili otroci, bogatijo pesmice.</figcaption>
      </figure>
      <p>Zanimivo, da je po osnovni izobrazbi frizerka, a se izredno izobražuje za vzgojiteljico, saj so otroci tisti, ki jo navdihujejo iz dneva v dan. »Uživam v vsem, kar mi življenje ponuja. Sem pozitivna, nasmejana oseba, ki v vsakdanjem življenju išče otroka v sebi, saj je zaradi tega svet okoli nas lepši in prijaznejši,« pravi Indira, ki je tudi odgovorna mama, pravljice in zgodbe pa je začela pisati že v osnovni šoli. Ima štiri otroke, zato ve, kako veliko domišljije premorejo. »Moja najstarejša hči je tudi že sama napisala zgodbo o zobni miški, ki jo je obiskala. Jaz pa sem navdih za pisanje kratkih zgodbic dobila na porodniškem dopustu, ko sem ob drugorojencu poskušala spodbuditi lenobno domišljijo. Da je v meni otroško nagajiva duša, pa vem od mladih nog,« o sebi pove Indira, ki je knjigo Lenine zgodbe izdala v samozaložbi. Natisnili so jo v tiskarni Pleško, oblikoval jo je <b>Miha Zorec</b>, ilustriral pa <b>Dado Božovič</b>.</p>
      <blockquote>Pravljice in zgodbe je začela pisati že v osnovni šoli.</blockquote>
      <p>Glavna junakinja je devetletna živahna in navihana deklica Mia, v katero se preimenuje naslovna junakinja Lena. »Vsaka od dvanajstih zgodb skozi otroške oči sporoča, da je otroški svet nekaj posebnega, nekaj, čemur je treba posvečati pozornost in v njem preprosto uživati,« pravi pravljičarka, ki je tik pred izdajo novega projekta.</p>
      <figure>
        <img src="https://www.slovenskenovice.si/images/slike/2019/11/21/1710498.jpg"/>
        <figcaption>Tako je videti otroški koledar za leto 2020, ki spremlja zbirko pesmic.</figcaption>
      </figure>
      <p>V sodelovanju z <b>Alenko Ban</b> je namreč zasnovala tudi knjigo Skrinjica pesmic, ki je tik pred izdajo. »Gre za 41 pesmic, primernih za osnovnošolske otroke, še posebno za prvo triado. Te pesmice so preproste, čuteče, v njih zaznamo lepoto in se od njih lahko tudi kaj naučimo. Največja dodana vrednost pa so risbice, ki so jih narisali otroci, stari od šest do dvanajst let,« pravi soavtorica. Indira Dizdarevič je napisala tudi knjigo Danajine zlate pravljice, ki bo kmalu na policah knjigarn. Tudi to je zbirka pravljic, primernih za pred spanjem, torej za lahko noč. V zadnjem času pa Indiro mikajo tudi odrske deske. Nekoč si želi nastopiti na odru ljubljanskega lutkovnega gledališča. Tu in tam pa kakšno lutkovno predstavo uprizori kar sama doma in jo objavi na youtubu.</p>
    </article>
  </body>
</html>