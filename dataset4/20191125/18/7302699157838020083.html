<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000113183"/>
    <meta property="og:site_name" content="MGR Online"/>
    <meta property="article:published_time" content="2019-11-25T18:23:00+00:00"/>
    <meta property="og:title" content="“โอ๊ค”ยังหายใจไม่ทั่วท้องลุ้นอุทธรณ์ฟอกเงิน !?"/>
    <meta property="og:description" content="เมื่อศาลยกฟ้องไป แม้ว่าจะด้วยสาเหตุหลักฐานของศาลโจทก์มีไม่หนักแน่นพอ แต่สำหรับ นายทองแท้ ชินวัตร และคนในครอบครัว โดยเฉพาะ นายทักษิณ ชินวัตร คงจะยินดีไปด้วย แต่ถึงอย่างไรก็ต้องมาลุ้นกันต่อว่าทางอัยการจะยื่นอุทธรณ์ภายใน 30 วันหรือไม"/>
  </head>
  <body>
    <article>
      <h1>“โอ๊ค”ยังหายใจไม่ทั่วท้องลุ้นอุทธรณ์ฟอกเงิน !?</h1>
      <address><time datetime="2019-11-25T18:23:00+00:00">25 Nov 2019, 18:23</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011709301.JPEG"/>
      </figure>
      <p><b>เมืองไทย 360 องศา</b><br/><br/><b>ก็ต้องแสดงความยินดีกับ “โอ๊ค” พานทองแท้ ชินวัตร ลูกชายคนโตของ ทักษิณ ชินวัตร อดีตนายกรัฐมนตรีหลังจากศาลอาญาคดีทุจริตและประพฤติมิชอบกลางพิพากษายกฟ้องในคดีร่วมกันฟอกเงินที่ได้จากการปล่อยสินเชื่อธนาคารกรุงไทยโดยมิชอบ เนื่องจากหลักฐานของฝ่ายโจทก์ไม่แน่นหนาเพียงพอ</b><br/><br/>อย่างน้อยก็ทำให้เขารอดพ้นคุกไปได้ แต่เนื่องจากนี่เป็นเพียงแค่ศาลชั้นต้น ทางพนักงานอัยการสามารถยื่นอุทธรณ์ภายใน 30 วัน ทำให้ต้องมาลุ้นกันว่า จะมีการยื่นอุทธรณ์ตามกำหนดหรือไม่<br/><br/>ก่อนหน้านี้อัยการได้ยื่นฟ้องเขาเมื่อวันที่ 10 ตุลาคม 2561 จากกรณีรับโอนเงินเป็นเช็คจำนวน 10 ล้านบาทเข้าบัญชี โดยกล่าวหาว่าเงินนั้นเป็นส่วนหนึ่งของการกระทำจากการทุจริตปล่อยกู้สินเชื่อระหว่างธนาคารกรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี บุตรชายของนายวิชัย และอดีตคณะผู้บริหารธนาคารกรุงไทย ตกเป็นจำเลยในคดีของศาลฎีกาแผนกคดีอาญาของผู้ดำรงตำแหน่งทางการเมือง ซึ่งศาลมีคำพิพากษาถึงที่สุดแล้ว<br/><br/>อย่างไรก็ดีสำหรับคดีนี้อัยการยื่นฟ้อง นายพานทองแท้ นายวิชัย และนายรัชฎา บุตรชาย บริษัทเอกชนในเครือกฤษดา รวม 6 คนที่ถูกยื่นฟ้องความผิดฐานร่วมกันฟอกเงินจากการทุจริตปล่อยกู้ดังกล่าวต่อศาลอาญาคดีทุจริตและประพฤติมิชอบกลาง<br/><br/>โดยชั้นพิจารณาศาลอาญาคดีทุจริตฯ นายพานทองแท้ จำเลยให้การปฏิเสธสู้คดีว่าไม่ได้กระทำผิดตามฟ้อง เงินดังกล่าวเป็นส่วนที่จะร่วมลงทุนธุรกิจนำเข้าซูเปอร์คาร์กับนายรัชฎา บุตรชายของนายวิชัย อดีตผู้บริหารกฤษดามหานคร ขณะที่นายพานทองแท้ได้รับการประกันตัวระหว่างพิจารณาคดี 1 ล้านบาท พร้อมเงื่อนไขห้ามเดินทางออกนอกประเทศเว้นแต่จะได้รับอนุญาตจากศาล<br/><br/><b>ทั้งนี้ศาลพิพากษายกฟ้อง นายพานทองแท้เนื่องจากเห็นว่าพยานหลักฐานโจทก์ยังไม่มีน้ำหนักให้รับฟังได้ว่านายพานทองแท้จำเลยได้รู้ที่มาของเงินจำนวน 10 ล้านบาท ที่นายวิชัย กฤษดาธานนท์ โอนเข้าบัญชีว่านายวิชัยได้มาจากการกระทำผิดทุจริตการปล่อยกู้แบงก์กรุงไทย โดยขณะที่รับโอนเงินนั้นจำเลยมีอายุเพียง 26 ปี และขณะนั้นมีเงินรายได้จากหุ้นในบริษัทอยู่แล้วถึง 4,000 ล้านบาทเมื่อเทียบกับเงิน 10 ล้านบาทแล้วคิดเป็น 0.00 25 เปอร์เซ็นต์จากยอดเงินดังกล่าว ขณะที่โจทก์นำสืบได้เพียงว่าขณะที่รับโอนหุ้นในพานทองแท้เป็นบุตรชายของนายทักษิณ ชินวัตร และมีความสนิทสนมกับครอบครัวของนายวิชัยเพียงเท่านั้น</b><br/><br/>อย่างไรก็ดีนาทีนี้สำหรับ นายพานทองแท้ ชินวัตร ถือว่าโล่งอกไปเปลาะหนึ่ง อย่างน้อยการที่ศาลมีคำพิพากษายกฟ้องในครั้งนี้ทำให้เขาปลดเปลื้องพันธนาการไปได้ สามารถเดินทางไปไหนมาไหนได้โดยเสรีและไม่มีเงื่อนไขเหมือนก่อนหน้านี้ที่หากต้องการเดินทางออกนอกประเทศก็ต้องขออนุญาตจากศาลเสียก่อน<br/><br/>ขณะเดียวกันเชื่อว่านับจากนี้ไปก็คงทำให้ นายพานทองแท้ คลายความเครียดลงไปได้มาก หลังจากก่อนหน้านี้บรรดาญาติพี่น้องคนใกล้ชิดในครอบครัวเคยบอกว่าคดีดังกล่าวทำให้เขาเกิดความเครียดอย่างมาก เนื่องจากถือเป็นเรื่องใหญ่ในชีวิต และที่น่าสังเกตก็คือเมื่อครั้งที่เขาเดินทางมามาศาลก่อนหน้านี้เมื่อวันที่ 26 กันยายนเพื่อมาไต่สวนพยานครั้งสุดท้ายก็มีร่างกายซูบผอมจนผิดไปจากเดิมมาก จนมีการสงสัยและสอบถามกันมากทำให้ น้องสาวคือ พิณทองทา คุณากรวงศ์ และแพทองธาร ชินวัตร ต่างออกมาโพสต์ข้อความยืนยันว่าไม่ได้ป่วย แต่เกิดความเครียดดังกล่าว รวมไปถึงการประชดประชันว่า “ไม่ได้เป็นโรคอะไรเพียงแต่เป็นโรคถูกกลั่นแกล้ง” อะไรประมาณนั้น<br/><br/>ดังนั้นเมื่อศาลยกฟ้องไป แม้ว่าจะด้วยสาเหตุหลักฐานของศาลโจทก์มีไม่หนักแน่นพอ แต่สำหรับ นายทองแท้ ชินวัตร และคนในครอบครัว โดยเฉพาะ นายทักษิณ ชินวัตร คงจะยินดีไปด้วย แต่ถึงอย่างไรก็ต้องมาลุ้นกันต่อว่าทางอัยการจะยื่นอุทธรณ์ภายใน 30 วันหรือไม่ ซึ่งหากเป็นไปตามนั้นก็ต้องถือว่าเขายังหายใจไม่ทั่วท้องอยู่ดี เพราะนี่คือคดีอาญามีเดิมพันสูงเพราะเสี่ยงคุกตะราง แต่ถึงอย่างไรในเมื่อศาลชั้นต้นพิพากษายกฟ้องก็ต้องถือว่าน่ายินดีกันก่อน ส่วนอนาคตข้างหน้าที่ยังมาไม่ถึงถือว่าค่อยมากันอีกที<br/><br/><b>แต่ที่น่าสังเกตก็คือในเมื่อศาลพิพากษายกฟ้องแบบนี้ กลับเงียบกริบ เสียงวิจารณ์ที่เคยระบุว่า “ถูกกลั่นแกล้ง” หรือการแทรกแซงจากผู้มีอำนาจกลับไม่มีการพูดถึงแต่อย่างใด หรือเป็นเพราะผลออกมาเป็นบวกจึงไม่ต้องพูดมาก ยกเว้นผลออกมาเป็นตรงกันข้ามหรือเปล่า !!</b></p>
    </article>
  </body>
</html>