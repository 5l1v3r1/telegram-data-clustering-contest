<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Mlada-Boleslav-Namestkyne-Kasparkova-usiluje-o-vznik-strediska-vychovne-pece-604632"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T18:46:00+00:00"/>
    <meta property="og:title" content="Mladá Boleslav: Náměstkyně Kašpárková usiluje o vznik střediska výchovné péče"/>
    <meta property="og:description" content="Na sklonku minulého týdne absolvovala náměstkyně primátora Miroslava Kašpárková důležité jednání na ministerstvu školství. S ní se jednání zúčastnil také vedoucí oddělení prevence a kriminality Vladislav Král, a hlavním tématem byla snaha o zřízení střediska výchovné péče v Mladé Boleslavi."/>
  </head>
  <body>
    <article>
      <h1>Mladá Boleslav: Náměstkyně Kašpárková usiluje o vznik střediska výchovné péče</h1>
      <address>
        <time datetime="2019-11-25T18:46:00+00:00">25 Nov 2019, 18:46</time>
      </address>
      <p>
        <b>Na sklonku minulého týdne absolvovala náměstkyně primátora Miroslava Kašpárková důležité jednání na ministerstvu školství. S ní se jednání zúčastnil také vedoucí oddělení prevence a kriminality Vladislav Král, a hlavním tématem byla snaha o zřízení střediska výchovné péče v Mladé Boleslavi.</b>
      </p>
      <p>Debata s náměstkem ministra školství Václavem Píclem a vedoucí oddělení institucionální výchovy a prevence Martinou Macovou Budinskou byla velmi přínosná, a skončila pro Mladou Boleslav jednoznačně pozitivně. V průběhu příštího roku by skutečně mělo středisko výchovné péče v našem městě vzniknout.</p>
      <p>"Jsem nesmírně potěšená, že se nám podařilo přesvědčivě argumentovat, a získali jsme příslib vzniku střediska výchovné péče v Mladé Boleslavi Je to instituce, která v našem městě dlouhodobě chybí, OSPOD a školy přitom na tuto službu už dlouho čekají. V současné době jsou rodiče dětí, které potřebují odbornou pomoc, odkazováni na střediska v Praze, Liberci nebo Frýdlantu. Navíc jsou tam dlouhé čekací lhůty, pro mnoho rodičů je problematická i časová a finanční dostupnost," uvedla Miroslava Kašpárková.</p>
      <p>Na ministerstvu domluvili také další spolupráci, zejména vytipování vhodného objektu a personální zajištění střediska.</p>
      <p>Kromě toho jednali také o tom, že je v Mladé Boleslavi zapotřebí pomoc a podpora rodičům, kteří se mnohdy neorientují v české legislativě, a je tedy nutné rozšířit výchovnou péči o děti o sociální práci pro rodinu jako celek. Na toto téma budou jednání pokračovat i nadále.</p>
      <p>
        <i>Cílem práce středisek výchovné péče je předcházet vzniku a rozvoji negativních projevů chování dětí nebo narušení jejich zdravého vývoje, zmírňovat, nebo odstraňovat příčiny nebo důsledky již rozvinutých poruch chování a negativních jevů v sociálním vývoji a přispívat ke zdravému osobnostnímu rozvoji dětí. Střediska jsou tedy jednou z forem pomoci dětem, žákům a studentům, jejich rodinám, školám a školským zařízením.</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Mlada-Boleslav-hostila-zasedani-Monitorovaciho-vyboru-IROP-604420"/>
        <a href="https://www.parlamentnilisty.cz/politika/obce-volicum/Mlada-Boleslav-Vanocni-strom-dorazil-na-Staromestske-namesti-604319"/>
        <a href="https://www.parlamentnilisty.cz/politika/obce-volicum/Mlada-Boleslav-Parkoviste-na-Slovance-docasne-nahradi-mista-v-arealu-nemocnice-603909"/>
        <a href="https://www.parlamentnilisty.cz/politika/obce-volicum/Mlada-Boleslav-Namestkyne-Kasparkova-jednala-o-problematice-bezdomovcu-603805"/>
      </related>
    </article>
  </body>
</html>