<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/gabriel-oprea-am-fost-invitat-sa-revin-in-psd-nu-am-venit-la-ciolan-am-venit-la-greu-sa-ajut-si-cred-ca-trebuie-sa-fim-uniti-pentru-a-fi-puternici-1922400525472019111819180324"/>
    <meta property="og:site_name" content="News.ro"/>
    <meta property="article:published_time" content="2019-11-25T18:05:47+00:00"/>
    <meta property="og:title" content="Gabriel Oprea: Am fost invitat să revin în PSD. Nu am venit la ciolan, am venit la greu, să ajut şi cred că trebuie să fim uniţi pentru a fi puternici"/>
    <meta property="og:description" content="Gabriel Oprea afirmă că a fost invitat să revină în PSD, iar dorinţa sa este să sprijine militarii şi poliţiştii, din orice perspectivă. &quot;Nu am venit la ciolan, am venit la greu, să ajut şi cred că trebuie să fim uniţi pentru a fi puternici, să construim, să întărim, să strângem rândurile, nu să distrugem. Cred că Partidul Social Democrat are nevoie acum de unitate, are nevoie să-şi adune forţele şi să se pregătească temeinic pentru a câştiga alegerile importante de anul viitor&quot;, spune Oprea."/>
  </head>
  <body>
    <article>
      <h1>Gabriel Oprea: Am fost invitat să revin în PSD. Nu am venit la ciolan, am venit la greu, să ajut şi cred că trebuie să fim uniţi pentru a fi puternici</h1>
      <address><time datetime="2019-11-25T18:05:47+00:00">25 Nov 2019, 18:05</time> by <a rel="author">News.ro</a></address>
      <p>
        <b>Gabriel Oprea afirmă că a fost invitat să revină în PSD, iar dorinţa sa este să sprijine militarii şi poliţiştii, din orice perspectivă. "Nu am venit la ciolan, am venit la greu, să ajut şi cred că trebuie să fim uniţi pentru a fi puternici, să construim, să întărim, să strângem rândurile, nu să distrugem. Cred că Partidul Social Democrat are nevoie acum de unitate, are nevoie să-şi adune forţele şi să se pregătească temeinic pentru a câştiga alegerile importante de anul viitor", spune Oprea.</b>
      </p>
      <p>Gabriel Oprea afirmă, într-o postare pe Facebook, că în contextul în care se discută despre revenirea sa în PSD simte "nevoia" de a aminti elemente care ţin de parcursul său politic.</p>
      <p>"Am intrat în PSD în anul 2004, am fost preşedintele organizaţiei de Ilfov, pe care am dus-o dintre cele din urmă, între cele fruntaşe, în rândul organizaţiilor partidului, ca performanţă politică. Am fost vicepreşedinte şi am coordonat departamentul de apărare, am fost ales deputat şi numit ministru al administraţiei, apoi al afacerilor interne, din partea PSD", arată Oprea.</p>
      <p>El menţionează că în 2009 a plecat din partid, "dar nu din dorinţa proprie, ci pentru că am avut o viziune diferită faţă de conducerea de la acea vreme în privinta numirii şefului DIPI, în primul meu mandat la ministerul de interne".</p>
      <p>"Eu l-am numit în acea funcţie pe Virgil Ardelean, pentru că l-am considerat un profesionist capabil să conducă structura, iar preşedintele partidului a avut un alt punct de vedere. Mi s-a retras, pentru acest motiv, sprijinul politic si am demisionat din toate funcţiile", afirmă Oprea.</p>
      <p>El susţine că a creat de la zero un partid de centru-stânga, UNPR, şi a rămas "în aceeaşi curte cu PSD", a susţinut în Parlament şi a format ulterior "un guvern performant" alături de Partidul Social Democrat şi "nu am trădat niciodată".</p>
      <p>"Nu aparţin “statului paralel”şi nici nu cred în această noţiune. Dimpotrivă, aş spune: mi s-au făcut dosare politice tocmai pentru ca nu am tradat partenerul de guvernare - PSD. Dacă cineva a încălcat legea, să răspundă! Eu nu am încălcat legea şi resping ferm orice acuzaţie nefondată şi orice eticheta nemeritată", afirmă el.</p>
      <p>Gabriel Oprea mai spune că a sprijinit PSD până la capăt şi pentru acest sprijin a fost pus inclusiv în situaţia să demisioneze din funcţia de senator.</p>
      <p>"Eu am înfiinţat Uniunea Militarilor şi Poliţiştilor “Mihai Viteazul”, care reuneşte militarii şi poliţiştii în rezervă şi în activitate, după ce, de-al lungul timpului, am acţionat permanent în sprijinul acestora, atât că ministru al apărării naţionale cât şi că ministru al afacerilor interne şi vicepremier pentru securitate naţională. Apărarea, ordinea publică şi siguranţă naţională reprezintă un domeniu care are nevoie de susţinere şi asta îmi doresc şi îmi propun să fac în continuare. Este domeniul din care provin, în care m-am format încă din copilărie, fiind fiu de ofiţer al armatei române", afirmă Oprea.</p>
      <p>El mai spune că, potrivit Protocolului încheiat, PSD va continua să apere, împreună cu Uniunea Militarilor şi Poliţiştilor “Mihai Viteazul”, demnitatea şi drepturile militarilor şi poliţiştilor, activi şi rezervişti, din toate instituţiile din domeniul apărare, ordine publică şi siguranţă natională.</p>
      <p>"Apartenenţă mea la Partidul Social Democrat este una firească. Am fost invitat să revin în PSD, iar dorinţă mea este să sprijin militarii şi poliţiştii, din orice perspectivă. Nu am venit la ciolan, am venit la greu, să ajut şi cred că trebuie să fim uniţi pentru a fi puternici, să construim, să întărim, să strângem rândurile, nu să distrugem. Cred că Partidul Social Democrat are nevoie acum de unitate, are nevoie să-şi adune forţele şi să se pregătească temeinic pentru a câştiga alegerile importante de anul viitor. Pentru această, cei din PSD au nevoie să înţeleagă cu adevărat ce i s-a întâmplat partidului în ultimii ani şi să pună capăt dezbinării", mai scrie Gabriel Oprea.</p>
      <p>Gabriela Firea a reacţionat, luni dimineaţă, după anunţul lui Dăncilă, care a explicat prezenţa lui Gabriel Oprea la sediul PSD în aseara alegerilor prezidenţiale prin faptul că acesta este vicepreşedinte în Comitetul Executiv al PSD,din poziţia de lider sindical.<br/>”Resping ferm ideea ca aş fi ştiut aşa ceva.Nu ne putem reforma printr-o minciună”, spune Firea.<br/>Viorica Dăncilă a explicat prezenţa fostului ministru de interne, Gabriel Oprea, la sediul PSD, în seara alegerilor prezidenţiale, spunând că acesta este acum vicepreşedinte în Comitetul Executiv al PSD, unde are şi drept de vot, din poziţia de lider sindical, ca urmare a semnării unui protocol de colaborare cu PSD.<br/>„Noi am făcut protocol de colaborare cu sindicatele, cu CNSLR Frăţia, cu Uniunea Militarilor şi Poliţiştilor, am făcut cu mai multe sindicate, iar prin aceste protocoale pe care le-am semnat, lidierii sindicatelor respective fac parte din Comitetul Executiv Naţional. Avem cu cinci sindicate. Toţi liderii de sindicate au funcţie de vicepreşedinte la nivel de Comitet Executiv Naţional. Au şi drept de vot”, a argumentat Viorica Dăncilă prezenţa lui Oprea la PSD, surprins într-o imagine, în aceeaşi încăpere cu Codrin Ştefănescu şi cu alţi lideri ai partidului.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>