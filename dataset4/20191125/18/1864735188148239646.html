<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/salute/alzheimer-cura-1.4905836"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T18:55:25+00:00"/>
    <meta property="og:title" content="Alzheimer, ecco la molecola che blocca la malattia. Scoperta tutta italiana"/>
    <meta property="og:description" content="Si tratta dell'anticorpo A13, capace di 'ringiovanire' il cervello bloccando la malattia neurodegenerativa nella prima fase. La sperimentazione sui topi"/>
  </head>
  <body>
    <article>
      <h1>Alzheimer, ecco la molecola che blocca la malattia. Scoperta tutta italiana</h1>
      <h2>Si tratta dell'anticorpo A13, capace di 'ringiovanire' il cervello bloccando la malattia neurodegenerativa nella prima fase. La sperimentazione sui topi</h2>
      <address><time datetime="2019-11-25T18:55:25+00:00">25 Nov 2019, 18:55</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905905.1574708125!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>La scoperta dei ricercatori della Fondazione Ebri 'Rita Levi-Montalcini'</figcaption>
      </figure>
      <p>Roma, 25 novembre 2019 - Un team di<b> ricercatori italiani </b>della <b>Fondazione EBRI "Rita Levi-Montalcini"</b> ha messo a segno un'importante scoperta. Si tratta di una molecola che <b>'ringiovanisce' il cervello</b> bloccando l'<b>Alzheimer </b>nella prima fase: è l'anticorpo <b>A13</b>, che favorisce la nascita di nuovi neuroni, contrastando così i difetti che accompagnano le fasi precoci della malattia.</p>
      <p>I ricercatori hanno appurato che la <b>nascita di nuovi neuroni</b> nel cervello adulto (<b>neurogenesi</b>) si riduce in una fase molto precoce della malattia di Alzheimer. Tale alterazione è causata dall'accumulo nelle cellule staminali del cervello di aggregati altamente tossici della proteina beta Amiloide, chiamati<b> A-beta oligomeri</b>. Il team è riuscito a <b>neutralizzare gli A-beta oligomeri</b> nel cervello di un topo malato di Alzheimer introducendo l'<b>anticorpo A13</b> all'interno delle cellule staminali del cervello, riattivando la nascita di nuovi neuroni e ringiovanendo così il cervello. In particolare, i ricercatori hanno dimostrato come la strategia messa a punto permetta di <b>ristabilire la corretta neurogenesi</b> nel modello di topo studiato, recuperando dell'80% i difetti causati dalla patologia di Alzheimer nella fase iniziale.</p>
      <p>Lo studio <b>interamente italiano</b>, coordinato da Antonino Cattaneo, Giovanni Meli e Raffaella Scardigli, presso la Fondazione Ebri Rita Levi-Montalcini, in collaborazione con il<b> CNR,</b> la Scuola Normale Superiore e il Dipartimento di Biologia dell'Università di Roma Tre, è stato pubblicato di recente sulla rivista Cell Death and Differentiation. "L'importanza di questa ricerca è duplice: da un lato - spiegano Scardigli e Meli - dimostriamo che la diminuzione di neurogenesi anticipa i segni patologici tipici dell' Alzheimer, e potrebbe quindi contribuire ad individuare tempestivamente l'insorgenza della malattia in una fase molto precoce; dall'altro, abbiamo anche osservato in vivo, nel cervello del topo, l<b>'efficacia del nostro anticorpo nel neutralizzare gli A-beta oligomeri </b>proprio all'interno dei neuroni".</p>
      <p>Per la prima volta, infatti, sono stati intercettati e neutralizzati sul nascere i singoli "<b>mattoncini tossici</b>" che formeranno le placche extracellulari di A-beta (l'attuale bersaglio terapeutico della malattia di Alzheimer), prima che questi provochino un<b> danno neuronale irreversibile</b>. Questa ricerca pone dunque le basi per lo sviluppo di nuove strategie utili per la diagnosi e la terapia di questa malattia neurodegenerativa. "Riuscire a monitorare la neurogenesi nella popolazione adulta offrirà in futuro un potenziale strumento diagnostico per segnalare l'insorgenza dell' Alzheimer in uno<b> stadio ancora molto precoce</b>, cioè quando la malattia è clinicamente pre-sintomatica. Inoltre - conclude Cattaneo - l'utilizzo terapeutico dell'anticorpo A13 permetterà di neutralizzare gli A-beta oligomeri dentro i neuroni, laddove si formano per la prima volta, colpendo così l'evento più precoce possibile nell'evoluzione della patologia".</p>
      <p>La <b>cautela</b> è però d'obbligo ed "il prossimo passo - concludono gli scienziati - sarà innanzitutto verificare se il blocco della malattia nei modelli animali perdurerà per almeno un anno, per poter parlare di guarigione".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>