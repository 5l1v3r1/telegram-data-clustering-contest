<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/jumbo-verhoogt-prijzen-huismerk-sterker-dan-albert-heijn-blijkt-uit-steekproef/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-25T18:17:24+00:00"/>
    <meta property="og:title" content="Jumbo verhoogt de prijzen van het huismerk sterker dan Albert Heijn, blijkt uit een steekproef"/>
    <meta property="og:description" content="De huismerken van Jumbo zijn het afgelopen jaar ruim 6,5% duurder geworden."/>
  </head>
  <body>
    <article>
      <h1>Jumbo verhoogt de prijzen van het huismerk sterker dan Albert Heijn, blijkt uit een steekproef</h1>
      <address><time datetime="2019-11-25T18:17:24+00:00">25 Nov 2019, 18:17</time> by <a rel="author">Business Insider Nederland</a></address>
      <p>De huismerken van Jumbo zijn het afgelopen jaar ruim 6,5 procent duurder geworden. Dat is duidelijk meer dan bij concurrenten Albert Heijn en Plus, blijkt volgens <a href="https://www.distrifood.nl/formules/nieuws/2019/11/jumbo-huismerk-in-jaar-tijd-fors-duurder-101129144">Distrifood</a> uit een steekproef van dataspecialist Superscanner.</p>
      <p>Jumbo verhoogde de prijzen van huismerkproducten tussen week 44 van 2018 en week 43 van 2019 met 6,57 procent, terwijl die stijging bij Albert Heijn 4,04 procent bedroeg en bij Plus 4,86 procent.</p>
      <p>De supermarktketen wil tegenover Distrifood niet reageren op de relatief grote prijsstijging: “Vanwege het concurrentiegevoelige karakter doen wij zoals gebruikelijk geen mededelingen over ons prijsbeleid.”</p>
      <p>Ook als wordt gekeken naar het hele assortiment zijn de prijzen bij Jumbo harder gestegen dan bij de directe concurrentie, al zijn de verschillen dan wel minder groot. Bij Jumbo bedroeg de gemiddelde prijsstijging van alle producten 4,67 procent, bij Plus 4,48 procent en bij Albert Heijn 3,73 procent.</p>
      <p>Onlangs werd duidelijk dat Jumbo dit jaar afstevent op een recordomzet van 8,5 miljard euro en dat smaakt naar meer, zei financieel topman Ton van Veen vorige week tegen <a href="https://www.bd.nl/uden-veghel-e-o/de-lefgozers-van-jumbo-hijgen-appie-in-de-nek~a4c3316c/">het Brabants Dagblad</a>: “In 2021 bestaat ons bedrijf honderd jaar, ons streven is om dat jaar een omzet van 10 miljard te halen. Als de huidige groei doorzet, gaan we dat halen.”</p>
      <p>Jumbo blijft dan ook hard aan de weg aan het timmeren om dichterbij marktleider Albert Heijn in de buurt te komen. Zo slaat de supermarktketen uit Veghel de handen ineen <a href="https://www.businessinsider.nl/hema-bundelt-krachten-verder-met-supermarkten-naast-albert-heijn-ook-een-samenwerking-met-jumbo/">met HEMA</a>, worden er ook winkels geopend <a href="https://www.businessinsider.nl/jumbo-gaat-albert-heijn-nu-ook-beconcurreren-in-belgie/">in België</a> en blijven er <a href="https://www.businessinsider.nl/jumbo-plus-overname/">hardnekkige geruchten</a> rondgaan dat Jumbo aast op een overname van Plus, of anders op z’n minst een innige samenwerking.</p>
      <h3>Lees hier meer nieuws over supermarkten:</h3>
      <ul>
        <li>
          <a href="https://www.businessinsider.nl/lidl-en-aldi-schreeuwen-het-van-de-daken-wij-zijn-wel-zijn-de-goedkoopste/">Lidl en Aldi schreeuwen het van de daken: wij zijn wél de goedkoopste</a>
        </li>
        <li>
          <a href="https://www.businessinsider.nl/jumbo-marktaandeel-albert-heijn-2019/">Jumbo komt op het hoogste marktaandeel ooit, maar het gat met marktleider Albert Heijn blijft aanzienlijk</a>
        </li>
        <li>
          <a href="https://www.businessinsider.nl/prijsverschil-a-merk-huismerk-supermarkt/">A-merken in supermarkten zijn duurder geworden – met alleen huismerken bespaar je nu ruim 40 procent op boodschappen</a>
        </li>
      </ul>
    </article>
  </body>
</html>