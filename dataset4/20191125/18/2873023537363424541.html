<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiosyni/220455_me-klamata-o-odigos-taxi-katigorise-ton-ithopoio-gia-biasmo"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T18:27:44+00:00"/>
    <meta property="og:title" content="Με κλάματα ο οδηγός ταξί κατηγόρησε τον ηθοποιό για βιασμό"/>
    <meta property="og:description" content="«Αυτό που δεν θα ξεχάσω ποτέ στη ζωή μου είναι πως ο κατηγορούμενος ήταν πάνω στο στήθος μου, μου τα είχε ξεκούμπωτα όλα, και το παντελόνι, και μου τσιμπούσε τη ρώγα αισθησιακά» περιέγραψε στην κατάθεσή του ο οδηγός ταξί."/>
  </head>
  <body>
    <article>
      <h1>Με κλάματα ο οδηγός ταξί κατηγόρησε τον ηθοποιό για βιασμό</h1>
      <address><time datetime="2019-11-25T18:27:44+00:00">25 Nov 2019, 18:27</time> by <a rel="author">Μαρία Δήμα</a></address>
      <p>Ξεκίνησε σήμερα (Δευτέρα) στο Μικτό Ορκωτό Δικαστήριο της Αθήνας, η δίκη του ηθοποιού Γιώργου Καρκά, που φέρεται να βίασε οδηγό ταξί τον Νοέμβριο του 2018, όταν επιβιβάστηκε στο ταξί ως πελάτης.</p>
      <p>Η ακροαματική διαδικασία άρχισε με την κατάθεση του 25χρονου θύματος, ο οποίος επιμένει στις καταγγελίες του περί βιασμού του από τον ηθοποιό, βιασμός ο οποίος επιτεύχθηκε όταν ερήμην του ο κατηγορούμενος ηθοποιός τού έριξε ναρκωτικό στο καφέ του.</p>
      <p>Στη διάρκεια της κατάθεσης του ο νεαρός ξέσπασε σε κλάματα, τόσο ο ίδιος όσο κι η μητέρα του που καθόταν στο ακροατήριο.</p>
      <p>Από την πλευρά του ο ηθοποιός συνεχίζει να αρνείται την πράξη του, ενώ αντιμετώπιζε το θύμα κατά τη διάρκεια της κατάθεσης του ειρωνικά, ενώ στο ακροατήριο βρέθηκαν σήμερα συγγενείς, φίλοι του καθώς και ο ηθοποιός Σπύρος Μπιμπίλας και ο Γρηγόρης Βαλλιανάτος.</p>
      <p>«Έπειτα από αυτό που έζησα, θεώρησα ότι πρέπει να συνέλθω, να κατεβάσω το κάθισμα και να ξαπλώσω. Δεν μπορούσα να φανταστώ ότι θα μου έχει ρίξει χυμούς της ζούγκλας και τέτοια πράγματα. Νόμιζα ότι ήταν από κόπωση. Το μόνο που θυμάμαι από το πάρκο ήταν πως κάποια στιγμή βγήκα έξω να ουρήσω. Αυτό που δεν θα ξεχάσω ποτέ στη ζωή μου είναι πως ο κατηγορούμενος ήταν πάνω στο στήθος μου, μου τα είχε ξεκούμπωτα όλα, και το παντελόνι, και μου τσιμπούσε τη ρώγα αισθησιακά» περιέγραψε στην κατάθεσή του ο οδηγός ταξί.</p>
      <p>Τότε ακούστηκαν γέλια στο ακροατήριο. Σε αυτό το σημείο η μητέρα του ξέσπασε σε κλάματα με αποτέλεσμα το δικαστήριο να προχωρήσει σε σύντομη διακοπή της διαδικασίας.</p>
      <p>«Αγόρι μου, ψυχή μου. Γελάει, πώς δεν σε έστειλε στον θάνατο. Γελάνε, Θεέ μου... Θα το 'χα στο χώμα το παιδάκι μου. Κοροϊδεύουν κιόλας. Να μην το ζήσει άλλη μάνα αυτό.»</p>
      <p>Ειδικότερα, ο μάρτυρας αναφερόμενος στο επίμαχο βράδυ είπε: «Δεν θυμάμαι ούτε για πόση ώρα βγήκα από το ταξί ούτε τι έκανα, γιατί ήμουν υπό την επήρεια κάποιου πράγματος. Ένιωθα μούδιασμα, είχα σκοτοδίνη, και ενώ τον έβλεπα και έλεγα είναι μισοριξιά, δεν θα μου κάνει κάτι, από την άλλη δεν μπορούσα να κουνήσω τα πόδια μου. Όταν ξύπνησα και τον απώθησα, εκείνος εκνευρίστηκε. Αν δεν ήμουν σε αυτή την κατάσταση, θα του είχα σπάσει τα μούτρα. Είμαι straight, καθαρό αρσενικό».</p>
      <p>Και πρόσθεσε: «Εγώ κάλεσα το 166, πράγμα που δεν θυμάμαι, αλλά τελικά τον πήγα εγώ στο Ιπποκράτειο. Από όσο μου έχουν πει, χαστούκισα κάποιον σεκιούριτι, επιτέθηκα στους γιατρούς. Θυμάμαι να ξυπνάω σε φορείο με γιατρούς και μια βελόνα. Εκεί ταράχτηκα γιατί φοβήθηκα ότι με έκλεψε και πήρε το αμάξι, και θα έπρεπε να το πληρώσω στη μάντρα. Σηκώθηκα να δω πού είναι το αμάξι και τα πράγματα».</p>
      <p>Σχετικά με τον καφέ που έπινε και που πιθανολογείται ότι σε αυτόν έριξε την ουσία που εμφανίζεται να τον επηρέασε -και δεν βρέθηκε- υποστήριξε ότι δεν γνωρίζει τι έγινε, αλλά το αυτοκίνητο πέρασε από βιολογικό καθαρισμό για να φύγει η μυρωδιά που είχε.</p>
      <p>«Από την Αστυνομία με συμβούλεψαν να πάω σε ιατροδικαστή. Εκεί οι γιατροί ήταν σοκαρισμένοι. Μου είπαν ότι κάτι μου έχουν βάλει από πίσω. Τρελάθηκα. Ήθελα να τον σκοτώσω. Μέχρι να το πουν οι γιατροί, εμείς γελούσαμε με την κοπέλα μου και λέγαμε τι πήγα να πάθω, νομίζοντας ότι πήγαν απλώς να με ληστέψουν.».</p>
      <p>Ακόμα στο δικαστήριο κατέθεσαν ως μάρτυρες ο φίλος του θύματος, ο αστυνομικός που πήγε στο νοσοκομείο Ιπποκράτειο και ο φύλακας του νοσοκομείου. Και οι τρεις καταθέσεις συγκλίνανε στο γεγονός ότι η εικόνα που παρουσίαζαν οι δύο άνδρες το επίμαχο βράδυ έδειχνε ότι είχε γίνει χρήση ουσιών.</p>
      <p>«Τον είδα να κάθεται στα σκαλοπάτια. Το μάτι του ήταν χαμένο, δεν μπορούσε να κινηθεί. Στην αρχή δεν με αναγνώρισε. Ο γιατρός μού είπε ότι μάλλον του έριξαν κάτι στον καφέ. Ήταν σαν σακί, σαν άψυχη κούκλα. Δεν μου είπε τι είχε συμβεί» είπε ο φίλος του οδηγού ταξί.</p>
      <p>«Ήταν εκτός εαυτού, με έβρισε χυδαία και με χτύπησε όταν του ζήτησα να μετακινήσει το ταξί από την είσοδο του νοσοκομείου. Ήταν σε υπερένταση, νομίζω ήταν υπό την επήρεια ουσιών. Μετά μου ζήτησε συγγνώμη» υποστήριξε ο φύλακας του Ιπποκράτειου Νοσοκομείου. Μάλιστα αναφερόμενος στον κατηγορούμενο, ο φύλακας είπε ότι «όταν ήρθαν οι αστυνομικοί, με τα χίλια ζόρια κατάφεραν να τον βγάλουν έξω» και υποστήριξε πως από την τσέπη του κατηγορούμενου ηθοποιού ένας αστυνομικός αφαίρεσε ένα μπουκαλάκι και το πέταξε.</p>
      <p>Ωστόσο, αυτή η αναφορά προκάλεσε αντιπαράθεση στην αίθουσα, καθώς αυτό το μπουκαλάκι ενδέχεται να περιείχε το διεγερτικό που φέρεται να έριξε στον καφέ του οδηγού ταξί ο 30χρονος ηθοποιός.</p>
      <p>Όσο για τον αστυνομικό είπε ότι «κανένας από τους δυο δεν ήταν καλά και οι δυο είχαν πάρει ναρκωτικά».</p>
      <p>Η δίκη θα συνεχιστεί στις 10 Δεκεμβρίου 2019.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiosyni/214226_isobia-stoys-dolofonoys-toy-mihali-zafeiropoyloy"/>
        <a href="https://www.efsyn.gr/node/205507"/>
        <a href="https://www.efsyn.gr/ellada/dikaiosyni/202451_kai-klaaama-o-hrysaygitis"/>
        <a href="https://www.efsyn.gr/ellada/dikaiosyni/195614_sto-akroatirio-i-ypothesi-perouka-gate-gia-plastografia"/>
        <a href="https://www.efsyn.gr/ellada/dikaiosyni/195577_katheirxi-10-eton-gia-zeygos-martini"/>
        <a href="https://www.efsyn.gr/ellada/dikaiosyni/192890_16-hronia-katheirxi-gia-ton-drako-toy-amaroysioy"/>
      </related>
    </article>
  </body>
</html>