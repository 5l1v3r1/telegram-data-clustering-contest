<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/pishov_za_vlasnym_bazhannyam_golova_nszu_podav_u_vidstavku_331648.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T18:22:00+00:00"/>
    <meta property="og:title" content="Пішов за власним бажанням: голова НСЗУ подав у відставку"/>
    <meta property="og:description" content="Очільник Національної служби здоров’я України Олег Петренко написав заяву про звільнення."/>
  </head>
  <body>
    <article>
      <h1>Пішов за власним бажанням: голова НСЗУ подав у відставку</h1>
      <h2>Очільник Національної служби здоров’я України Олег Петренко написав заяву про звільнення.</h2>
      <address>
        <time datetime="2019-11-25T18:22:00+00:00">25 Nov 2019, 18:22</time>
      </address>
      <figure>
        <img src="https://galinfo.com.ua/media/gallery/intxt/o/l/olegpetrenko.jpg"/>
        <figcaption>Олег Петренко. Фото з Facebook-сторінки Петренка</figcaption>
      </figure>
      <p>Про це повідомив сам Петренко у Facebook, - передає <a href="https://hromadske.ua/">Громадське</a>.</p>
      <p>Він уточнив, що хоче піти з посади за власним бажанням.</p>
      <p>ʺСподіваюсь, найближчим часом Уряд її підтримає. Причина — у нас дуже різні фундаментальні цінності з командою, що зараз працює над трансформацією системи охорони здоров’я. І це заважає працювати і мені, і їмʺ, — написав Петренко.</p>
      <p>Очільник НСЗУ пояснив, що рішенням піти з посади він хоче дати новій команді працювати не так, як робив він.</p>
      <p>ʺВідсутність однакового розуміння мети, складності процесів, спільної відповідальності та постійний пошук простих рішень у складних питаннях не допомагає знаходити спільну мову і постійно стає каменем спотиканняʺ, — пояснив Петренко.</p>
      <p>Глава НСЗУ упевнений, що трансформацію системи охорони здоров’я не зупинити, бо ʺзміни проросли на місцяхʺ.</p>
      <p>ʺЧим би я хотів, щоб була НСЗУ зараз? У мене відповідь одна — НСЗУ повинна стати єдиним національним стратегічним закупівельником медичних послуг та лікарських засобів за програмою медичних гарантій, з однаковими для усіх правилами та прозорим розподілом коштівʺ, — додав Петренко.</p>
    </article>
  </body>
</html>