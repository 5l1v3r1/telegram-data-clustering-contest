<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30291520.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T18:50:52+00:00"/>
    <meta property="og:title" content="Едуард Матюха: як «народний мер» Горлівки виявився українським розвідником"/>
    <meta property="og:description" content="Матюха заявляє: усе, що було з 2014 і донедавна, – його спецоперація, яка принесла чимало результатів"/>
  </head>
  <body>
    <article>
      <h1>Едуард Матюха: як «народний мер» Горлівки виявився українським розвідником</h1>
      <address><time datetime="2019-11-25T18:50:52+00:00">25 Nov 2019, 18:50</time> by <a rel="author" href="https://www.radiosvoboda.org/author/%D1%81%D0%BE%D1%84%D1%96%D1%8F-%D1%81%D0%B5%D1%80%D0%B5%D0%B4%D0%B0/_iy_qo" target="_blank">Софія Середа</a></address>
      <p>
        <b>Колишній «народний мер» окупованої Горлівки Едуард Матюха виявився співробітником Головного управління розвідки Міністерства оборони України. Про це <a href="https://www.youtube.com/watch?v=XH5DvCWalHA">він розповів </a>журналістам «ТСН.Тиждень».​ Їм же у ГУР Міноборони підтвердили правдивість його слів.</b>
      </p>
      <p>
        <b>Чи же займався Едуард Матюха в Горлівці до та після окупації? Що саме йому вдалося зробити як розвіднику? Та чому він повернувся на підконтрольну Україні територію і публічно заявив про себе?</b>
      </p>
      <figure>
        <iframe src="https://www.youtube.com/embed/?list=PLQcCxK_SpjXQMOEiFKdTonyfORlFA84Mi" width="640" height="360" data-service="Youtube" scrolling="no"/>
      </figure>
      <p>Ще не так давно Едуард Матюха мешкав в окупованій Горлівці.</p>
      <p>Саме тут до 2014 року він колись очолював податкову, потім був заступником мера.</p>
      <p>Останні 5 років висловлював нібито свою підтримку російським гібридним силам, за що був внесений у базу «Миротворця» як «посібник терористів».</p>
      <figure>
        <img src="https://gdb.rferl.org/3DEB8861-1DDD-4D81-B2F4-2BAAA92196CF.jpg"/>
      </figure>
      <p>Саме Матюха у травні 2014-го брав активну участь в організації та проведенні так званого «референдуму» у Горлівці щодо відділення Донбасу.</p>
      <p>Так, 12 травня 2014 року він <a href="https://www.youtube.com/watch?v=7Otg3C84Zmw">наголошував</a>: «Той військовий переворот в Києві не міг не відобразитись сьогодні на регіонах».</p>
      <p>А вже через кілька днів після цього став так званим «народним мером» Горлівки.</p>
      <p>14 травня 2014 року Матюха <a href="https://www.youtube.com/watch?v=cCTvGGTkFaU">обіцяв горлівчанам </a>«служити своєму місту» аж «до виборів нового, законного мера міста в рамках правового поля «Донецької народної республіки» (угруповання, що діє на окупованій частині Донеччини за підтримки Росії – ред.).</p>
      <p>Утім, на цій посаді він протримався недовго. Далі потрапив у районну ЖЕК та став першим секретарем горлівської осередку Компартії.</p>
      <p>Ще у 2014-му Матюху в Горлівці характеризували лаконічно: <a href="https://www.youtube.com/watch?v=7Otg3C84Zmw">«наша людина».</a></p>
      <p>Але вже через 5 років по цьому виявилось: він – розвідник Головного управління розвідки Міністерства оборони України. Про це він розповів публічно –​ <a href="https://www.youtube.com/watch?v=XH5DvCWalHA">журналістам «ТСН тиждень»</a>.​</p>
      <p>Тепер Матюха заявляє: усе, що було з 2014-го і донедавна, – його спецоперація, яка принесла чимало результатів.</p>
      <p>Як наприклад, ось цей: «Виник конфлікт між різними угрупованнями, що діяли на той час у місті Горлівка, і це спричинило серйозний конфлікт між Безлером та представниками інших угруповань міста Донецька».</p>
      <p>Окрім цього, Матюха розповів <a href="https://www.youtube.com/watch?v=XH5DvCWalHA">журналістам «ТСН тиждень»</a>, що завдяки участі в горлівському осередку Комуністичної партії не лише встановив контакти з російськими комуністами, але й з’ясував їхню роль у політиці Росії на Донбасі.</p>
      <p>Яким же чином протягом усього цього часу йому вдалося лишитись не викритим?</p>
      <p>Ось одне з <a href="https://www.youtube.com/watch?v=XH5DvCWalHA">пояснень </a>самого Матюхи: «Дуже вдала була ідея створити з моєї подачі (не буду скромнічати) сайту «Миротворець» та ідея з боку розвідників включити мене до цього сайту».</p>
      <p>Ще тиждень тому анкета Матюхи справді була на сайті «Миротворця». Нині ж вона з нього видалена.</p>
      <p>Тим часом у Росії та на окупованій частині Донбасу Едуарада Матюху вже встигли охрестити «казкарем», «шутом гороховим» та «Штірліцом на мінімалках».</p>
      <p>У головному ж управлінні розвідки Міноборони тим часом підтверджують: Матюха – справді їхній співробітник. І завдяки йому вони, наприклад, достеменно знають про подальші плани Росії щодо України.</p>
      <p>Але чому агента Матюху засвітили? Ще й зараз? Думки щодо цього розділились.</p>
      <p>Частина журналістів та політологів побачила у цьому зв’язок із можливою зустріччю в «нормандському форматі», яка може незабаром відбутися, та обговоренням під час неї можливої амністії бойовиків.</p>
      <p>Ще частина припускає, що Матюха не агент, а справді колишній поплічник бойовиків, який у певний момент змушений був виїхати з окупованої території і здатися українським спецслужбам.</p>
      <p>Тим часом у силових структурах Радіо Свобода запевнили: після майже 5 років життя в окупації Едуард Матюха опинився на підконтрольній Україні території та публічно заявив про себе виключно з міркувань власної безпеки, адже його подальша діяльність як агента української розвідки у Горлівці була під загрозою.</p>
    </article>
  </body>
</html>