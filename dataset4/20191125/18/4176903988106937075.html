<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/gnevni-sto-ih-ne-stite-od-napada-pobunjenika-demonstranti-u-kongu-napali-misiju-un/"/>
    <meta property="og:site_name" content="Krstarica"/>
    <meta property="article:published_time" content="2019-11-25T18:55:10+00:00"/>
    <meta property="og:title" content="Gnevni što ih ne štite od napada pobunjenika, demonstranti u Kongu napali misiju UN"/>
    <meta property="og:description" content="Stanovnici kongoanskog grada Beni spalili su danas gradsku skupštinu i napali sedište mirovne misije Ujedinjenih nacija, gnevni što nisu zaštićeni od"/>
  </head>
  <body>
    <article>
      <h1>Gnevni što ih ne štite od napada pobunjenika, demonstranti u Kongu napali misiju UN</h1>
      <address><time datetime="2019-11-25T18:55:10+00:00">25 Nov 2019, 18:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/d34dde6e.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Stanovnici kongoanskog grada Beni spalili su danas gradsku skupštinu i napali sedište mirovne misije Ujedinjenih nacija, gnevni što nisu zaštićeni od najnovijeg napada pobunjenika u kojem je ubijeno osam i oteto devet osoba.</p>
      <p>Danas su u Beniju, gradu na istoku Konga koji je i epicentar epidemije ebole, mogli da se čuju rafali dok su policajci i pripadnici misije UN pokušavali da rasteraju masu koja je napala bazu svetske organizacije i spalila njena vozila.</p>
      <p>Meštani već nekoliko dana protestuju ispred sedišta misije UN (MONUSCO) zbog konstantnih napada pobunjenika iz Udruženih demokratskih snaga (ADF), a u tim nemirima poginula su dva civila i dva policajca.</p>
      <p>Posle noćašnjeg napada pobunjenika, jedan od lidera civilnog sektora rekao je da su gradjani upozorili vojsku kada su juče u centru Benija primetili sumnjivu aktivnost, ali da su vojnici došli prekasno.</p>
      <p>Demonstranti navode da MONUSCO treba da ode ako neće da štiti stanovništvo.</p>
      <p>„Čime smo ovo zaslužili, zar nemamo ista prava kao drugi gradjani Konga? Ubijaju nas, a MONUSCO je ovde da nas zaštiti. Neka idu kući. Nisu nam potrebni turisti u našoj zemlji“, rekao je demonstrant Kasereka Fundi.</p>
      <p>MONUSCO navodi da ne može jednostrano da deluje u regionu u kojem je aktivna vojska Konga i da ne može da učestvuje u njenim operacijama bez poziva.</p>
      <p>Nekoliko sati kasnije, predsednik Konga Feliks Čisekedi rekao je da je odlučio da dozvoli zajedničke operacije kongoanske vojske i snaga UN u Beniju.</p>
      <p>Pobunjenici iz ADF-a smatraju se krivim za ubistvo više od 1.500 ljudi u prethodnih pet godina na mineralima bogatom istoku Konga, gde su aktivne brojne pobunjeničke grupe.</p>
      <p>Beni je i epicentar akutne epidemije ebole na istoku Konga i Svetska zdravstvena organizacija upozorava da napadi pobunjenika znatno otežavaju rad na suzbijanju tog smrtonosnog virusa od kojeg je od avgusta 2018. umrlo više od 2.100 ljudi.</p>
      <p>(Beta)</p>
    </article>
  </body>
</html>