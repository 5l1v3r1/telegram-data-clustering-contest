<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-vinales-il-nuovo-motore-ha-potenziale-yamaha-469205.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T18:30:12+00:00"/>
    <meta property="og:title" content="MotoGP | Vinales: “Il nuovo motore ha potenziale”"/>
    <meta property="og:description" content="Prima posizione al termine del day-1 di Jerez per il pilota spagnolo, che è riuscito ad infliggere sette decimi di distacco al primo inseguitore, il francese Quartararo"/>
  </head>
  <body>
    <article>
      <h1>MotoGP | Vinales: “Il nuovo motore ha potenziale”</h1>
      <h2>Prima posizione al termine del day-1 di Jerez per il pilota spagnolo, che è riuscito ad infliggere sette decimi di distacco al primo inseguitore, il francese Quartararo</h2>
      <address><time datetime="2019-11-25T18:30:12+00:00">25 Nov 2019, 18:30</time> by <a rel="author">Matteo Senatore</a></address>
      <p>Si è conclusa con <b>Maverick Vinales</b> ancora una volta in prima posizione questa prima giornata di test a Jerez. Lo spagnolo del team ufficiale Yamaha si era dimostrato estremamente veloce già a Valencia ed oggi ha rifilato <b>sette decimi di distacco</b> al secondo, Fabio Quartararo, anche lui sulla M1. In ottica 2020 però, molto più dei tempi, contano le sensazioni dei piloti, al lavoro per confrontare le nuove versioni delle rispettive moto con quelle utilizzate nella stagione appena conclusa.</p>
      <figure>
        <img src="https://www.formulapassion.it/wp-content/uploads/2019/11/12-maverick-vinales-esp_dsc2849.gallery_full_top_fullscreen-Custom.jpg"/>
      </figure>
      <p>A Iwata, come prevedibile, l’attenzione è tutta puntata sulla potenza da ritrovare: <i>“<b>Dobbiamo lavorare molto col nuovo motore</b> per cercare di capire quali sono i punti positivi e negativi</i> – ha spiegato Vinales – <i>questo test è abbastanza importante per noi per capire il motore e per cercare di individuare le linee secondo cui svilupparlo in pista, questo è quello su cui siamo davvero concentrati. Stiamo cercando di comprenderlo nella maniera migliore”.</i></p>
      <blockquote>
        <a href="https://www.formulapassion.it/motorsport/moto/motogp-quartararo-provato-il-nuovo-motore-yamaha-469188.html">MotoGP | Quartararo: “Provato il nuovo motore Yamaha”</a>
      </blockquote>
      <p>Come noto la <b>velocità sul dritto</b> è stata il grande tallone d’Achille della Yamaha nelle ultime stagioni ed anche nelle gare conclusive del 2019, quando pure la M1 è salita prepotentemente di livello. Per questo, il focus di questi test per Vinales è chiaro: <i>“Domani? Sarà lo stesso. Dobbiamo fare tanti giri con questo motore, capendo anche le gomme. Poi vedremo. Meglio la moto 2019 o la 2020? Difficile dirlo in questo momento. La cosa positiva è che o<b>ggi mi sono sentito bene con entrambe</b>. Dovremo poi scegliere, che è anche meglio. Penso però che possiamo avere molto potenziale con il nuovo motore”</i> ha concluso il catalano.</p>
      <footer>RIPRODUZIONE RISERVATA</footer>
    </article>
  </body>
</html>