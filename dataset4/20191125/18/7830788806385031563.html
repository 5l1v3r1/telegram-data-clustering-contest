<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/relax/ostatni/jihlavska-zoo-zacne-chovat-prasata-visajanska_535600.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T18:21:00+00:00"/>
    <meta property="og:title" content="Jihlavská zoo začne chovat prasata visajánská"/>
    <meta property="og:description" content="Jihlavská zoologická zahrada má letos nejvyšší návštěvnost ve své historii. Jejími branami už prošlo okolo 340 tisíc lidí, přibližně o 5500 víc než za celý..."/>
  </head>
  <body>
    <article>
      <h1>Jihlavská zoo začne chovat prasata visajánská</h1>
      <address><time datetime="2019-11-25T18:21:00+00:00">25 Nov 2019, 18:21</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Jihlavská zoologická zahrada má letos nejvyšší návštěvnost ve své historii. Jejími branami už prošlo okolo 340 tisíc lidí, přibližně o 5500 víc než za celý dosud rekordní rok 2016. Sdělil to mluvčí zoo Martin Maláč. Na příští měsíc zahrada naplánovala představení nového druhu zvířat. Chovat začne prasata visajánská pocházející z Filipín, jimž v přírodě hrozí vyhubení.</b>
      </p>
      <p>Prasata visajánská dřív žila na šesti ostrovech ve středních Filipínách, dnes už se podle mluvčího prokazatelně vyskytují jen na dvou ostrovech, Panay a Negros. Druh je vedený jako kriticky ohrožený. "Dá se předpokládat, že při stávajícím populačním trendu se během 30 let dostane na seznam vyhubených druhů," uvedl Maláč.</p>
      <p>Nová expozice prasat visajánských za více než půl milionu korun bude v zoo navazovat na expozici babirus sulaweských, které jsou zástupcem stejné čeledi v jihovýchodní Asii. Tři zvířata - kanec a dvě prasnice - přicestují do Jihlavy z britských ostrovů.</p>
      <p>Jihlavská zoo, která se specializuje na chov kočkovitých šelem, primátů a plazů, překonala v roce 2016 třísettisícovou návštěvnost poprvé za šest desetiletí své existence. Tehdy přišlo celkem 334 400 lidí. Tento počet letos zahrada vyrovnala koncem října. Hranici 340 tisíc podle mluvčího počty návštěvníků převýšily minulou sobotu. "Tradičně nejsilnější měsíce byly červenec se 70 tisíci lidmi a srpen s více než 74 tisíci lidmi," uvedl. Velmi dobrou návštěvnost měla zoo i během letošních jarních měsíců.</p>
      <p>V uplynulém roce se na expozice s exotickými zvířaty v Jihlavě přišlo podívat přes 333 tisíc lidí. Zoologickou zahradu spravuje město Jihlava, které do ní v minulých letech s podporou evropských fondů investovalo přibližně 130 milionů korun.</p>
    </article>
  </body>
</html>