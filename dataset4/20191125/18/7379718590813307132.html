<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/25/dalle-proteste-in-cile-a-hong-kong-ecco-la-mappa-del-nuovo-autunno-caldo-che-attraversa-il"/>
    <meta property="og:site_name" content="euronews"/>
    <meta property="article:published_time" content="2019-11-25T18:51:20+00:00"/>
    <meta property="og:title" content="Dal Cile al Hong Kong: la mappa delle proteste che scuotono il mondo"/>
    <meta property="og:description" content="Mentre le proteste in tutto il mondo non si arrestano, aumentano i casi di repressione, uccisione e violazione dei diritti umani ai danni dei manifestanti"/>
  </head>
  <body>
    <article>
      <h1>Dal Cile al Hong Kong: la mappa delle proteste che scuotono il mondo</h1>
      <address><time datetime="2019-11-25T18:51:20+00:00">25 Nov 2019, 18:51</time> by <a rel="author">Rafael Cereceda</a></address>
      <p>Otto anni dopo la primavera araba, è il momento di un nuovo autunno, altrettanto caldo. Il mondo è attraversato da un'ondata di proteste senza precedenti, da Hong Kong al Cile, passando per la Francia e la Catalogna: nonostante le coordinate geografiche siano molto diverse tra loro, il minimo comune denominatore delle rivolte, a detta delle organizzazioni per i diritti umani consultate da <i>Euronews,</i> è la repressione.</p>
      <p>Nonostante questa nuova ondata di proteste abbia analogie con la primavera araba del 2011 - per esempio il ruolo chiave dei social network nella rapida espansione e organizzazione delle manifestazioni - l'estensione delle rivolte della società civile, che hanno abbracciato tantissimi paesi in diversi continenti, è del tutto nuova.</p>
      <p>La mappa qui sotto riassume alcune delle battaglie principali di questo "autunno caldo del mondo": per saperne di più sulla situazione del singolo paese basta cliccare sulle icone.</p>
      <h3>Tante proteste ma un unico denominatore comune</h3>
      <p>Non importa in che lingua vengano scanditi gli slogan dei manifestanti: l'insostenibile costo della vita, la corruzione e la contestazione politica sono i fattori che hanno portato le persone a scendere in strada, a prescindere dal contesto della rivolta.</p>
      <p>Secondo Geneviève Garrigos, responsabile delle Americhe per Amnesty International in Francia, nonostante le complessità e particolarità delle proteste, è possibile individuare alcuni elementi comuni che caratterizzano questo momento storico così eccezionale: la lotta per la salvaguardia dei propri diritti.</p>
      <p>"In alcuni paesi, come l'Egitto, il Libano e l'Iraq, le proteste nascono per denunciare la corruzione che nega ai cittadini i propri diritti" afferma Garrigos.</p>
      <p>In altri paesi, invece, si è scesi in piazza contro il costo della vita: succede in Francia, Cile o Nicaragua. In questo paese per esempio le proteste si sono scatenate a seguito della riforma delle pensioni, anche se gli studenti si erano già mobilitati contro l'incendio della riserva dell'Indio Maíz.</p>
      <p>Molti manifestanti si ribellano contro le disuguaglianze, un caso fra tutti il Cile, che è uno dei paesi con le disuguaglianze più marcate. Contesti con equilibri precari a cui spesso si sommano i problemi derivanti dal cambiamento climatico.</p>
      <p>Un'altra grande famiglia di proteste è quella che denuncia la privazione della propria libertà civile e politica. Lo vediamo a Hong Kong, in Catalogna o in Bolivia, dove le proteste sono scoppiate a seguito di sospetti brogli elettorali o per rivendicare una propria autonomia.</p>
      <figure>
        <img src="https://static.euronews.com/articles/stories/04/32/29/38/808x608_cmsv2_8a67e697-a658-5b3d-80bd-2a194a42f947-4322938.jpg"/>
        <figcaption>Manifestanti contro il governo a BaghdadReuters/THAIER AL-SUDANI</figcaption>
      </figure>
      <h3>La risposta degli Stati è la repressione</h3>
      <p>Sia Amnesty International che Human Rights Watch concordano nel denunciare che il principale fattore comune di questo "autunno mondiale" è una repressione estremamente violenta. "Ciò che è purtroppo sotto gli occhi di tutti è la risposta delle autorità, che hanno ricorso agli arresti, e hanno in alcuni casi anche ucciso i manifestanti: stiamo assistendo anche all'utilizzo di tecnologie di sorveglianza sempre più sofisticate per reprimere il dissenso, sia online che offline", afferma Claudio Francavilla di Human Rights Watch.</p>
      <p>Garrigos commenta: "Si tratta di una repressione estremamente violenta, che mira a punire e creare paura nei dimostranti, la vediamo in modo sempre più sistematico. Scelgono di seminare il terrore per stroncare le proteste sul nascere".</p>
      <p>L'esperta di diritti civili sottolinea il numero di feriti e uccisi durante questa questa ondata di proteste in tutto il mondo, con ferite sempre più gravi causate da apparecchiature antisommossa in paesi come in Francia, Cile, Iraq.</p>
      <p>"Il diritto di dimostrare di difendere i diritti viene messo in discussione", dice. "Tutto ciò si traduce in una grande polarizzazione che non permette il dialogo con la società civile" conclude l'esperta di Amnesty International.</p>
      <p>In ottobre, quando le scintille di alcune proteste covavano ancora sotto le ceneri, il Segretario Generale delle Nazioni Unite Antonio Guterres aveva invitato i governi ad ascoltare i problemi della società civile e a rispettare i diritti dei manifestanti dichiarando: "È chiaro che c'è un aumento della mancanza di fiducia della popolazione nei confronti dell'establishment, mentre aumentano le minacce al contratto sociale".</p>
    </article>
  </body>
</html>