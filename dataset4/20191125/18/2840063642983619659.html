<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/25/noir-festival-nell-ombra-batman-orson-welles_6TyA6RsOlue1wTwwNKtCgN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-25T18:07:00+00:00"/>
    <meta property="og:title" content="Noir in Festival nell'ombra di Batman e Orson Welles"/>
    <meta property="og:description" content="In programma a Como e Milano dal 6 al 12 dicembre con la direzione di Giorgio Gosetti, Marina Fabbri e Gianni Canova"/>
  </head>
  <body>
    <article>
      <h1>Noir in Festival nell'ombra di Batman e Orson Welles</h1>
      <address>
        <time datetime="2019-11-25T18:07:00+00:00">25 Nov 2019, 18:07</time>
      </address>
      <p>Si aprirà nel segno della memoria la 29esima edizione del Noir in Festival in programma a Como e Milano dal 6 al 12 dicembre con la direzione di Giorgio Gosetti, Marina Fabbri e Gianni Canova. Il festival ricorderà gli 80 anni di Batman, cavaliere nero nato dalla graphic novel e diventato icona cinematografica, grazie al tratto di Lorenzo De Felici che firma l’immagine dell’anno, e poi svelerà i segreti di un classico anomalo del genere come 'The Third Man' di Carol Reed con Joseph Cotten, Alida Valli e Orson Welles che 70 anni fa vinceva il Grand Prix al Festival di Cannes.</p>
      <p>Sono due estremi del genere, da un lato il fantasy, dall’altro la scena storica tra spionaggio, corruzione e guerra fredda che indicano bene come il campo d’azione del genere debba essere guardato con occhi diversi, nell’ottica dell’ibridazione e del rinnovamento.</p>
      <p>"A quest’idea – dicono Marina Fabbri e Giorgio Gosetti – si ispira tutto il programma dell’anno, costruito sulla doppia suggestione della tradizione e degli sconfinamenti, con un legame più forte di sempre tra cinema e letteratura, storia e cronaca, a cominciare dal vincitore del Raymond Chandler Award, Jonathan Lethem, nuova stella della letteratura post-moderna americana, premiato a Como la sera del 7 dicembre e poi protagonista di un incontro con i lettori domenica 8 dicembre a Milano".</p>
      <p>I sei film in concorso per il cinema, giudicati da una giuria tutta al femminile composta dall’attrice Lucia Mascino, dalla regista Patricia Mazuy e dalla produttrice/festival manager Mira Staleva portano in primo piano la 'nuova onda' del cinema sudamericano con il cileno 'Araña' di Andrés Wood, il brasiliano 'Bacurau' di Kleber Mendonça Filho e Juliano Dornelles, l’argentino '4X4' di Mariano Cohn.</p>
      <p>Film giocati su registri molto diversi, dal pamphlet civile alla fantascienza distopica alla commedia nera , ma tutti fortemente collegati da uno sguardo politico che rilancia uno degli aspetti distintivi dell’idea di narrazione in noir.</p>
      <p>Insieme a questi 'Dear Agnes' di Daniel Alfredson, l’ultimo film della trilogia svedese di 'Intrigo' ideata da Håkan Nesser (ospite d’onore per la letteratura), il coreano 'The Beast' di Lee Jeong-ho (remake di un classico del polar come '36 Quai des Orfèvres'), il sorprendente cinese 'Il lago delle oche selvatiche' di Diao Yinan, rivelazione all’ultimo festival di Cannes.</p>
      <p>Altrettanto compatta la squadra degli autori letterari che forniscono a quest’edizione la 'spina dorsale' di una rassegna in grande trasformazione: autori affermati come Giancarlo de Cataldo, Gianrico Carofiglio, Maurizio De Giovanni, Donato Carrisi - tutti da tempo strettamente legati anche al cinema e alla serialità televisiva - talenti emergenti come Piernicola Silvis o Andrea Purgatori, incursori di grandissima qualità come Antonio Moresco e Guido Vitiello, outsider inattesi come Gino Vignali. E naturalmente i cinque finalisti del Premio Giorgio Scerbanenco che si contendono il titolo di autore italiano noir dell’anno.</p>
      <p>In parallelo con la letteratura, anche il cinema italiano mette in gara i suoi finalisti della stagione con il Premio Caligari promosso da Iulm in accordo con il Noir in Festival: sono sei i film italiani che saranno visti e giudicati dalla grande giuria popolare presente all’Auditorium Iulm di Milano.</p>
      <p>Anche qui domina la varietà e l’idea di trasformazione del genere tra il labirinto kafkiano di Donato Carrisi e il road movie di Guido Lombardi, il realismo di Renato De Maria e Claudio Giovannesi e la dark comedy di Vincenzo Alfieri, la graphic novel diventata cinema di Igort. Fino all’omaggio fuori concorso che sottolinea il valore de 'Il Traditore', l’ultimo lavoro di Marco Bellocchio, insignito da Iulm della Laurea Honoris Causa negli stessi giorni del Festival a Milano.</p>
      <p>Tra gli eventi speciali in programma: l’anteprima della nuova serie svedese 'Stokholm Requiem' dai romanzi di Kristina Ohlsson (in onda su LaF a gennaio), l’edizione completa della trilogia 'Intrigo' di Daniel Alfredson da Håkan Nesser, per la prima volta in Italia; il Premio Svizzeretto assegnato al produttore-regista Claudio Bonivento, vero 'maverick' del cinema italiano; l’omaggio di Antonietta De Lillo a un altro grande outsider del genere come Lucio Fulci.</p>
      <p>In programma inoltre la conversazione con Andrea Purgatori sulla "nuova guerra fredda" raccontata da un giornalista ('Atlantide'), scrittore ('Quattro piccole ostriche') e sceneggiatore ('Il muro di gomma'); il doppio incontro con Adrian Wootton che racconta il rapporto col cinema di Graham Greene e intervista Angela Allen, unico testimone vivente del set di 'The Third Man'; la Giornata dedicata a Giorgio Scerbanenco giornalista, realizzata insieme al Master in Giornalismo Iulm; il premio alla carriera a un maestro anche del noir come Bertrand Tavernier.</p>
      <p>Non mancheranno le ormai tradizionali 'Pillole in Luce' che quest’anno hanno per tema le grandi (e piccole) rapine. In calendario anche una mostra organizzata in collaborazione con Astorina su un altro importante protagonista del fumetto, questa volta tutto italiano, che si aggirerà per villa Olmo nei giorni comaschi del festival: Diabolik, il personaggio nato dalla penna delle sorelle Giussani, di cui vestirà i panni Luca Marinelli nel nuovo film dei Manetti bros., in uscita nel 2020.</p>
      <p>Infine la collaborazione con Agici(Associazione Generale Industrie Cine-Audiovisive Indipendenti) che per la seconda volta sceglie il festival come partner di riferimento e quest’anno organizza a Como, dal 6 all’8 dicembre, il suo evento nazionale Mici19, dedicato alla produzione audiovisiva di genere e alle prospettive di internazionalizzazione transfrontaliera con la collaborazione della Ticino Film Commission.</p>
      <p>Il Noir in Festival è reso possibile dal sostegno della Direzione Generale Cinema del Mibact, dalla coproduzione con l’Università Iulm di Milano, dall’impegno di Istituto Luce – Cinecittà, Siae e Associazione Amici di Como, dalla collaborazione con il Comune di Como.</p>
    </article>
  </body>
</html>