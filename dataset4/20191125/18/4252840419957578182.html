<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/the-china-cables-wyciekly-dokumenty-pokazujace-skale-przesladowan-ujgurow-przez-chiny/"/>
    <meta property="og:site_name" content="CHIP"/>
    <meta property="article:published_time" content="2019-11-25T18:40:52+00:00"/>
    <meta property="og:title" content="The China Cables – wyciekły dokumenty pokazujące skalę prześladowań Ujgurów przez Chiny"/>
    <meta property="og:description" content="The China Cables to zestaw dokumentów, do jakich dotarli dziennikarze z Międzynarodowego Konsorcjum Dziennikarzy Śledczych. Zawierają tajną listę wytycznych, zatwierdzonych przez najwyższego szefa bezpieczeństwa regionu Sinciang, odnośnie obozów, w których obecnie przebywają setki tysięcy muzułmańskich Ujgurów i przedstawiciele innych mniejszości etnicznych. Dokumenty, które wyciekły, zawierają również informacje o tym, jak chińska policja wykorzystuje big data i sztuczną inteligencję, by osadzać w obozach osoby, których poglądy uznano za niedostatecznie prawomyślne. The China Cables to zestaw dokumentów, do jakich dotarli dziennikarze z Międzynarodowego Konsorcjum Dziennikarzy Śledczych. Zawierają tajną listę wytycznych, zatwierdzonych przez najwyższego szefa bezpieczeństwa regionu Sinciang, odnośnie obozów, w których obecnie przebywają setki tysięcy muzułmańskich Ujgurów i przedstawiciele innych mniejszości etnicznych. Dokumenty, które wyciekły, zawierają również informacje o tym, jak chińska policja wykorzystuje…"/>
  </head>
  <body>
    <article>
      <h1>The China Cables – wyciekły dokumenty pokazujące skalę prześladowań Ujgurów przez Chiny</h1>
      <address><time datetime="2019-11-25T18:40:52+00:00">25 Nov 2019, 18:40</time> by <a rel="author">Monika Mamakis</a></address>
      <p>
        <b>The China Cables to zestaw dokumentów, do jakich dotarli dziennikarze z Międzynarodowego Konsorcjum Dziennikarzy Śledczych. Zawierają tajną listę wytycznych, zatwierdzonych przez najwyższego szefa bezpieczeństwa regionu Sinciang, odnośnie obozów, w których obecnie przebywają setki tysięcy muzułmańskich Ujgurów i przedstawiciele innych mniejszości etnicznych. Dokumenty, które wyciekły, zawierają również informacje o tym, jak chińska policja wykorzystuje big data i sztuczną inteligencję, by osadzać w obozach osoby, których poglądy uznano za niedostatecznie prawomyślne.</b>
      </p>
      <p>The China Cables ujawnione zostały przez <a href="https://www.icij.org/">Międzynarodowe Konsorcjum Dziennikarzy Śledczych (ICIJ)</a>, które współpracowało z 17 partnerami medialnymi, w tym z BBC i brytyjskim dziennikiem „The Guardian”. Dziennikarze dotarli do dokumentów, które dowodzą, że reedukacja setek tysięcy osadzonych w nich muzułmanów polega na systematycznym praniu mózgów. Wśród dowodów zebranych przez ICIJ znalazła się m.in. raptem <a href="https://www.documentcloud.org/documents/6558509-China-Cables-Telegram-Chinese.html">ośmiostronicowa notatka</a> wysłana w 2017 roku przez Zhu Hailuna, wówczas zastępcę sekretarza Partii Komunistycznej i najwyższego urzędnika bezpieczeństwa regionu do kierownictwa tychże <i>obozów reedukacyjnych</i>, w których przetrzymywani są Ujgurzy.</p>
      <figure>
        <img src="https://www.chip.pl/uploads/2019/11/E6DWZCOczdwiREOnQLdfrBfRCf5IuPst.jpg"/>
      </figure>
      <p>Fragmenty tego dokumentu to m.in. „Nigdy nie pozwól na ucieczkę”, „Zwiększaj rygor i kary za niedozwolone zachowania”, „Doceniaj skruchę i przyznanie się do winy”, „Naukę języka mandaryńskiego uczyń priorytetem”. Inny fragment instrukcji wysłanej przez Zhu Hailuna brzmi: „Wprowadź normy oraz dyscyplinę dla takich czynności, jak wstawanie, poranne apele, mycie, chodzenie do toalety, porządki, jedzenie, nauka, spanie, zamykanie drzwi i tym podobne”.</p>
      <blockquote>Studenci nie mogą uczestniczyć w pracy poza klasą i nie mogą kontaktować się ze światem zewnętrznym poza zalecanymi czynnościami. Uczniom zabrania się posiadania własnych telefonów komórkowych. (…) Musi funkcjonować pełen nadzór wideo nad akademikami i salami lekcyjnymi, które muszą być wolne od martwych punktów.<br/><sub><i>Źr. <a href="https://www.documentcloud.org/documents/6558510-China-Cables-Telegram-English.html">The China Cable</a></i></sub></blockquote>
      <p>Nie cały dokument poświęcony jest „wychowywaniu” osadzonych:</p>
      <blockquote>Nowo powstające miejsca powinny być projektowane i budowane w sposób zgodny z odpowiednimi normami sejsmicznymi. Istniejące obiekty zostaną rozbudowane zgodnie z uwzględnieniem wymagań sejsmicznych. Budynki centrum szkoleniowego powinny być regularnie sprawdzany pod kątem zapobiegania skutkom trzęsień ziemi.<br/><sub><i>Źr. <a href="https://www.documentcloud.org/documents/6558510-China-Cables-Telegram-English.html">The China Cable</a></i></sub></blockquote>
      <p>Rząd chiński konsekwentnie twierdzi, że obozy ulokowane w autonomicznym regionie Sinciang oferują dobrowolną edukację i szkolenia muzułmańskiej mniejszości ujgurskiej.<b> Uważa się, że w obozach, przebywa ok. miliona osób.</b> Informacje o nich pojawiały się już <a href="http://www.uyghurcanadian.ca/china-supersizes-internment-camps-in-xinjiang-despite-international-criticism/">w zeszłym roku</a>, ale chińskie władze cały czas zaprzeczały ich istnieniu. Nowe dowody pokazują, że obozy istnieją i nie są to żadne ośrodki szkoleniowe, a Ujgurzy osadzani są w nich przymusowo.</p>
      <p>System kar i nagród wpływa na to, czy więźniowie mogą kontaktować się z rodziną i na to, czy zostaną zwolnieni. A dokumenty ujawnione przez dziennikarzy pokazują, że nawet posiadanie aplikacji o nazwie Zapya, służącej do dzielenia się plikami może być dowodem na nieprawomyślne poglądy. Aplikacja stała się powodem, by na celowniku władzy znalazło się 1,8 mln obywateli. Ostatecznie skończyło się na dochodzeniu prowadzonym przeciwko 40 tys. Ujgurów, przy czym instrukcja władz była wyraźna „jeśli nie można wyeliminować podejrzeń, należy wysłać na skoncentrowane szkolenie”.</p>
      <p>The China Cables zawierają także wyraźne wytyczne dotyczące aresztowania Ujgurów z obcym obywatelstwem oraz śledzenia członków tej społeczności mieszkających za granicą. Dziennikarze śledczy sugerują, że w te działania zaangażowane są chińskie ambasady i konsulaty.</p>
      <p>Liu Xiaoming, ambasador Chin w Wielkiej Brytanii, powiedział dla serwisu BBC, że „region cieszy się teraz stabilnością społeczną i jednością między grupami etnicznymi. Ludzie tam żyją szczęśliwym życiem z dużo silniejszym poczuciem spełnienia i bezpieczeństwa”.</p>
      <p>Ben Emmerson, brytyjski adwokat, specjalizujący się w prawie międzynarodowym i doradca <a href="https://pl.wikipedia.org/wiki/%C5%9Awiatowy_Kongres_Ujgur%C3%B3w">Światowego Kongresu Ujgurów</a>, powiedział, że obozy próbują zmienić tożsamość ludzi: „Bardzo trudno jest uznać, że to coś innego niż program masowego prania mózgu zaprojektowany i skierowany przeciwko całej społeczności”.</p>
      <p>
        <a href="https://www.chip.pl/2018/01/chiny-testuja-technologie-inwigilacji-mniejszosci-etnicznych/">
          <b>WARTO PRZECZYTAĆ:</b>
        </a>
      </p>
      <p>1 +1 +3</p>
      <related>
        <a href="https://www.chip.pl/2018/01/chiny-testuja-technologie-inwigilacji-mniejszosci-etnicznych"/>
      </related>
    </article>
  </body>
</html>