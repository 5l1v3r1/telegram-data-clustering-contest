<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550033.html/%DA%A9%D9%85%D8%A8%D9%88%D8%AF-%D8%B9%D8%A7%D8%A8%D8%B1%D8%A8%D8%A7%D9%86%DA%A9-%D9%88-%D9%BE%D9%88%D9%84-%D9%86%D9%82%D8%AF-%D8%AF%D8%B1-%D8%A8%D9%87%D9%85%D8%A6%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T18:57:00+00:00"/>
    <meta property="og:title" content="کمبود عابربانک و پول نقد در بهمئی"/>
    <meta property="og:description" content="بعد از تخریب عابربانکهای سطح شهر لیکک توسط آشوب گران،اکنون کمبود وجه نقد و عابربانک مشکلاتی برای شهروندان به وجود آورد که مسئولان باید برای آن چاره اندیشی کنند."/>
  </head>
  <body>
    <article>
      <h1>کمبود عابربانک و پول نقد در بهمئی</h1>
      <address>
        <time datetime="2019-11-25T18:57:00+00:00">25 Nov 2019, 18:57</time>
      </address>
      <p>بعد از تخریب عابربانکهای سطح شهر لیکک توسط آشوب گران،اکنون کمبود وجه نقد و عابربانک مشکلاتی برای شهروندان به وجود آورد که مسئولان باید برای آن چاره اندیشی کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhezagros.ir/News/140145.html">صبح زاگرس</a>،بعد از اتفاقات تلخ دهه پایانی آبان ماه امسال در شهرستان بهمئی، در کنار تخریب بانکها، دستگاه های عابربانک شهر لیکک(مرکز شهرستان) هم تخریب شدند .</p>
      <p>تا قبل از آشوب های اخیر نزدیک به 10 دستگاه عابربانک در سطح شهر لیکک مشغول خدمت رسانی به شهروندان بود اما اکنون تنها سه دستگاه به مردم خدمات ارائه می دهند که به دلیل جمعیت بالا و حجم زیاد تراکنش ها،این تعداد دستگاه پاسخگوی شهروندان نیست.</p>
      <p>مشکل دیگری که در چرخه زندگی مردم بهمئی اختلال ایجاد کرد، نبود پول کاغذی کافی در سطح شهرستان است ؛در حال حاضر دستگاه های عابربانک فعال بیشتر بر روی عملیات های انتقال وجه و پرداخت قبوض تمرکز دارند و در بیشتر ساعات شبانه روز امکان دریافت پول از آنها وجود ندارد.</p>
      <p>هر چند دستگاه های کارتخوان و اپلیکیشن های پرداخت تا حدودی به مردم در بی نیازی از وجه نقد کمک می کنند اما هنوز هم درصد زیادی از معاملات مردم بهمئی با پول کاغذی صورت می گیرد.</p>
      <p>با توجه به اینکه وضعیت استقرار بانکهای آسیب دیده و تخریب شده شهرستان در مکان های جدید تا آماده سازی و نصب تجهیزات چند هفته طول می کشد، پیشنهاد می شود مسئولان شهرستان با هماهنگی و نصب موقت چند دستگاه عابربانک، تامین اسکناس کافی ومدیریت آنها،این مشکل شهروندان را هر چه سریعتر حل کنند.</p>
      <p> </p>
      <p>انتهای پیام/</p>
    </article>
  </body>
</html>