<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/mick-mulvaney-seful-cancelariei-de-la-casa-alba-a-cerut-clarificari-privind-blocarea-ajutorului-militar-pentru-ucraina_1406627.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T18:40:30+00:00"/>
    <meta property="og:title" content="Mick Mulvaney, şeful cancelariei de la Casa Albă, a cerut clarificări privind blocarea ajutorului militar pentru Ucraina"/>
    <meta property="og:description" content="Mick Mulvaney, şeful cancelariei de la Casa Albă , a cerut anterior clarificări privind justificarea legală a deciziei de a bloca ajutorul..."/>
  </head>
  <body>
    <article>
      <h1>Mick Mulvaney, şeful cancelariei de la Casa Albă, a cerut clarificări privind blocarea ajutorului militar pentru Ucraina</h1>
      <address><time datetime="2019-11-25T18:40:30+00:00">25 Nov 2019, 18:40</time> by <a rel="author">Remus Vlad</a></address>
      <p>Mick Mulvaney, şeful cancelariei de la <a href="https://www.stiripesurse.ro/personalitati/casa-alba_2471.html">Casa Albă</a>, a cerut anterior clarificări privind justificarea legală a deciziei de a bloca ajutorul militar acordat Ucrainei, luată în urma conversației telefonice între președintele <a href="https://www.stiripesurse.ro/personalitati/donald-trump_2237.html">Donald Trump</a> și omologul său ucrainean, relatează New York Times, potrivit MEDIAFAX.</p>
      <p>Discuțiile, care au avut loc printr-un schimb de mail-uri în luna august, au fost purtate după ce un ajutor de aproximativ 390 de milioane de dolari a fost deja blocat.</p>
      <p>Mulvaney ar fi apelat la oficialii din cadrul Biroului de Management și Buget, pe care i-ar fi întrebat cât timp va rămâne blocat ajutorul militar, au informat trei surse din cadrul anchetei.</p>
      <p>Mail-urile au fost descoperite în timpul unei examinări făcute în cadrul anchetei privind Ucraina. Acestea ar putea sugera că șeful cancelariei de la Casa Albă ar fi încercat să justifice decizia, care reprezintă obiectul anchetei care ar putea duce la demiterea lui Donald Trump.</p>
      <p>Un oficial din cadrul Administrației a argumentat că, de fiecare dată când Biroul pentru Buged decide să blocheze o sumă, este produs un document prin care decizia este justificată, iar Mick Mulvaney ar fi cerut doar revizuirea documentului respectiv.</p>
      <p>"Pentru a clarifica situația, a existat un consens legal la fiecare pas în decizia de a bloca o sumă de bani. Biroul pentru Management și Buget lucrează cu agențiile pentru a executa bugetul. Procedurile și practicile de rutină au fost urmate", a declarat purtătorul de cuvânt al Biroului, Rachel Semmel.</p>
      <p>Casa Albă nu a răspuns încă cererilor pentru declarații.</p>
      <p>Camera Reprezentanţilor, aflată sub controlul opoziţiei democrate, a lansat o investigaţie parlamentară care ar putea conduce la iniţierea procedurii demiterii președintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden. În cadrul investigaţiei, Camera Reprezentanţilor a trimis citaţii prin care le solicită unor membri ai Administraţiei de la Washington participarea la audieri şi furnizarea documentelor referitoare la contactele preşedintelui Donald Trump cu Ucraina. Ca reacţie, Comisia pentru Afaceri Judiciare din Senatul SUA, în care republicanii deţin majoritatea, a anunţat lansarea unei anchete privind presupuse acte de corupţie în Ucraina.</p>
    </article>
  </body>
</html>