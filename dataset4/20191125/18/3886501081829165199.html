<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119787-gnevni-sto-ih-ne-stite-od-napada-pobunjenika-demonstranti-u-kongu-napali-misiju-un?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T18:55:10+00:00"/>
    <meta property="og:title" content="Gnevni što ih ne štite od napada pobunjenika, demonstranti u Kongu napali misiju UN"/>
    <meta property="og:description" content="Stanovnici kongoanskog grada Beni spalili su danas gradsku skupštinu i napali sedište mirovne misije Ujedinjenih nacija, gnevni što nisu zaštićeni od najnovijeg napada pobunjenika u kojem je ubijeno osam i oteto devet osoba.Danas su u Beniju, gradu na istoku Konga koji je i epicentar epidemije ebole, mogli da se čuju rafali dok su policajci i pripadnici misije UN pokušavali da rasteraju masu koja je napala bazu svetske organizacije i spalila njena vozila.Meštani već nekoliko dana protestuju ispred sedišta misije UN (MONUSCO) zbog konstantnih napada pobunjenika iz Udruženih demokratskih snaga (ADF), a u tim nemirima poginula su dva civila i dva policajca.Posle noćašnjeg napada pobunjenika, jedan od lidera civilnog sektora rekao je da su gradjani upozorili vojsku kada su juče u centru Benija primetili sumnjivu aktivnost, ali da su vojnici došli prekasno.Demonstranti navode da MONUSCO treba da ode ako neće da štiti stanovništvo.&quot;Čime smo ovo zaslužili, zar nemamo ista prava kao drugi gradjani Konga? Ubijaju nas…"/>
  </head>
  <body>
    <article>
      <h1>Gnevni što ih ne štite od napada pobunjenika, demonstranti u Kongu napali misiju UN</h1>
      <address>
        <time datetime="2019-11-25T18:55:10+00:00">25 Nov 2019, 18:55</time>
      </address>
      <slideshow>
        <figure>
          <img src="https://static.beta.rs/thumbs/d34dde6e.556x371.jpg"/>
        </figure>
        <figure>
          <img src="https://static.beta.rs/thumbs/57ba4eb4.508x371.jpg"/>
        </figure>
      </slideshow>
      <p>Stanovnici kongoanskog grada Beni spalili su danas gradsku skupštinu i napali sedište mirovne misije Ujedinjenih nacija, gnevni što nisu zaštićeni od najnovijeg napada pobunjenika u kojem je ubijeno osam i oteto devet osoba.<br/><br/>Danas su u Beniju, gradu na istoku Konga koji je i epicentar epidemije ebole, mogli da se čuju rafali dok su policajci i pripadnici misije UN pokušavali da rasteraju masu koja je napala bazu svetske organizacije i spalila njena vozila.<br/><br/>Meštani već nekoliko dana protestuju ispred sedišta misije UN (MONUSCO) zbog konstantnih napada pobunjenika iz Udruženih demokratskih snaga (ADF), a u tim nemirima poginula su dva civila i dva policajca.<br/><br/>Posle noćašnjeg napada pobunjenika, jedan od lidera civilnog sektora rekao je da su gradjani upozorili vojsku kada su juče u centru Benija primetili sumnjivu aktivnost, ali da su vojnici došli prekasno.<br/><br/>Demonstranti navode da MONUSCO treba da ode ako neće da štiti stanovništvo.<br/><br/>"Čime smo ovo zaslužili, zar nemamo ista prava kao drugi gradjani Konga? Ubijaju nas, a MONUSCO je ovde da nas zaštiti. Neka idu kući. Nisu nam potrebni turisti u našoj zemlji", rekao je demonstrant Kasereka Fundi.<br/><br/>MONUSCO navodi da ne može jednostrano da deluje u regionu u kojem je aktivna vojska Konga i da ne može da učestvuje u njenim operacijama bez poziva.<br/><br/>Nekoliko sati kasnije, predsednik Konga Feliks Čisekedi rekao je da je odlučio da dozvoli zajedničke operacije kongoanske vojske i snaga UN u Beniju.<br/><br/>Pobunjenici iz ADF-a smatraju se krivim za ubistvo više od 1.500 ljudi u prethodnih pet godina na mineralima bogatom istoku Konga, gde su aktivne brojne pobunjeničke grupe.<br/><br/>Beni je i epicentar akutne epidemije ebole na istoku Konga i Svetska zdravstvena organizacija upozorava da napadi pobunjenika znatno otežavaju rad na suzbijanju tog smrtonosnog virusa od kojeg je od avgusta 2018. umrlo više od 2.100 ljudi.</p>
    </article>
  </body>
</html>