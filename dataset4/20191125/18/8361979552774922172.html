<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/oglyad-zmi-chi-diysno-druzi-dzhuliani-hotili-zaverbuvati-kerivnictvo-naftogazu-i-chomu-ukrajina-vtrachaye-pidtrimku-ssha-50055526.html"/>
    <meta property="og:site_name" content="НВ"/>
    <meta property="article:published_time" content="2019-11-25T18:01:00+00:00"/>
    <meta property="og:title" content="Огляд ЗМІ: Чи дійсно «друзі» Джуліані хотіли завербувати керівництво Нафтогазу і чому Україна втрачає підтримку США"/>
    <meta property="og:description" content="Чи намагалися друзі Руді Джуліані встановити контроль над Нафтогазом, чому Україна в скрутному становищі перед зустріччю нормандської четвірки і чи є Трамп деспотом — в огляді ЗМІ."/>
  </head>
  <body>
    <article>
      <h1>Огляд ЗМІ: Чи дійсно «друзі» Джуліані хотіли завербувати керівництво Нафтогазу і чому Україна втрачає підтримку США</h1>
      <h2>Чи намагалися друзі Руді Джуліані встановити контроль над Нафтогазом, чому Україна в скрутному становищі перед зустріччю нормандської четвірки і чи є Трамп деспотом — в огляді ЗМІ.</h2>
      <address>
        <time datetime="2019-11-25T18:01:00+00:00">25 Nov 2019, 18:01</time>
      </address>
      <p>Можливий імпічмент президента Дональда Трампа залишається центральною темою американських ЗМІ.</p>
      <ul>
        <li>Чи справді друзі Джуліані намагалися встановити контроль над НАК «Нафтогаз»?</li>
        <li>Чому Україна більше не може покладатися на традиційні канали комунікації з США</li>
        <li>Як розслідування в рамках імпічменту в США послабило позиції Зеленського</li>
        <li>Чому американські ЗМІ звинувачують Трампа в деспотизмі</li>
      </ul>
      <h3>Друзі Джуліані і «Нафтогаз»</h3>
      <figure>
        <img src="https://c.files.bbci.co.uk/0778/production/_109821910_gettyimages-1175982618-3.jpg"/>
        <figcaption>Лев Парнас (ліворуч) та Ігор Фруман є партнерами адвоката Трампа Руді Джуліані (праворуч). Керівник газового департаменту «Нафтогазу» звинуватив їх у спробі завербувати його з метою встановлення контролю над компанією</figcaption>
      </figure>
      <p>Керівник газового департаменту «Нафтогазу» Андрій Фаворов заявив, що американські бізнесмени Лев Парнас та Ігор Фруман намагалися завербувати його з метою встановлення контролю над компанією, пише американська <a href="https://www.wsj.com/articles/ukraine-energy-official-says-giuliani-associates-tried-to-recruit-him-11574652499?mod=searchresults&amp;page=1&amp;pos=1">Wall Street Journal</a>.</p>
      <p>Самого ж Фаворова при цьому начебто планувалося зробити головою «Нафтогазу».</p>
      <p>Посадовець також зазначив, що керівника компанії Андрія Коболєва і тодішнього посла США в Україні Марі Йованович бізнесмени називали представниками «картелю Сороса».</p>
      <ul>
        <li>
          <a href="https://www.bbc.com/ukrainian/features-50011000?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Українагейт»: у США затримали вихідців з СРСР, пов’язаних з Трампом. Що про них відомо?</a>
        </li>
        <li>
          <a href="https://www.bbc.com/ukrainian/press-review-50166644?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Фірташ пов’язаний з найближчим оточенням Трампа? Огляд ЗМІ</a>
        </li>
      </ul>
      <p>За словами видання, минулого тижня Фаворов зустрівся з американськими прокурорами, які досліджують діяльність Парнаса та Фрумана, двох соратників адвоката Трампа Рудольфа Джуліані, яких заарештували в жовтні.</p>
      <p>«Фаворов відмовився говорити про свою розмову з прокурорами у Нью-Йорку, але розповів про зустріч з Фруманом і Парнасом в кулуарах конференції з енергетики у Г’юстоні в березні. Фаворов, який має громадянство Росії та США, заявив, що вони хвалилися тісними контактами з Трампом і Джуліані та показували свої фотографії з президентом і його особистим адвокатом», — пише видання.</p>
      <p>Тоді Фаворов відмовився співпрацювати з Фруманом та Парнасом та попередив Коболєва про їхні наміри.</p>
      <p>Wall Street Journal пише, що адвокат Фрумана відмовився коментувати заяву Фаворова, тоді як адвокат Парнаса назвав її неправдивою. Адвокат Джуліані Роберт Костелло зазначив, що не може коментувати слова представника «Нафтогазу».</p>
      <h3>Україна без підтримки США</h3>
      <figure>
        <img src="https://c.files.bbci.co.uk/14778/production/_109823838_gettyimages-903672540-5.jpg"/>
        <figcaption>«Україна в ключовий момент залишилася без міцної підтримки США», — описує ситуацію Washington Post</figcaption>
      </figure>
      <p>«Українцям конче потрібно, щоб США були на їхньому боці. Але вони не розуміють, до кого дослуховується Трамп». Статтю з такою назвою публікує <a href="https://www.washingtonpost.com/world/europe/ukraine-desperately-wants-the-us-on-its-side-they-just-dont-know-who-has-trumps-ear-anymore/2019/11/22/7ca821b8-0b19-11ea-8054-289aef6e38a3_story.html">Washington Post </a>.</p>
      <p>За словами газети, Україна більше не може покладатися на традиційні канали комунікації з Вашингтоном, адже становище американського посольства суттєво «похитнулося» після атак Трампа на тамтешніх дипломатів.</p>
      <p>Немає ясності і щодо посадовців, які займалися українськими питаннями в Вашингтоні. Деяким з них, як наприклад спецпредставнику Курту Волкеру, довелося звільнитися. А деякі, як от радник з питань України Александр Віндман, і досі відбиваються від критики з боку президента.</p>
      <p>«Через цей обмежений доступ Україна в ключовий момент залишилася без міцної підтримки США. Багато українців побоюються, що це грає на руку Росії. Замість того, щоб координувати стратегію з київським керівництвом, Трамп робить гнівні заяви щодо України напередодні запланованих на грудень перемовин з Кремлем», — описує ситуацію Washington Post.</p>
      <ul>
        <li>
          <a href="https://www.bbc.com/ukrainian/press-review-50053143?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чому Трамп «ненавидить» Україну. Огляд ЗМІ</a>
        </li>
        <li>
          <a href="https://www.bbc.com/ukrainian/news-50492311?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Імпічмент у США: топ-дипломат визнав, що на Україну тиснули за вказівкою Трампа</a>
        </li>
        <li>
          <a href="https://www.bbc.com/ukrainian/news-50310687?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Вони всі жахливі». Волкер розповів, що Трамп думає про Україну</a>
        </li>
      </ul>
      <p>Видання згадує слова Трампа про те, що Україна начебто його «ненавиділа» і хотіла завадити його перемозі над Гілларі Клінтон у 2016 році.</p>
      <p>Окрім того, українців занепокоїли слова Трампа під час зустрічі з Володимиром Зеленським у вересні. Тоді він заявив, що сподівається, що новий український президент «вирішить проблему» разом з Путіним.</p>
      <p>«Все залежить від нас. Але приємно знати, що тебе хтось підтримує», — цитує Washington Post Романа Безсмертного, який раніше був залучений до перемовин щодо миру на Донбасі.</p>
      <h3>«Жахливе» становище України</h3>
      <figure>
        <img src="https://c.files.bbci.co.uk/F958/production/_109823836_gettyimages-1184101747-1.jpg"/>
        <figcaption>Президент Росії Володимир Путін може отримати зиск від скандалу зі звинуваченням Трампа у спробі тиску на Україну</figcaption>
      </figure>
      <p>З інтерпретацією <a href="https://eu.usatoday.com/story/news/world/2019/11/23/impeachment-has-undercut-ukraines-zelensky-emboldened-russias-putin/4266108002/">Washington Post</a> погоджується газета USA Today. За словами видання, Володимир Путін лише «зловтішається» з розслідування, тоді як Україну втягнули в «американську політичну багнюку».</p>
      <p>«Конгресмени з обох партій погоджуються щонайменше в одному: справа про імпічмент поставила Україну — стратегічного партнера США, який воює з Росією — у жахливу позицію», — наголошує газета.</p>
      <p>Як заявив виданню експерт Джеффрі Едмондс, розслідування послабило позиції Зеленського перед його першою зустріччю з російським президентом.</p>
      <ul>
        <li>
          <a href="https://www.bbc.com/ukrainian/press-review-49958528?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Росія перемогла в скандалі про тиск Трампа на Україну — ЗМІ</a>
        </li>
        <li>
          <a href="https://www.bbc.com/ukrainian/news-50433901?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Зеленський, Путін, Меркель і Макрон зустрінуться в Парижі. Коли саме?</a>
        </li>
        <li>
          <a href="https://www.bbc.com/ukrainian/news-50330557?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Трамп використовував військову допомогу як важіль впливу на Україну — Тейлор</a>
        </li>
      </ul>
      <p>«Він дуже молодий. В нього мало політичного досвіду, а мати справу доведеться з Путіним», — каже фахівець.</p>
      <p>«Зеленський хоче, щоб Україну сприймали як союзника США, а не причину суперечок всередині країни. Я впевнений, що йому не подобається, коли президент постійно каже, що Україна була замішана у втручанні в виборі, що є абсолютною неправдою».</p>
      <p>На думку Гізер Конлі, директора європейських програм у Центрі стратегічних та міжнародних досліджень, скандал поставив під сумнів подальшу військову допомогу Києву.</p>
      <p>До того ж, розслідування грає на руку Путіну, бо привертає увагу до проблеми корупції в Україні та виставляє США ненадійним партнером, цитує її USA Today.</p>
      <h3>«Монархічні» нахили Трампа</h3>
      <figure>
        <img src="https://c.files.bbci.co.uk/AB38/production/_109823834_gettyimages-1183936395.jpg"/>
        <figcaption>«У липні президент Трамп заявив, що конституція дає йому „право робити що хочу“. Це слова деспота, а не американського президента», — пише New York Times</figcaption>
      </figure>
      <p>Розслідування, яке може призвести до імпічменту Трампа, матиме серйозні наслідки для майбутнього американської демократії, попереджає <a href="https://www.nytimes.com/2019/11/24/opinion/trump-impeachment-hearings.html">New York Times</a> у редакційній статті.</p>
      <p>За словами видання, в центрі конфлікту лежить суперечка щодо того, наскільки доречним з боку Трампа було просити президента Зеленського про розслідування, які могли б вдарити по Джо Байдену, можливому конкуренту чинного президента на наступних виборах.</p>
      <p>Тоді як деякі союзники Трампа називають скандал «охотою на відьом», інші наголошують, що хоча дії голови Білого дому були суперечливими, вони не можуть стати підставою для імпічменту.</p>
      <p>Але газета з цим не погоджується і пригадує, що батьки-засновники американської нації невипадково визначило хабарництво як один зі злочинів, що можуть привести до відсторонення президента.</p>
      <ul>
        <li>
          <a href="https://www.bbc.com/ukrainian/press-review-49838156?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Україна як прокляття Трампа — огляд ЗМІ</a>
        </li>
        <li>
          <a href="https://www.bbc.com/ukrainian/news-50530115?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Не повісила портрет в Києві»: Трамп образився на експосла в Україні Йованович</a>
        </li>
        <li>
          <a href="https://www.bbc.com/ukrainian/press-review-49660030?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Трамп «має зуб» на Україну? Іноземна преса</a>
        </li>
      </ul>
      <p>За словами New York Times, свідчення у рамках розслідування показали, що Трамп «не тільки вимагав хабаря, а ще й робив це заради фальсифікації наступних виборів. Безперечно, представницька демократія не може працювати, якщо її лідери вдаються до шахрайства, щоб залишитися при владі».</p>
      <p>Натомість, відмова багатьох республіканців свідчити у Конгресі засвідчує їхнє небажання визнати той факт, що з самого початку свого президентського терміну Трамп взяв на себе широкі, «навіть монархічні» повноваження, вважає газета.</p>
      <p>«У липні президент Трамп заявив, що конституція дає йому „право робити що хочу“. Це слова деспота, а не американського президента», — резюмує New York Times.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>