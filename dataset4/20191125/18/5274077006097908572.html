<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419221"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T18:02:00+00:00"/>
    <meta property="og:title" content="אושר התקציב לשיפוץ בית הרב קוק"/>
    <meta property="og:description" content="ראש העיר ירושלים משה ליאון: בית הרב קוק הוא מוסד עוגן לעיר ולמדינה ואני שמח שניתנה לי הזכות לשמרו ולהצילו מסכנת ההריסה."/>
  </head>
  <body>
    <article>
      <h1>אושר התקציב לשיפוץ בית הרב קוק</h1>
      <address><time datetime="2019-11-25T18:02:00+00:00">25 Nov 2019, 18:02</time> by <a rel="author">ערוץ 7</a></address>
      <p>ועדת הכספים בעירית ירושלים אישרה הערב (שני) את התקציב לשיפוץ בית הרב קוק.</p>
      <p>״סוף טוב, הכל טוב״, בישר ראש העיר משה ליאון, ״לאחר מאמץ רב ומשותף שלי עם משרד ירושלים ומורשת, אני שמח לבשר שהתקציב לשיפוץ המרפסות של בית הרב קוק אושר הערב בועדת הכספים של העירייה.</p>
      <p>״בית הרב קוק הוא מוסד עוגן לעיר ולמדינה ואני שמח שניתנה לי הזכות לשמרו ולהצילו מסכנת ההריסה. אמשיך לדאוג ולחזק את ירושלים בכל זמן ורגע״, הבטיח ליאון.</p>
      <p>יו״ר האופוזיציה ויו״ר התעוררות, חבר מועצת העיר עופר ברקוביץ אשר פעל לצד הרב יוחנן פריד מבית הרב קוק, בירך בתום ההצבעה על אישור התקציב.</p>
      <p>"בית הרב קוק הוא מוסד עוגן מרכזי, שלא מקבל את היחס והטיפול הנכון ממדינת ישראל ומעיריית ירושלים לאורך שנים. הרב קוק הוא דמות מחברת ומאחדת בעם ישראל", אמר ברקוביץ.</p>
      <p>הוא הוסיף, "אני שמח שלאחר הפעילות שלנו בנושא תקציב שיפוץ הבטיחות הצלחנו לדחוף את המשרד לענייני ירושלים ואת העירייה להעביר את הכספים המבוקשים לשיפוץ. המלאכה לא תמה. יש להמשיך ולחזק את בית הרב ולהפוך אותו למוסד עוגן אמיתי של מדינת ישראל".</p>
      <p>במסגרת ההחלטה יקצו עיריית ירושלים יחד עם המשרד לענייני ירושלים ומורשת תקציב ייחודי לשיפוץ ושימור המרפסות בבית הרב.</p>
      <p>בשנה שעברה הוציאה עיריית ירושלים צו סגירה למרפסות לאחר שהוגדרו כמצויות בסכנת קריסה. בהליך ארוך ומסועף הצליחו במשרד לענייני ירושלים בשיתוף העירייה להקצות לנושא סכום של כחצי מיליון שקלים. תהליך השיפוץ עתיד להתחיל באופן מיידי.</p>
      <p>השר לענייני ירושלים ומורשת, ח"כ זאב אלקין, אמר לאחר קבלת ההחלטה כי "בית הרב קוק הוא מוסד לאומי וירושלמי חשוב. בבית הזה גר אחד ממייסדי הציונות הדתית, הרב אברהם יצחק הכהן קוק יחד עם משפחתו עד לפטירתו, ומשם פעלה ישיבת מרכז הרב הראשונה עד למעבר לקריית משה".</p>
      <p>"לא יכלנו לעמוד מנגד אל מול הסכנה שבקריסת המרפסות שהיו עלולות לפגוע באופן בלתי הפיך במבנה, שמארח אלפי אנשים בשנה בתפילות בשבתות, בחגים ובשיעורי תורה שמתקיימים במקום מידי יום. לכן, החלטנו במשרד ירושלים להקצות לטובת עבודות השימור 450 אלף שקלים".</p>
      <p>"בזכות עבודה משותפת עם עיריית ירושלים הצלחנו למצוא פתרון משפטי שיאפשר לנו לצאת לדרך ובכך להציל את המבנה ואת המשך הפעילות של המקום. נמשיך לפעול באמצעים האפשריים כדי לסייע למוסד הירושלמי המפואר", סיכם אלקין.</p>
    </article>
  </body>
</html>