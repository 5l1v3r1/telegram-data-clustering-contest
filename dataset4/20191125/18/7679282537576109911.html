<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-two-thugs-working-at-the-behest-of-pakistani-handlers-arrested-2868117.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T18:07:56+00:00"/>
    <meta property="og:title" content="भारतीयों को ठग पाकिस्तान भेजते थे रकम, यूपी एटीएस ने ऐसे किया गिरफ्तार, मिले 11 बैंकों के 32 एटीएम कार्ड"/>
    <meta property="og:description" content="यूपी एटीएस ने पाकिस्तानी हैंडलरों के निर्देश पर काम करने वाले दो शातिर ठगों को गाजियाबाद से गिरफ्तार किया है। दोनों फर्जी लाटरी के धंधे में लिप्त थे और उसका पैसा पाकिस्तान भेज रहे थे।  दोनों..."/>
  </head>
  <body>
    <article>
      <h1>भारतीयों को ठग पाकिस्तान भेजते थे रकम, यूपी एटीएस ने ऐसे किया गिरफ्तार, मिले 11 बैंकों के 32 एटीएम कार्ड</h1>
      <address><time datetime="2019-11-25T18:07:56+00:00">25 Nov 2019, 18:07</time> by <a rel="author">प्रमुख संवाददाता,लखनऊ</a></address>
      <p>यूपी एटीएस ने पाकिस्तानी हैंडलरों के निर्देश पर काम करने वाले दो शातिर ठगों को गाजियाबाद से गिरफ्तार किया है। दोनों फर्जी लाटरी के धंधे में लिप्त थे और उसका पैसा पाकिस्तान भेज रहे थे। </p>
      <p>दोनों अभियुक्तों प्रकाश उर्फ जय प्रकाश रूहेला और धीरूद्दीन के विरुद्ध एटीएस के लखनऊ थाने में आईपीसी की धारा 420, 467, 468 व 471 के तहत मुकदमा दर्ज किया गया है। जय प्रकाश शामली जिले के शामली थाना क्षेत्र स्थित रामशाला मोहल्ले का रहने वाला है। वर्तमान में वह गाजियाबाद के राजनगर एक्सटेंशन स्थित क्लासिक रेजीडेंसी में ब्लॉक एक के फ्लैट संख्या 602 में रह रहा था। दूसरा अभियुक्त धीरूद्दीन मूल रूप से मुजफ्फरनगर जिले के खरड गांव का रहने वाला है और वर्तमान में वह गाजियाबाद के साहिबाबाद थाना क्षेत्र स्थित पसोंडा में रह रहा था। दोनों को गाजियाबाद के मोहन नगर से गिरफ्तार किया गया। </p>
      <p>
        <b>पाकिस्तानी हैंडलरों को भेज रहे थे धन</b>
      </p>
      <p>प्रारंभिक पूछताछ में जय प्रकाश के 10 पाकिस्तानी हैंडलरों से लगातार संपर्क में होने तथा उनके निर्देश पर लाटरी फ्रॉड का पैसा पाकिस्तान भेजने की पुष्टि हुई है। इसके अलावा बिहार, छत्तीसगढ़ तथा कोलकाता में भी पाकिस्तानी हैंडलरों के इशारे पर काम करने वाले लोगों के नाम प्रकाश में आए हैं। हालांकि अभी तक केवल 12 बैंक खातों का विवरण उपलब्ध हो पाया है, जिनमें पिछले डेढ़ माह में 15 लाख रुपये से अधिक लाटरी फ्रॉड से अर्जित धन जमा किया गया है। अभी बड़ी संख्या में प्राप्त बैंक अकाउंट का विवरण मिलना शेष है। इसके अलावा मोबाइल फोन में संचित बैंक जमा पर्चियों से 20 लाख से अधिक धनराशि पाकिस्तानी हैंडलरों को भेजे जाने का पता चला है। </p>
      <p>
        <b>कब्जे से 32 एटीएम कार्ड मिले</b>
      </p>
      <p>अभियुक्त जय प्रकाश वर्ष 2013 में लाटरी फ्रॉड में जेल जा चुका है। उसे उत्तराखंड की रुड़की कोतवाली पुलिस ने गिरफ्तार किया था। इसी तरह धीरूद्दीन भी तीन मुकदमों में जेल जा चुका है। वह रुड़की से टायर लूट और बागपत में हत्या के मामले में जेल गया था। दोनों के पास 11 बैंकों के 32 एटीएम कार्ड मिले हैं। इसके अलावा दोनों के कब्जे से पांच बैंकों के पासबुक, चार बैंकों के चेकबुक, 4 मोबाइल फोन, एक सैमसंग का टैबलेट तथा एक स्कूटी भी मिली है। एटीएस दोनों से लाटरी फ्रॉड में लिप्त अन्य व्यक्तियों के बारे में जानकारी ले रही है। साथ ही यह भी पता लगाने की कोशिश की जा रही है कि लाटरी फ्रॉड के पैसे का कहीं टेरर फंडिंग में उपयोग तो नहीं हो रहा है? एटीएस लाटरी फ्रॉड में ठगे गए पीड़ितों के बारे में भी पता लगा रही है। </p>
    </article>
  </body>
</html>