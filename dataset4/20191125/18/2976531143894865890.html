<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-11-25/lundabolaget-vinnare-for-andra-aret-i-rad"/>
    <meta property="og:site_name" content="Sydsvenskan"/>
    <meta property="article:published_time" content="2019-11-25T18:02:00+00:00"/>
    <meta property="og:title" content="Lundabolaget vinnare för andra året i rad"/>
    <meta property="og:description" content="Kammar åter hem tillväxttävlingen Di Gasell i Skåne."/>
  </head>
  <body>
    <article>
      <h1>Lundabolaget vinnare för andra året i rad</h1>
      <h2>Stad efter stad öppnar upp för parkeringsappar samtidigt som allt fler bilägare upptäcker fördelarna med att betala för parkeringar med sin telefon. När dessutom konkurrenter försvinner är det bäddat för tillväxt för Lundabolaget Parkster som för andra året i rad är årets Gasell i Skåne.</h2>
      <address><time datetime="2019-11-25T18:02:00+00:00">25 Nov 2019, 18:02</time> by <a rel="author">Pontus Herin Följ</a></address>
      <p>Ifjol vid den här tiden fick Henrik Hallgren ta emot priset som årets Gasell i Skåne, det prestigefulla priset som tidningen Dagens industri delar ut varje år. Dagen efter gick han till jobbet som vanligt, för att upptäcka att det var som vilken dag som helst. Han satt med samma projekt, samma utmaningar som skulle tacklas och samma kollegor. Men en långt ifrån oväsentlig sak skulle ändå förändras.</p>
      <p>– Jag fick väldigt många fler spontana hälsningar på stan där människor kom fram och berättade hur vår parkeringsapp hade hjälpt dom i olika situationer. Det gav mig en massa energi för det är ju det som är Parksters grundbult, att förenkla vardagen för bilister.</p>
      <figure>
        <img src="https://images.hdsydsvenskan.se/980x588/Ql9mQ__dIJWyJZ3150EKFWEgwpk.jpg"/>
        <figcaption>Parksters grundare och vd, Henrik Hallgren.<br/>Bild: Jack Mikrut</figcaption>
      </figure>
      <p>Ifjol fortsatte bolagets tillväxt och en omsättningsökning på 114 procent till 330 miljoner kronor ifjol räckte för att Parkster skulle vinna gasellpriset i Skåne för andra året i rad. Priset togs emot vid en gala på Malmö Live när årets Gasellturné gjorde stopp i Malmö. Det är 20:e året i rad som tidningen uppmärksammar tillväxtmotorerna i svenskt näringsliv.</p>
      <p>Henrik Hallgren startade Parkster för nio år sedan tillsammans med två programmerare. Lundabolaget var då tidigt ute med att se möjligheterna inom parkering i takt med att de smarta telefonerna slog igenom och dessutom klarade av positionering. Affärsidén var att erbjuda köp av parkeringsbiljetter från mobilen till samma pris som i parkeringsautomaterna. Pengarna skulle istället tjänas på olika tilläggstjänster, framför allt riktade mot företag som enklare kunde hantera anställdas parkeringar digitalt.</p>
      <p>– Tillväxten drivs av flera faktorer. Nya städer öppnar upp för möjligheten att betala med parkeringsappar och fler personer väljer att betala på det här sättet. Dessutom gynnas vi av att fler gator och torg i Sverige faktiskt blir avgiftsbelagda för parkering, förklarar Henrik Hallgren och pekar på att Parkster nu finns i nio av Sveriges 12 största städer vilket gör bolaget till marknadsledare. En annan siffra, som bolaget tagit fram, är att 40 procent av Sveriges bilar någon gång parkerat med Parkster-appen</p>
      <p>– Det är en häftig siffra på många sätt. Den visar på vårt genomslag men också att det finns väldigt mycket kvar att göra på marknaden.</p>
      <p>Förutom en växande marknad har Parkster gynnats av att konkurrenskartan ritats om. Enligt Henrik Hallgren kunde Parkster slåss mot tio spelare i varje upphandling för tre år sedan. Idag finns 3-4 konkurrenter kvar i Sverige.</p>
      <p>– Några har lagt ned, andra är mindre aktiva och någon har köpts upp. Det har blivit tydligt vilka som haft bra tjänster. Jag tror att antalet konkurrenter kommer ligga här och det skapar en sund och bra konkurrens.</p>
      <p>Redan i fjol etablerade sig Parkster i Tyskland, en satsning som skalats upp i år. Enligt Henrik Hallgren har man gått in i en ny fas här där Parkster numera är känt och vinner avtal i stad efter stad.</p>
      <p>– Vi har fått ett kvitto på att vår affärsidé fungerar i Tyskland. Nu är inte frågan om Tyskland ska bli en större marknad än Sverige utan när. Jag tippar att vi nästa sommar kommer att finnas på fler orter i Tyskland än i Sverige.</p>
      <p>En stor utmaning har varit att anpassa appen till tyska förhållande där det finns olika momssatser och en massa olika sätt att ta betalt för parkeringar. Henrik Hallgren förklarar att Parkster här haft nytta av att ha investerat tungt i hur appen är uppbyggd. Det handlar om olika moduler som kan bytas ut och ändras, utan att helheten påverkas.</p>
      <p>– Våra konkurrenter sa att de behövde ett år på sig för att lösa vissa krav från Tyskland. Vi kunde lösa det på två månader säger Henrik Hallgren och konstaterar att hans bolag har medvind just nu. Veckan innan gasellpriset fick Parkster utmärkelsen som “newcomer of the year” av svensk-tyska handelskammaren i Berlin. Samma vecka fick Henrik Hallgren ta emot priset som ‘EY Entrepreneur of the year” i Skåne.</p>
      <p>
        <b>Kan ni vinna gasellpriset nästa år igen?</b>
      </p>
      <p>– Tillväxten har fortsatt, jag är nöjd med 2019 och väntar mig fortsatt hög tillväxt framöver, men inte fullt så explosiv som vi haft tidigare. Jämförelsetalen blir tuffare och vår marknad mognar. När utlandssatsningen tar ordentlig fart kommer den höga tillväxten tillbaka gen, säger Henrik Hallgren och berättar att det finns planer på att etablera Parkster i ytterligare länder, även om all fokus just nu ligger på Tyskland just nu.</p>
      <p>Tysklandssatsningen tär också på lönsamheten. Fjolårets vinst på 6,6 miljoner kronor hade kunnat vara klart större enligt Parksters grundare.</p>
      <p>– Om vi inte gasat så snabbt i Tyskland hade siffrorna sett annorlunda ut. Men det handlar om en balansgång där vi vill växa internationellt men inte så snabbt att vi går med förlust. Att visa på vinst har ett värde i sig, säger Henrik Hallgren och berättar att Parksters utveckling från ett uppstartsprojekt till ett medelstort bolag ställt nya krav på honom som ledare. Att släppa kontrollen över vissa delar har varit en utmaning. Han har också insett värdet av en gemensam kultur när bolaget växer och till och med låtit skriva en bok om ‘Parksterandan’.</p>
      <p>– Jag har insett hur viktigt det är att alla i bolaget vet åt vilket håll vi är på väg. Den röda tråden är enkel, vi ska förenkla vardagen för bilparkerare och vi ska göra det med glädje.</p>
      <figure>
        <img src="https://images.hdsydsvenskan.se/preset:small/85x51/dCTFJ9AaOfIqg5-gT42MJVWHqnA.png"/>
      </figure>
      <figure>
        <img src="https://images.hdsydsvenskan.se/preset:small/85x51/dCTFJ9AaOfIqg5-gT42MJVWHqnA.png"/>
      </figure>
      <p>
        <a href="https://www.sydsvenskan.se/2019-11-18/han-ar-sodra-sveriges-framste-entreprenor">Läs också Han är södra Sveriges främste entreprenör</a>
      </p>
      <figure>
        <img src="https://images.hdsydsvenskan.se/preset:small/85x51/FVh3YVwpep3i5Fh1ymXT25RR6ZY.jpg"/>
      </figure>
      <figure>
        <img src="https://images.hdsydsvenskan.se/preset:small/85x51/FVh3YVwpep3i5Fh1ymXT25RR6ZY.jpg"/>
      </figure>
      <p>
        <a href="https://www.sydsvenskan.se/2018-11-19/parkeringsapp-gav-pris-som-skanes-mest-snabbvaxande-foretag">Läs också Parkeringsapp gav pris som Skånes mest snabbväxande företag</a>
      </p>
      <hr/>
      <p>Fakta</p>
      <h3>Parkster</h3>
      <p><b>Ort:</b> Lund</p>
      <p><b>Verksamhet:</b> Parkeringsapp.</p>
      <p><b>Ägare:</b> Henrik Hallgren, Nicola Dolovski, Pehr Hansson, Anders Davoust, Patric Wiktorsson, Johan Haleby.</p>
      <p><b>Tillväxt 2015–2018: </b>1463 procent.</p>
      <p><b>Omsättning 2018:</b> 330 miljoner kronor.</p>
      <p><b>Resultat efter finansnetto 2018: </b>6,6 miljoner kronor.</p>
      <p><b>Antal anställda 2018:</b> 20.</p>
      <hr/>
      <p>Fakta</p>
      <h3>Topp 10 Skåne-gaseller</h3>
      <p>
        <b>Bolag, bransch, antal anställda 2018, omsättning 2018 (mkr), tillväxt 2015-2015 (procent):</b>
      </p>
      <p><b>1)</b> Parkster, transport, 20, 333, 1463</p>
      <p><b>2)</b> Nordgröna, tillverkning, 11, 10.6, 1300</p>
      <p><b>3)</b> D.T Husconcept, konsultföretag, 11, 57.3, 944</p>
      <p><b>4)</b> Restaurangonline Sverige, IT-företag, 25, 75.9, 935</p>
      <p><b>5)</b> Kronetorp Park Projekt, byggföretag, 17, 259.8, 697</p>
      <p><b>6)</b> Holy Greens, restaurang, 84, 97.1, 651</p>
      <p><b>7)</b> Godsinlösen Nordic, handelsföretag, 51, 145.5, 636</p>
      <p><b>8)</b> Meca Services, vård och omsorg, 14, 12, 632</p>
      <p><b>9)</b> BMD Nordic, företagstjänster, 13, 12, 499</p>
      <p><b>10)</b> Swebend, tillverkning, 16, 54.4, 465</p>
      <hr/>
      <p>Fakta</p>
      <h3>Di Gasell</h3>
      <p>• I 20 år har tidningen Dagens industri utsett de snabbast växande företagen i Sverige till Gasellföretag. Gasellundersökningen rankar Sveriges mest framgångsrika företag i 21 län. Undersökningen bygger på företagets fyra senaste årsredovisningar. Mindre än 1 procent av Sveriges aktiebolag uppfyller kraven för att få kallas Gasellföretag.</p>
      <p>• I år har 1216 företag i Sverige kvalificerat sig för att få kalla sig gasellföretag. Tillsammans har de skapat nära 25 tusen jobb de senaste tre åren. En annan undersökning som Dagens industri gjort visar att dessa snabbväxande bolag stått för 40 procent av alla nya jobb som skapats i det privata näringslivet de senaste 20 åren.</p>
      <p>• Bara i Skåne har årets gasellföretag skapat 2868 jobb de senaste tre åren. Länet står sig bra också i en jämförelse med andra län. Ett nyckeltal som analyseras är hur många gasellföretag det går på 100 000 invånare. Här ligger Skåne på plats 7 av 21 län, ett lyft med två placeringar mot ifjol.</p>
      <hr/>
    </article>
  </body>
</html>