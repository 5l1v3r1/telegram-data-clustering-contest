<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013563/%D8%A7%D8%AA%D8%AD%D8%A7%D8%AF%DB%8C%D9%87-%D8%B9%D8%B1%D8%A8-%D9%85%D8%B4%D8%B1%D9%88%D8%B9%DB%8C%D8%AA-%D8%A8%D8%AE%D8%B4%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7-%D8%B1%D8%A7-%D9%86%D9%86%DA%AF%DB%8C%D9%86-%D8%AE%D9%88%D8%A7%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T18:06:16+00:00"/>
    <meta property="og:title" content="اتحادیه عرب مشروعیت‌بخشی آمریکا به شهرک‌سازی‌ها را ننگین خواند"/>
    <meta property="og:description" content="اتحادیه عرب در نشست فوق العاده خود در قاهره تصمیم آمریکا در مشروعیت‌بخشی به شهرک‌سازی‌های رژیم صهیونیستی را در راستای تلاش برای بزک کردن اشغالگری قبیح اسرائیل و اقدامی ننگین و خلاف قوانین خواند."/>
  </head>
  <body>
    <article>
      <h1>اتحادیه عرب مشروعیت‌بخشی آمریکا به شهرک‌سازی‌ها را ننگین خواند</h1>
      <address>
        <time datetime="2019-11-25T18:06:16+00:00">25 Nov 2019, 18:06</time>
      </address>
      <p>
        <i>اتحادیه عرب در نشست فوق العاده خود در قاهره تصمیم آمریکا در مشروعیت‌بخشی به شهرک‌سازی‌های رژیم صهیونیستی را در راستای تلاش برای بزک کردن اشغالگری قبیح اسرائیل و اقدامی ننگین و خلاف قوانین خواند.</i>
      </p>
      <p>به گزارش مشرق، وزیران خارجه کشورهای عربی در پایان نشست فوق العاده امروز خود در قاهره مخالفت خود را با تصمیم آمریکا در مشروعیت‌بخشی به شهرک‌سازی‌های رژیم صهیونیستی اعلام کردند.</p>
      <blockquote>بیشتر بخوانید:<br/><a href="https://www.mashreghnews.ir/news/1013534/%D8%B9%D8%B1%D8%A7%D9%82-%D9%85%D8%B4%D9%88%D9%82-%D8%A7%D8%B3%D8%B1%D8%A7%DB%8C%DB%8C%D9%84-%D8%AF%D8%B1-%D8%A7%D8%B1%D8%AA%DA%A9%D8%A7%D8%A8-%D8%AC%D9%86%D8%A7%DB%8C%D8%AA-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D8%B1%D8%AF">عراق مشوق اسراییل در ارتکاب جنایت را معرفی کرد<br/></a><a href="https://www.mashreghnews.ir/news/1013480/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D8%B1%D8%AF%D9%86-%D8%A7%D8%B3%D8%B1%D8%A7%D8%A6%DB%8C%D9%84-%D8%A7%D9%85%D9%86%DB%8C%D8%AA-%D9%85%D9%86%D8%B7%D9%82%D9%87-%D8%B1%D8%A7-%D8%AA%D9%87%D8%AF%DB%8C%D8%AF-%D9%85%DB%8C-%DA%A9%D9%86%D8%AF">وزیر خارجه اردن: <i>اسرائیل</i> امنیت منطقه را تهدید می کند</a></blockquote>
      <p>به نوشته روزنامه «رأی الیوم»، وزیران عربی در پایان نشستی که برای بررسی موضع جدید آمریکا در قبال فلسطین برگزار شده بود، تصمیم آمریکا را محکوم کردند و  آن را باطل، فاقد هرگونه نتیجه قانونی و نقض آشکار منشور و قطعنامه‌های سازمان ملل خواندند.</p>
      <p>وزیران عربی همچنین حمله وحشیانه اخیر رژیم صهیونیستی به نوار غزه و سیاست‌های ترور و اعدام‌های خارج از چارچوب قانون این رژیم را محکوم کردند.</p>
      <p>در بیانیه اتحادیه عرب «احمد ابوالغیط» دبیر کل این اتحادیه هشدار داده است: «چرخش تأسف‌بار موضع ایالات متحده باعث می‌شود تا جوخه‌های شهرک‌نشینان اسرائیلی مرتکب خشونت و وحشیگری بیشتری علیه مردم فلسطین شوند و هرگونه چشم‌انداز کوچک حتی برای دستیابی به یک صلح عادلانه مبتنی بر پایان دادن به اشغالگری در آینده نزدیک از طریق تلاش ایالات متحده را تضعیف می‌کنند.»</p>
      <p>دبیر کل اتحادیه عرب تأکید کرد: «حقوق بین الملل توسط  کل جامعه بین‌المل تدوین می شود و نه یک کشور واحد، هر چقدر هم که آن کشور مهم باشد. اشغالگری اسرائیل در سرزمین‌های فلسطین همچنان اشغالگری است که همه جهانیان آن را محکوم می‌کنند و شهرک‌سازی همچنان از لحاظ قانونی باطل است  و از دیدگاه اخلاقی هم برای هر کسی که آن را تایید یا پیاده کند ننگ است، صرف نظر از هرگونه تلاش جدی که برای بزک کردن این اشغالگری که در ظاهر و باطن قبیح است انجام می شود.»</p>
      <p>اتحادیه عرب نسبت به بی‌توجهی به یک اصل پایدار قانونی مندرج در حقوق بین‌الملل و حقوق بین‌الملل انسانی به ویژه کنوانسیون چهارم ژنو  ابراز نگرانی کرد که قدرت اشغالگر را از انتقال جمعیت خود به قلمرو تحت اشغال خود منع می‌کند.</p>
      <p>«مایک پامپئو» وزیر خارجه آمریکا هفته گذشته گفت که واشنگتن سیاستش در قبال شهرک‌سازی‌های رژیم صهیونیستی در کرانه باختری را تغییر داده و از این پس معتقد است که این شهرک‌سازی‌ها «به خودی خود» نقض قوانین بین‌المللی به شمار نمی‌رود.</p>
      <p>این چرخش در سیاست ایالات متحده پس از چهار دهه حتی با اعتراض محافل داخل آمریکا همراه شد. ۱۰۷ عضو مجلس نمایندگان آمریکا با امضای طوماری از وزیر امورخارجه این کشور خواستند سخنانش را درباره مشروعیت‌بخشی به شهرک‌سازی‌های اسرائیلی در کرانه باختری رود اردن و قدس اشغالی پس بگیرد. آنها این تصمیم و همچنین اقدام دیگر دولت دونالد ترامپ در انتقال سفارت این کشور از تل‌آویو به قدس را حاوی این پیام دانستند که دولت ایالات متحده به حقوق بشر و حقوق بین‌الملل هیچ احترامی قائل نیست و دیگر یک میانجی‌گر صادق و بی‌طرف میان اسرائیل و فلسطین محسوب نمی‌شود.</p>
      <p>شهرک‌های صهیونیست‌نشین  به شهرک‌هایی گفته می‌شود که پس از جنگ شش روزه اعراب و رژیم صهیونیستی توسط صهیونیست‌ها در شبه‌جزیره سینا، بخش شرقی قدس، نوار غزه، کرانه باختری رود اردن و بلندی‌های جولان ساخته شده‌است و یکی از چالش‌های اصلی در مناقشه میان فلسطینی‌ها و رژیم صهیونیستی است.</p>
      <p>مطابق با آمار فلسطینی‌ها، حدود ۶۵۰ هزار شهرک‌نشین در کرانه باختری رود اردن و قدس اشغالی سکونت دارند. بر اساس کنوانسیون چهارم ژنو دولت اشغالگر نمی‌تواند بخشی از اتباع غیر نظامی خود را به سرزمین اشغال شده منتقل کند، اما رژیم صهیونیستی خود را به رعایت مقررات آن ملزم نمی‌داند. همچنین، سازمان ملل متحد، شهرک‌های صهیونیست نشین در کرانه باختری رود اردن  و قدس را به رسمیت نمی‌شناسد.</p>
      <p>منبع: فارس</p>
    </article>
  </body>
</html>