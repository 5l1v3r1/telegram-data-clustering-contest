<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/715175-interpol-pagkosmia-ekklhsh-gia-okto-katazhtoymenoys.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T18:44:00+00:00"/>
    <meta property="og:title" content="Ιντερπόλ: Παγκόσμια έκκληση για οκτώ καταζητούμενους"/>
    <meta property="og:description" content="Η Ιντερπόλ απηύθυνε σήμερα παγκόσμια έκκληση για μάρτυρες για να καταστεί δυνατή η σύλληψη οκτώ φυγάδων, οι οποίοι καταζητούνται για εγκλήματα σε βάρος γυναικών με"/>
  </head>
  <body>
    <article>
      <h1>Ιντερπόλ: Παγκόσμια έκκληση για οκτώ καταζητούμενους</h1>
      <address>
        <time datetime="2019-11-25T18:44:00+00:00">25 Nov 2019, 18:44</time>
      </address>
      <p>Η Ιντερπόλ απηύθυνε σήμερα παγκόσμια έκκληση για μάρτυρες για να καταστεί δυνατή η σύλληψη οκτώ φυγάδων, οι οποίοι καταζητούνται για εγκλήματα σε βάρος γυναικών με αφορμή τη σημερινή Διεθνή Ημέρα για την Εξάλειψη της Βίας κατά των Γυναικών.<br/><br/>Η δημόσια αυτή έκκληση, μια πολύ σπάνια κίνηση από την πλευρά της Διεθνούς Οργάνωσης Εγκληματολογικής Αστυνομίας που εδρεύει στη Λιόν, στην Γαλλία, έχει στόχο 8 πρόσωπα, για τα οποία έχει ήδη εκδώσει «κόκκινο σήμα» για τη σύλληψη και την εν συνεχεία έκδοσή τους κατόπιν αιτήματος χωρών μελών της.<br/><br/>Μεταξύ των ανδρών αυτών που καταζητούνται στη Ρωσία, τη Δανία, τη Νορβηγία, την Ουκρανία, τη Βραζιλία, την Κύπρο και τις ΗΠΑ, οι τέσσερις κατηγορούνται για την δολοφονία της συζύγου ή πρώην συντρόφου τους, τρεις για την δολοφονία άλλων γυναικών και ένας για σεξουαλικές επιθέσεις.<br/><br/>Μεταξύ αυτών βρίσκονται κυρίως ο 37χρονος Νουράν Μουσάεφ, ο οποίος καταζητείται στη Ρωσία για τον φόνο δύο γυναικών και ο 44χρονος Παναγιώτης Νετζατί, ο οποίος κατηγορείται στην Κύπρο για την απαγωγή, τον βιασμό και την δολοφονία μιας γυναίκας.<br/><br/>Η μονάδα Υποστήριξης στην Αναζήτηση Φυγάδων (FIS) της Ιντερπόλ, η οποία συντονίζει τις έρευνες, θα αναλάβει τον χειρισμό των πληροφοριών που θα δίδονται από τον κόσμο και θα τις μεταβιβάζει στα γραφεία της Ιντερπόλ στις ενδιαφερόμενες χώρες.<br/><br/>«Η βία κατά των γυναικών και των νεαρών κοριτσιών συνιστά μια από τις πιο διαδεδομένες και συνεχιζόμενες παραβιάσεις των ανθρωπίνων δικαιωμάτων», δήλωσε ο γενικός γραμματέας της Ιντερπόλ Γιούργκεν Στοκ.<br/><br/>Σύμφωνα με τον ΟΗΕ, 87.000 γυναίκες σκοτώθηκαν στον κόσμο το 2017, από τις οποίες περισσότερες από τις μισές από τον σύζυγό τους, τον σύντροφό τους ή στους κόλπους της οικογένειάς τους.</p>
    </article>
  </body>
</html>