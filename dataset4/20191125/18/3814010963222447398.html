<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/prezidentt-trmp-priema-premiera-borisov-sled-chas-v-beliya-dom"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T18:04:00+00:00"/>
    <meta property="og:title" content="Президентът Тръмп приема премиера Борисов в Белия дом в 21 ч"/>
    <meta property="og:description" content="В 21 ч тази вечер започва срещата между премиера Бойко Борисов и президента на САЩ Доналд Тръмп в Белия дом. Двамата ще обсъдят двустранните отношения..."/>
  </head>
  <body>
    <article>
      <h1>Президентът Тръмп приема премиера Борисов в Белия дом в 21 ч</h1>
      <address><time datetime="2019-11-25T18:04:00+00:00">25 Nov 2019, 18:04</time> by <a rel="author">Александър Марков</a></address>
      <p>
        <b>В 21 ч тази вечер започва срещата между премиера Бойко Борисов и президента на САЩ Доналд Тръмп в Белия дом. Двамата ще обсъдят двустранните отношения в сферата на сигурността, енергетиката и търговията. Това е първото посещение на премиера по покана на президента Тръмп.</b>
      </p>
      <p>
        <b>Още акценти от посещението - от Вашингтон предават Александър Марков и Илия Иванов.</b>
      </p>
      <figure>
        <video src="https://nws2.bnt.bg/p/p/s/psn251119-20-usa-markov-pryako-x264-726894.mp4"/>
      </figure>
      <p>В Белия дом българският премиер Бойко Борисов ще се срещне с президента на САЩ Доналд Тръмп.</p>
      <p>В Овалния кабинет на четири очи двамата лидери ще обсъдят стратегическото партньорство между България и САЩ, начините за засилване на общите интереси в областта на сигурността и стабилността в Черноморския регион, както и енергийната диверсификация на България.</p>
      <p>Сделката за новите изтребители Ф-16, доставки на американски втечнен газ и ползите от реализирането на проектите за газовия хъб Балкан, Балкански поток и интерконекора с Гърция се очаква да бъдат сред другите теми, по които да говорят Бойко Борисов и Доналд Тръмп.</p>
      <p>По програма и по протокол, българският премиер ще бъде посрещнат от стопанина на Белия дом, ще последва двустранна среща и разширено заседание на двете делегации.</p>
      <p>Това е първото посещение на премиера по покана на президента Тръмп. През 2012 г. Борисов се срещна в Овалния кабинет с 44-тия американски президент Барак Обама.</p>
      <related>
        <a href="http://news.bnt.bg/bg/a/v-2100-chasa-blgarsko-vreme-zapochva-sreshchata-borisov-trmp"/>
      </related>
      <p>В рамките на посещението си Бойко Борисов поднесе вече венец на Мемориала на незнайния воин в Националния гробищен парк "Арлингтън" и се срещна с вицепрезидента на Националния демократичен институт Шари Браян и Международния републикански институт Даниел Туининг.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2596596873901700%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>В делегацията, водена от Бойко Борисов, са вицепремиерите Томислав Дончев и Красимир Каракачанов, финансовият министър Владислав Горанов и министърът на икономиката Емил Караниколов.</p>
      <blockquote>Бойко Борисов, министър-председател на Р България: Надявам се и в икономическата и външнополитическата сфера и енергийната сфера след малко с президента Тръмп да надградим нашите отношения.</blockquote>
      <related>
        <a href="http://news.bnt.bg/bg/a/borisov-vv-vashington-zapochvame-video"/>
      </related>
      <p>Чрез посланика си в София САЩ вече изразиха идеята си да изпратят екип от енергийни експерти, които да помогнат на България да се превърне в енергиен център на Балканите. Америка подкрепя диверсификацията на бъдещите доставки на енергия чрез изграждането на интерконектора с Гърция и участието на България в терминала за втечнен газ в Александруполис.</p>
      <p>Кандидатстването на България за член на Организацията за икономическо сътрудничество и развитие и Еврозоната също ще бъдат насърчени от страна на САЩ.</p>
      <p>Америка е стратегически партньор на България не само в сферата на сигурността, но и в енергетиката и търговията. Двустранната търговия през 2018 г. достигна близо 1 млрд. щатски долара и отбеляза 36% увеличение, като само за първите четири месеца на тази година достигна 412 млн. щатски долара.</p>
      <related>
        <a href="http://news.bnt.bg/bg/a/borisov-e-prviyat-ni-premier-koyto-dva-pti-khodi-v-beliya-dom"/>
      </related>
      <p>Какви ще са резултатите от разговорите между Борисов и Тръмп - ще ви информираме в следващите емисии новини.</p>
    </article>
  </body>
</html>