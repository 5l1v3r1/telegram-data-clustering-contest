<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/martin-trifonov-otiva-na-sad-za-nasilieto-nad-dete-v-slivensko.html"/>
    <meta property="og:site_name" content="News.bg"/>
    <meta property="article:published_time" content="2019-11-25T18:17:38+00:00"/>
    <meta property="og:title" content="Мартин Трифонов отива на съд за насилието над дете в Сливенско"/>
    <meta property="og:description" content="Очаква се първото заседание да бъде насрочено в началото на следващата година"/>
  </head>
  <body>
    <article>
      <h1>Мартин Трифонов отива на съд за насилието над дете в Сливенско</h1>
      <address>
        <time datetime="2019-11-25T18:17:38+00:00">25 Nov 2019, 18:17</time>
      </address>
      <p><a href="https://news.bg/crime/v-sotirya-nastoyavat-za-dozhivotna-prisada-za-ubiystvo.html"><b>Мартин Трифонов</b></a> ще бъде съден за убийството на 7-годишната Кристин от сливенското село Сотиря, предаде БНР.</p>
      <p>Окръжна прокуратура Сливен <b>предаде на съд мъжа, обвинен в сексуално посегателство</b> на детето и убийство, извършено по особено жесток начин.</p>
      <p>В понеделник <b>започна да тече законовият двумесечен срок за</b> насрочване на разпоредителното заседание на съда, заяви съдията по делото и изпълняващ длъжността административен ръководител на Окръжен съд Сливен Мартин Данчев.</p>
      <p>Очаква се първото заседание да бъде насрочено <b>в началото на следващата година.</b></p>
      <p>Бабата на убитото дете Милка Георгиева бе категорична, че ще настоява за най-тежкото наказание на убиеца.</p>
      <p><i>"Още на първото заседание той да си получи присъдата - до живот, без право на замяна.", </i>заяви тя.</p>
      <p>Адвокатът на Георгиева Сиво Сивов обяви, че по искане на семейството, <b>до започване на делото няма да се дават</b> изявления в медиите.</p>
      <p>Припомняме, 7-годишната <b><a href="https://news.bg/crime/povdignaha-tri-obvineniya-sreshtu-zadarzhaniya-za-ubiystvoto-na-momichentseto-v-sotirya.html">Кристин беше изнасилена и зверски убита</a></b> на 15 август. <b><a href="https://news.bg/crime/21-godishniyat-trifonov-s-palni-samopriznaniya-za-ubiystvoto-v-selo-sotirya.html">Обвиняемият направи пълни самопризнания</a></b>, а майката на убитото дете настоя той <b><a href="https://news.bg/crime/dozhivoten-zatvor-za-ubietsa-iska-maykata-na-kristi.html">да получи доживотен затвор.</a></b></p>
      <p>Адвокат Марин Марковски обаче прогнозира, че заради направените самопризнания<b><a href="https://news.bg/crime/markovski-balgariya-ot-strana-na-rozite-se-prevarna-v-strana-na-vampirite.html"> съдът ще намали присъдата на Трифонов на 30 години затвор.</a></b></p>
      <p>Поради тази причина близките на детето започнаха <b>подписка за промяна в закона,</b> според който самопризнания при тежко престъпления намаляват присъдата, а кметът на Сливен Стефан Радев призова депутатите да подкрепят искането за такава промяна.</p>
      <p>През септември, депутатите <a href="https://news.bg/politics/tri-proekta-za-promyana-na-sakratenoto-proizvodstvo-obsazhdat-v-ns.html"><b>подхванаха три проекта за промяна на съкратеното съдебно следствие</b>.</a></p>
      <p>Трифонов в момента <b>се лекува в болницата при затвора в</b> София. При задържането му на 16 август, след близо денонощие преследване в планината, бе прострелян в крака.</p>
    </article>
  </body>
</html>