<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Valverde-comptar-Lenglet-Borussia-Dortmund_0_2350565098.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T18:03:31+00:00"/>
    <meta property="og:title" content="Valverde podrà comptar amb Lenglet contra el Borussia Dortmund"/>
    <meta property="og:description" content="El central francès ha completat sense problemes l'entrenament d'aquest dilluns"/>
  </head>
  <body>
    <article>
      <h1>Valverde podrà comptar amb Lenglet contra el Borussia Dortmund</h1>
      <h2>El central francès ha completat sense problemes l'entrenament d'aquest dilluns </h2>
      <address>
        <time datetime="2019-11-25T18:03:31+00:00">25 Nov 2019, 18:03</time>
      </address>
      <p>Ernesto Valverde respira una mica més tranquil des que sap que podrà comptar amb Clément Lenglet per al partit de dimecres passat contra el Borussia Dortmund al Camp Nou. En un duel crucial per no veure com es complica la classificació per als vuitens de final de la Lliga de Campions, el tècnic balugrana tindrà el central francès a la seva disposició, ja que aquest dilluns s'ha entrenat amb normalitat amb la resta del seus companys. La presència de Lenglet, que es va perdre el partit de dissabte contra el Leganès per molèsties físiques, esdevé capital per al conjunt català, ja que Gerard Piqué no podrà jugar contra el conjunt alemany per acumulació de targetes.</p>
      <p>D’aquesta manera, s’espera que la parella de centrals que sortiran en l’onze d’Ernesto Valverde contra el Borussia Dortmund serà la formada per Lenglet i Samuel Umtiti, que va completar els noranta minuts a Butarque. Les opcions de recanvi a la posició de central passen pels joves Jean Clair Todibo (19 anys) i Ronald Araújo (20 anys). Todibo pràcticament no ha comptat per al tècnic blaugrana, ja que només ha disputat 77 minuts aquest curs i en situacions d’urgència, repartits en dos partits de Lliga davant el Getafe (4’) i el Sevilla (73’). Pel que fa al central del filial, que va debutar precisament en substitució de Todibo contra el Sevilla, aquest dilluns ha en l’entrenament amb el primer equip. De fet, Valverde va preferir-lo tenir-lo a ell a la banqueta per davant de l’exjugador del Tolosa en el triomf a Butarque, en què Todibo i Carles Pérez van ser els futbolistes descartats pel tècnic just abans del partit.</p>
      <h3>Umtiti-Lenglet, una parella estranya</h3>
      <p>L’únic precedent d’aquesta temporada en què Umtiti i Lenglet van jugar plegats va ser en la novena jornada de Lliga contra l’Eibar. A Ipurua el Barça es va imposar per un còmode 0-3 i la parella de centrals francesos va disputar tot el partit. Aquell dia Piqué va ser baixa per acumulació de targetes grogues. Umtiti només ha disputat dos partits més aquesta temporada, tots dos a la Lliga i en tots dos casos ha fet parella amb el central català: contra el Celta (4-1) i, dissabte, contra el Leganés (1-2).</p>
    </article>
  </body>
</html>