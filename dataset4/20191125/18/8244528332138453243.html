<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/scienza-tecnologia/completata-la-mappa-di-titano-la-luna-di-saturno-molte-le-novita_85710.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T18:21:01+00:00"/>
    <meta property="og:title" content="Completata la mappa di Titano, la luna di Saturno: molte le novità!"/>
    <meta property="og:description" content="Grazie alla missione NASA Cassini è stato possibile realizzare la più completa mappatura del satellite Titano, il più grande tra quelli che orbitano intorno a Saturno. Un mondo molto particolare e non privo di sorprese. Magari anche la vita."/>
  </head>
  <body>
    <article>
      <h1>Completata la mappa di Titano, la luna di Saturno: molte le novità!</h1>
      <address><time datetime="2019-11-25T18:21:01+00:00">25 Nov 2019, 18:21</time> by <a rel="author">Mattia Speroni</a></address>
      <p>
        <b>Grazie alla missione NASA Cassini è stato possibile realizzare la più completa mappatura del satellite Titano, il più grande tra quelli che orbitano intorno a Saturno. Un mondo molto particolare e non privo di sorprese. Magari anche la vita.</b>
      </p>
      <p>Un piccolo (grande) passo in avanti nella comprensione del Sistema Solare è stato fatto in queste ore! Grazie al lavoro dei ricercatori e ai dati raccolti da <b>NASA Cassini</b> è stato possibile realizzare la <b>mappatura </b>completa di <b>Titano</b>, la più grande luna di <b>Saturno</b>.</p>
      <figure>
        <img src="https://hwupgrade.it/immagini/nasa-luna-titano-mappa_600.jpg"/>
      </figure>
      <p>Il lavoro è stato minuzioso perché ci sono voluti oltre 100 passaggi ravvicinati (fly-by) di <b>Titano </b>per riuscire a completare l'operazione. Inoltre è stato fatto un<i> "taglia-e-cuci"</i> delle <a href="https://www.nature.com/articles/d41586-019-03539-8?utm_source=commission_junction&amp;utm_medium=social&amp;utm_campaign=3_nsn6445_deeplink_PID7649589&amp;sf224221767=1&amp;?utm_medium=affiliate&amp;utm_content=deeplink">informazioni</a> ricevute per poi assemblare il tutto e ottenere quindi la mappa completa del grande satellite naturale di <b>Saturno</b>.</p>
      <p>Secondo quanto emerso, circa il 75% di <b>Titano </b>è costituito da pianure mentre la parte restante è costituita da dune (queste ultime si trovano nella zona equatoriale), colline e montagne e infine da fratture della crosta per una piccola parte.</p>
      <p>Ci sono però altre curiosità! Per esempio <b>Titano </b>veniva descritto come un mondo ricco di<b> laghi di metano</b>: in realtà solo l'1,5% della superficie ha questa caratteristica. Mancano poi crateri da impatto facendo presumere che la superficie abbia un'età piuttosto recente.</p>
      <figure>
        <img src="https://hwupgrade.it/immagini/nasa-luna-titano-mappa_6001.jpg"/>
      </figure>
      <p><b>Rosaly Lopes</b> (scienziata della NASA) ha dichiarato "Titano ha un'atmosfera come la Terra. Ha il vento, ha la pioggia, ha le montagne. È un mondo davvero molto interessante e uno dei posti migliori nel Sistema Solare in cui cercare la vita".</p>
      <p>Un'altra delle informazioni utili derivanti da questa novità riguarda la possibilità di fornire dettagli per le prossime missioni della <b>NASA</b>, come <b>Dragonfly</b>. <a href="https://www.hwupgrade.it/news/scienza-tecnologia/nasa-dragonfly-la-missione-per-volare-su-titano-la-luna-di-saturno_83134.html">Questa missione</a> prevederà un <i>lander </i>e un drone in grado di spostarsi relativamente velocemente sul satellite. Si parla però di aspettare il 2034, mentre fino a quel punto non sono previste missioni dirette verso Saturno o le sue lune.</p>
    </article>
  </body>
</html>