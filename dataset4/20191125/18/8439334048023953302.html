<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ennea-oi-anatheoritees-diataxeis-tou-suntagmatos.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T18:13:00+00:00"/>
    <meta property="og:title" content="Εννέα οι αναθεωρητέες διατάξεις του Συντάγματος"/>
  </head>
  <body>
    <article>
      <h1>Εννέα οι αναθεωρητέες διατάξεις του Συντάγματος</h1>
      <address>
        <time datetime="2019-11-25T18:13:00+00:00">25 Nov 2019, 18:13</time>
      </address>
      <p>Ολοκληρώθηκε η διαδικασία αναθεώρησης του Συντάγματος με την ψηφοφορία των βουλευτών επί των αναθεωρητέων διατάξεων. Νωρίτερα, ο πρωθυπουργός Κυριάκος Μητσοτάκης χαρακτήρισε τη διαδικασία στη Βουλή ως «ένα ακόμη βήμα δημοκρατίας», σημειώνοντας πως «από αύριο η χώρα θα έχει ένα νέο Σύνταγμα που θα φέρει τη σφραγίδα της κοινοβουλευτικής πλειοψηφίας και θα είναι προϊόν διακομματικής συναίνεσης». Από την πλευρά του ο αρχηγός της αξιωματικής αντιπολίτευσης, Αλέξης Τσίπρας, τόνισε πως «η πρόταση της Ν.Δ. ήταν μια αμήχανη και άτολμη συρραφή σκόρπιων διατάξεων».<br/>Σημειώνεται πως είναι η τέταρτη απόπειρα αλλαγής του καταστατικού χάρτη της χώρας όπως διατυπώθηκε το 1975 όταν ψηφίστηκε το Σύνταγμα της μεταπολιτευτικής περιόδου.</p>
      <p>Ειδικότερα, εγκρίθηκαν οι ακόλουθες εννέα από τις προς συζήτηση αναθεωρητικές προτάσεις:</p>
      <p>Το άρθρο 32 παρ. 4 που αποσυνδέει την εκλογή Προέδρου της Δημοκρατίας από την διάλυση της Βουλής και αναθεωρείται για πρώτη φορά. Στην προηγούμενη πλειοψηφία είχε λάβει 224 ψήφους και σήμερα οι βουλευτές ψήφισαν: 158 ναι, 139 όχι, 0 παρών.<br/>Το άρθρο 54 παρ. 4 που αφορά στην ψήφο των Ελλήνων που διαμένουν στο εξωτερικό. Στην προηγούμενη Βουλή είχε λάβει 160 ψήφους, ενώ σήμερα οι βουλευτές ψήφισαν: 212 ναι, 84 όχι, 1 παρών.<br/>Το άρθρο 86 παρ. 3, που αφορά στον περίφημο νόμο περί ευθύνης υπουργών. Με την αναθεώρηση καταργείται η σύντομη αποσβεστική προθεσμία και έτσι τα αδικήματα των υπουργών θα έχουν πια τον ίδιο χρόνο παραγραφής με αυτά των υπολοίπων πολιτών. Η διάταξη στην προηγούμενη πλειοψηφία είχε λάβει 225 ψήφους και σήμερα οι βουλευτές ψήφισαν: 274 ναι, 0 όχι, 23 παρών.<br/>Το άρθρο 62 που αναφέρεται στον περιορισμό της βουλευτικής ασυλίας αποκλειστικά για τα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. Η διάταξη ψηφίστηκε από 237 βουλευτές, στην προηγούμενη Βουλή και σήμερα οι βουλευτές ψήφισαν: 173 ναι, 117 όχι, 1 παρών.<br/>Το άρθρο 68 παρ. 2, με το οποίο δίνεται για πρώτη φορά το δικαίωμα στη κοινοβουλευτική μειοψηφία να προτείνει Εξεταστική Επιτροπή, με την υπογραφή 10 βουλευτών. Από την προηγούμενη Βουλή, η συγκεκριμένη πρόταση έχει 247 ψήφους, ενώ σήμερα οι βουλευτές ψήφισαν: 189 ναι, 94 όχι, 14 παρών.<br/>Το άρθρο 101α, το οποίο προβλέπει την εκλογή των μελών των Ανεξάρτητων Αρχών με τα 3/5 της Διάσκεψης των Προέδρων, αντί των 4/5 που ισχύει σήμερα. Η διάταξη είχε λάβει 232 στην προηγούμενη Βουλή και σήμερα οι βουλευτές ψήφισαν: 158 ναι, 139 όχι, 0 παρών.<br/>Το άρθρο 73 για την λαϊκή νομοθετική πρωτοβουλία, δηλαδή τη δυνατότητα πολιτών να υποβάλουν προτάσεις νόμων για να συζητηθούν στη Βουλή. Οι βουλευτές ψήφισαν: 254 ναι, 32 όχι, 11 παρών.<br/>Το Άρθρο 21 παρ 1, που αφορά στην συνταγματική διασφάλιση του ελάχιστου εγγυημένου εισοδήματος. Οι βουλευτές ψήφισαν: 190 ναι, 107 όχι, 0 παρών.<br/>Το άρθρο 96 παρ. 5, που αφορά τα στρατιωτικά δικαστήρια. Οι βουλευτές ψήφισαν: 189 ναι, 94 όχι, 14 παρών.<br/>Παράλληλα, για τις διατάξεις κατάργησηςς των άρθρων 112 παρ. 4 κατάργηση, 113 κατάργηση, 114 παρ. 1 κατάργηση, 114 παρ. 2 κατάργηση, 115 παρ. 1 κατάργηση και 115 παρ. 2 κατάργηση υπήρξε απόλυτη πλειοψηφία των παρόντων 297 βουλευτών.</p>
      <p>naftemporiki.gr</p>
    </article>
  </body>
</html>