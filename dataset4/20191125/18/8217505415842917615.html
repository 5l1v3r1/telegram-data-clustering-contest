<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp/motogp-fabio-quartararo-presto-per-valutare-il-nuovo-motore/"/>
    <meta property="og:site_name" content="Corsedimoto"/>
    <meta property="article:published_time" content="2019-11-25T18:43:29+00:00"/>
    <meta property="og:title" content="MotoGP, Fabio Quartararo: “Presto per valutare il nuovo motore”"/>
    <meta property="og:description" content="Fabio Quartararo nel test MotoGP a Jerez prova la nuova specifica di motore Yamaha 2020. Ma prima di dare un giudizio serve compiere altri giri."/>
  </head>
  <body>
    <article>
      <h1>MotoGP, Fabio Quartararo: “Presto per valutare il nuovo motore”</h1>
      <h2>Fabio Quartararo nel test MotoGP a Jerez prova la nuova specifica di motore Yamaha 2020. Ma prima di dare un giudizio serve compiere altri giri.</h2>
      <address><time datetime="2019-11-25T18:43:29+00:00">25 Nov 2019, 18:43</time> by <a rel="author" href="https://www.corsedimoto.com/author/luigiciamburr/" target="_blank">Luigi Ciamburro</a></address>
      <p>Yamaha domina il <a href="https://www.corsedimoto.com/motomondiale/motogp-test-jerez-giorno-1-maverick-vinales/">primo giorno di test MotoGP a Jerez</a> ma non è una novità. Da diversi mesi le M1 si mostrano competitive sul giro, con Fabio Quartararo e Maverick Vinales che si alternano spesse in cima alle liste dei tempi. Sia nelle qualifiche che nei test. Stavolta il francese del team Petronas SRT è secondo con un gap piuttosto sostanzioso da Vinales (754 millesimi), complice la pioggia e le bandiere rosse al momento del time attack.</p>
      <p>A Jerez il best rookie of the year ha finalmente potuto provare una nuova specifica di motore. “<i>Il nostro ritmo è stato buono, anche le gomme sembrano buone. Sfortunatamente, c’erano sempre bandiere rosse o ha iniziato a piovere quando sono uscito con le nuove gomme. Quindi</i> – ha aggiunto Fabio Quartararo – <i>è stato difficile trovare un buon tempo sul giro. L’importante è che il nostro ritmo non sia così negativo. Ho provato un nuovo prototipo di motore che Yamaha ci ha fornito ed ho guidato gran parte della giornata. Fare dichiarazioni corrette è difficile dopo un anno con l’altra moto. Non posso dire esattamente quali siano i pro e i contro, anche a causa del tempo variabile</i>“.</p>
      <p>L’ideale sarebbe continuare a lavorare con il nuovo motore anche martedì, ma il meteo non promette bene. “<i>È naturale sentirsi a proprio agio con lo stesso motore dopo una stagione. Continueremo martedì, sperando di migliorare quella sensazione. Il ritmo è buono, ma non so cosa avessero i piloti di fabbrica per motore</i>“. Come spiegare il distacco così sostanzioso da Maverick Vinales? “<i>Ha trascorso due giorni in sella a questa moto a Valencia e ci si è abituato. Ma sappiamo anche che è un pilota molto veloce e abbiamo provato questo prototipo di motore per la prima volta. Se hai nuove cose sulla moto devi prima capire, guidare veloce non è mai facile. Non ho mai spinto per arrivare in testa</i> – ha concluso Fabio Quartararo -. <i>Ho preferito lavorare per dare i migliori feedback possibili ai tecnici Yamaha. Hai bisogno di tempo per analizzare tutto</i>“.</p>
    </article>
  </body>
</html>