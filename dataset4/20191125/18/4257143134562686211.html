<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/25/a-csemadok-elnoke-vezeti-a-magyar-listat"/>
    <meta property="og:site_name" content="infostart"/>
    <meta property="article:published_time" content="2019-11-25T18:19:00+00:00"/>
    <meta property="og:title" content="A Csemadok elnöke vezeti a magyar listát"/>
    <meta property="og:description" content="Újabb fordulat a szlovákiai magyar pártok együttműködésében: átalakították az októberben bejegyzett formációt."/>
  </head>
  <body>
    <article>
      <h1>A Csemadok elnöke vezeti a magyar listát</h1>
      <address><time datetime="2019-11-25T18:19:00+00:00">25 Nov 2019, 18:19</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Hosszas tárgyalássorozat után a hétvégén eldőlt, hogy Magyar Közösségi Összefogás név alatt közös listán indul a jövő évi szlovákiai parlamenti választáson a Magyar Közösség Pártja, az Összefogás és a Magyar Fórum. A választási pártot az Összefogás néven októberben bejegyzett formáció átnevezésével hozták létre, azután, hogy az egységes magyar lista létrehozásáról – a Bugár Béla vezette Híddal és az MKDSZ-szel is – folytatott ötpárti egyeztetések kudarcba fulladtak.</h3>
      <p>Az MKP Országos Tanácsa szombaton döntötte el, hogy a választási párt listáján méretteti meg magát a voksolás során. A Magyar Fórum és az Összefogás – melyek gyakorlatilag törpepártok – pedig vasárnap határoztak ugyanígy. Így kialakult a Magyar Közösségi Összefogás nevű választási párt jelöltlistája.</p>
      <blockquote>A közös választási listán induló 150 jelöltből 90-en indulnak az MKP színeiben.</blockquote>
      <p>Érdekesség, hogy Menyhárt József pártelnök csak az ötödik helyen indul, ahogy az is, hogy két korábbi pártelnök, Berényi József és Csáky Pál is a lista legutolsó helyeiről indulnak. A lista fennmaradó 60 helyén fele-fele arányban osztozik a Magyar Fórum és az Összefogás. A választási párt listavezetője Bárdos Gyula, a Csemadok elnöke, az MKP korábbi államfőjelöltje lesz.</p>
      <p>„Az MKP közösségben gondolkodik. Elindulhatunk egy olyan úton, amely végre más lehet, és változtatni lehet az eddigi narratíván” – fogalmazott Bárdos, aki szeretné, ha három parlamenti választást követően olyan választásra kerülne sor február 29-én, ahol a felvidéki magyarság nem valaki ellen, hanem valami érdekében fogalmazza meg önmagát.</p>
      <blockquote>„Az is nagyon fontos, hogy az eddigi politikusok mellett legyenek ott fiatalok. Legyen lehetőség arra ötvözni tudjuk a tapasztalatot a fiatalsággal.</blockquote>
      <p>Egy olyan listát és olyan programot kell összeállítani, amely mögé a felvidéki magyarság és a régiókban velük együtt élők is oda tudnak állni” – tette hozzá a Csemadok elnöke.</p>
      <p>Az MKP által kiadott sajtónyilatkozatban az áll, hogy az MKP OT bízik a magyar közösség tagjainak felelős döntésében, és hisz az etnikai alapon szerveződő politikai érdekképviselet sikerében. „Mi készen állunk a munkára. Itt egy csapat. Az alelnökeink bemutatták a programokat, melyeket majd egy későbbi Országos Tanácson jóvá fogunk hagyni. Az MKP dolgozik, és az, hogy közel kilencven százalékos részvételi aránnyal egy meghatározó döntést tettünk, bizonyítja, készen állunk arra, hogy megegyezzünk, és egy magyar lista legyen” – mondta Menyhárt József, az MKP elnöke.</p>
      <p>Ugyancsak szombaton ismertette választási listáját a Híd is, amely listájára felengedte a Magyar Kereszténydemokrata Szövetség, valamint egy szlovák törpepárt, a Šanca, illetve a Szlovákia Roma Kezdeményezése nevű politikai csoportosulás jelöltjeit is. A Híd listáját Érsek Árpád jelenlegi közlekedésügyi miniszter vezeti, a vegyes párt elnöke, Bugár Béla, csak a második helyen indul.</p>
      <p>
        <i>Nyitókép: MTI/Kovács Tamás</i>
      </p>
      <p>
        <b>Kapcsolódó hang</b>
      </p>
      <p>A Csemadok elnöke vezeti a magyar listát</p>
      <figure>
        <audio src="https://infostart.hu/audio/00005/00005478b.mp3"/>
      </figure>
      <p> </p>
    </article>
  </body>
</html>