<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216049/Jonge-theoloog-Het-is-soms-alsof-ik-een-exotisch-huisdier-ben"/>
    <meta property="og:site_name" content="RTV Noord"/>
    <meta property="article:published_time" content="2019-11-25T18:08:00+00:00"/>
    <meta property="og:title" content="Jonge theoloog: 'Het is soms alsof ik een exotisch huisdier ben'"/>
    <meta property="og:description" content="Voor een jaar lang is hij de landelijke influencer op het gebied van Godsleer. Tijdens de Nacht van de Theologie is 26-jarige Groninger Mark de Jager uitgeroepen tot Jonge Theoloog des Vaderslands."/>
  </head>
  <body>
    <article>
      <h1>Jonge theoloog: 'Het is soms alsof ik een exotisch huisdier ben'</h1>
      <address>
        <time datetime="2019-11-25T18:08:00+00:00">25 Nov 2019, 18:08</time>
      </address>
      <p>De Jager werd voorgedragen door de Rijksuniversiteit Groningen (RUG), waar hij theologie studeert. Hij was een van de zes kandidaten en moest zichzelf via een presentatie en een filmpje laten zien.</p>
      <h3>Reputatie</h3>
      <p>Toch denk je bij theologie niet direct aan jongeren. 'Het heeft een wat stoffige reputatie, het klinkt een beetje ouderwets. Oudere theologen zijn een beetje verlegen', geeft De Jager toe. 'Maar theologie is superrelevant. Iedereen heeft er een mening over.'</p>
      <p>Hij noemt het voorbeeld van de tandarts. 'Als ik hem vertel dat ik theologie studeer, dan zegt hij direct dat hij athe√Øst is. Dan komt er wel een gesprek op gang.'</p>
      <h3>Exotisch huisdier</h3>
      <p>Theologie heeft raakvlakken met veel gebeurtenissen en ontwikkelingen, vervolgt hij. Neem bijvoorbeeld radicalisering, maar ook aardbevingen, somt De Jager op. 'In het bevingsgebied zijn ook twee geestelijk verzorgers aan het werk om met mensen te praten over het geloof.'</p>
      <p>De Jager heeft veel gesprekken met medestudenten. 'Dan merk ik dat ze theologie interessant vinden. Er is minder schaamte. Mensen zijn ook nieuwsgierig als ik vertel dat ik theoloog ben. Alsof je een exotisch huisdier bent.'</p>
      <h3>Studenten</h3>
      <p>De kersverse Jonge Theoloog des Vaderlands wil zich de komende tijd richten op studenten en stress. 'Er staat tegenwoordig heel veel druk op jonge mensen. Je moet succesvol zijn in alle facetten van het leven. Dat levert veel stress op.'</p>
      <p>De Jager wil studenten daarmee helpen. 'In theologie zeg je: je mag ook falen, dat is een boodschap die ik aan de man wil brengen. Als jonge theoloog kun je dat doen met columns, gesprekken en lezingen.'</p>
      <h3>Jaar</h3>
      <p>De jonge theoloog ziet het komend jaar ook als een investering in zichzelf. 'Ik hoop te leren hoe ik theologie relevant kan maken. En daarnaast wil ik graag columns schrijven over allerlei onderwerpen, zoals bijvoorbeeld ook de stikstofcrisis of dingen met het geloof. Daarmee hoop ik het stoffige imago een beetje minder stoffig te maken.'</p>
    </article>
  </body>
</html>