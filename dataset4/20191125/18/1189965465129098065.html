<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260585/syntagmatiki-anatheorisi-oloklirothike-i-psifoforia-sti-voyli-ta-arthra-poy-tropopoioyntai"/>
    <meta property="og:site_name" content="LiFO"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="Συνταγματική αναθεώρηση: Ολοκληρώθηκε η ψηφοφορία στη Βουλή - Τα άρθρα που τροποποιούνται"/>
    <meta property="og:description" content="Ολοκληρώθηκε στη Βουλή η ψηφοφορία για την αναθεώρηση του Συντάγματος"/>
  </head>
  <body>
    <article>
      <h1>Συνταγματική αναθεώρηση: Ολοκληρώθηκε η ψηφοφορία στη Βουλή - Τα άρθρα που τροποποιούνται</h1>
      <h2>Ολοκληρώθηκε στη Βουλή η ψηφοφορία για την αναθεώρηση του Συντάγματος</h2>
      <address><time datetime="2019-11-25T18:06:00+00:00">25 Nov 2019, 18:06</time> by <a rel="author">NEWSROOM</a></address>
      <p>
        <b>Η Βουλή ενέκρινε το ψήφισμα για την <a href="https://www.lifo.gr/tags/%CE%B1%CE%BD%CE%B1%CE%B8%CE%B5%CF%8E%CF%81%CE%B7%CF%83%CE%B7+%CF%84%CE%BF%CF%85+%CE%A3%CF%85%CE%BD%CF%84%CE%AC%CE%B3%CE%BC%CE%B1%CF%84%CE%BF%CF%82">αναθεώρηση εννέα άρθρων του Συντάγματος</a>.</b>
      </p>
      <p>
        <b>Πέρασαν οι τροποποιήσεις για την εκλογή ΠτΔ και την ψήφο των αποδήμων</b>
      </p>
      <p>Πλέον αποσυνδέεται η εκλογή του Προέδρου της Δημοκρατίας από τη διαδικασία εκλογών, ενώ σημαντικές αλλαγές θεωρούνται και αυτές που αφορούν στη συμμετοχή των Ελλήνων του εξωτερικού στις εθνικές εκλογές καθώς και στον περιορισμό των προνομιακών διατάξεων για την ποινική δίωξη υπουργών.</p>
      <p>Ο πρόεδρος της Βουλής, Κώστας Τασούλας, ανακοίνωσε το αποτέλεσμα της ψηφοφορίας. Συνολικά ψήφισαν 297 βουλευτές ενώ απουσίαζαν τρεις. Για την τέταρτη τροποποίηση του Συντάγματος του 1975 είχαν τεθεί σε ψηφοφορία 49 διατάξεις, που αφορούν σε 28 άρθρα και οι διατάξεις που τροποποιούνται είναι:</p>
      <p>Αποσύνδεση της εκλογής Προέδρου της Δημοκρατίας από εθνικές εκλογές (άρθρο 32). Ο ΠτΔ θα μπορεί να αναδεικνύεται ακόμα και με σχετική πλειοψηφία στη Βουλή. Υπέρ ψήφισαν 158 βουλευτές ενώ δεν ψηφίστηκε από ΣΥΡΙΖΑ, ΚΙΝΑΛ, ΜέΡΑ25 και Ελληνική Λύση.</p>
      <p>-Περιορισμός των προνομιακών ρυθμίσεων περί ποινικής ευθύνης υπουργών (άρθρο 86) που προβλέπει την κατάργηση της αποσβεστικής προθεσμίας για τη διαγραφή των αδικημάτων. Η διάταξη έλαβε 274 ψήφους.</p>
      <p>-Ψήφος των Ελλήνων του εξωτερικού (άρθρο 54). Η διάταξη έλαβε 212 ψήφους, 84 «όχι» και ένα «παρών».</p>
      <p>-Θέσπιση λαϊκής νομοθετικής πρωτοβουλίας (άρθρο 73). Η διάταξη έλαβε 254 «ναι», 32 «όχι» και 11 «παρών».</p>
      <p>-Περιορισμός της βουλευτικής ασυλίας, με 179 υπέρ, 117 κατά και ένα «παρών»</p>
      <p>-Σύσταση εξεταστικών επιτροπών κατ΄ εξαίρεση του κανόνα της πλειοψηφίας: 189 υπέρ, 94 κατά και 14 «παρών».</p>
      <p>-Επιλογή μελών Ανεξάρτητων Αρχών από τα 3/5 της Διάσκεψης των Προέδρων αντί 4/5 που ισχύει σήμερα. 158 «ναι», 139 «κατά».</p>
      <p>-Θέσπιση ελάχιστου εγγυημένου εισοδήματος - Εγγύηση αξιοπρεπούς επιπέδου διαβίωσης για όλους. Η διάταξη έλαβε 190 ψήφους, 107 βουλευτές καταψήφισαν.</p>
      <p>-Εξομοίωση των στρατιωτικών δικαστηρίων με τα πολιτικά, με 189 «ναι».</p>
      <figure>
        <img src="https://www.lifo.gr/uploads/image/1571705/vouli-anatheorisi-sintagmatos-1.jpg"/>
      </figure>
      <figure>
        <img src="https://www.lifo.gr/uploads/image/1571707/vouli-anatheorisi-sintagmatos-2.jpg"/>
      </figure>
    </article>
  </body>
</html>