<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Gera_Marina_Nem_fogok_sirni_ha_nem_en_nyerek"/>
    <meta property="og:site_name" content="HVG.hu"/>
    <meta property="article:published_time" content="2019-11-25T18:50:00+00:00"/>
    <meta property="og:title" content="Az Emmy-díjra jelölt Gera Marina: Nem fogok sírni, ha nem én nyerek"/>
    <meta property="og:description" content="A Nemzetközi Emmy-díjra az idén a legjobb színésznő kategóriában Gera Marinát jelölték a Szász Attila rendezte Örök tél című film főszerepében nyújtott alakításáért. A Nemzetközi Emmy-díjjal az Egyesült Államokon kívül készült legjobb televíziós produkciókat ismerik el. A díjátadó gála helyi idő szerint hétfőn este lesz New Yorkban. Néhány órával a ceremónia előtt kérdeztük a legjobb színésznő kategória magyar jelöltjét."/>
  </head>
  <body>
    <article>
      <h1>Az Emmy-díjra jelölt Gera Marina: Nem fogok sírni, ha nem én nyerek</h1>
      <address><time datetime="2019-11-25T18:50:00+00:00">25 Nov 2019, 18:50</time> by <a rel="author">Balla István</a></address>
      <p>
        <b>A Nemzetközi Emmy-díjra az idén a legjobb színésznő kategóriában Gera Marinát jelölték a Szász Attila rendezte Örök tél című film főszerepében nyújtott alakításáért. A Nemzetközi Emmy-díjjal az Egyesült Államokon kívül készült legjobb televíziós produkciókat ismerik el. A díjátadó gála helyi idő szerint hétfőn este lesz New Yorkban. Néhány órával a ceremónia előtt kérdeztük a legjobb színésznő kategória magyar jelöltjét.</b>
      </p>
      <p>
        <b>hvg.hu: Mikor és hogyan tudta meg, hogy Nemzetközi Emmy-díjra jelölték?</b>
      </p>
      <p><b>Gera Marina:</b> Szeptember 19-én tudtam meg, hogy jelöltek a legjobb színésznő címre. Éppen próbáltam a színházban, a rendezőm írt egy üzenetet. Egy kollégám készített is egy képet, amint épp „sokkot kapok” a hírtől.</p>
      <p>
        <b>hvg.hu: Ez az első alkalom, hogy magyar színésznőt jelöltek a díjra. Mivel töltötte az időt eddig New Yorkban, a díjátadó helyszínén?</b>
      </p>
      <p><b>G. M.:</b> Ez egy négynapos fesztivál, minden nap programokon voltam. Úgy érzem, nagy az érdeklődés a színészek iránt, többen mondták, és én is érzem, hogy rajtam kifejezetten nagy a figyelem. Ennek az is lehet az oka, hogy először van magyar színésznőjelölt. A Nemzetközi Televíziós Művészeti és Tudományos Akadémia tagjainak a fesztivál előtti ebédjére elvileg nem hivatalosak a színésznők, de engem például a fesztiváligazgató megkérdezett, hogy nem mennék-e e el. Úgyhogy most megyek (<i>az interjú helyi idő szerint délelőtt 10-kor készült – a szerk.</i>). Úgy tudom, ott lesz például a <i>Trónok harca</i> írója is.</p>
      <figure>
        <img src="https://img4.hvg.hu/image.aspx?id=73bddb48-99ae-4069-8723-83102a42049c&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI / Koszticsák Szilárd</cite>
        </figcaption>
      </figure>
      <p>
        <b>hvg.hu: Mit vár a gálától?</b>
      </p>
      <p><b>G. M.:</b> Nem fogok sírni, ha nem én nyerek. De dolgozni szeretnék, szeretném, ha ezzel a jelöléssel itthon és esetleg nemzetközi színtéren kiérdemelnék lehetőségeket.</p>
      <p>
        <b>hvg.hu: Hogyan készült a forgatásra?</b>
      </p>
      <p><b>G. M.:</b> A film komoly, súlyos témát dolgoz fel. Két hónapot készültem rá. Minden családban van ilyen történet, mégis ez egy elhallgatott tabutéma, hiszen a málenkij robotról nem lehetett beszélni. Néztem dokumentumfilmeket, riportokat, de a személyes történetben nekem arra kellett koncentrálnom, hogy felépítsem magamban mindazt, ami az én karakteremhez tartozik – a vallásos viszonytól kezdve az anyaságig. Azt nem tudom elképzelni, milyen lehet a Gulágon, de azt igen, milyen lehet, ha az ember nem láthatja a gyerekét, és azt sem tudja, mikor találkozhat vele újra. <a href="https://hvg.hu/itthon/20191125_Gulagemleknap_mindenki_felelos_csak_az_oroszok_nem">Ma egyébként Gulág-emléknap van</a>, így beszélni fogok erről – ha nem is kell felmennem a színpadra, akkor a vörös szőnyegen.</p>
      <figure>
        <img src="https://img4.hvg.hu/image.aspx?id=e6fcd1f9-0581-4141-a7e2-a4df011c72b2&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI / Koszticsák Szilárd</cite>
        </figcaption>
      </figure>
      <p>
        <b>hvg.hu: Beszéddel készül?</b>
      </p>
      <p><b>G. M.:</b> Volt egy beszéd a fejemben, de még gyorsan átírom. Készülni mindenképpen kell, mert ha ki kell mennem, akkor csak harminc másodpercem lesz, az nagyon kevés idő, nagyon összeszedettnek kell lenni. De ha nem is leszek Emmy-díjas, Emmy-jelölt már vagyok, erről oklevelet és érmet is kaptam. Emellett három ruhával készülök – az ebédre, a vörös szőnyegre és az afterpartira – és a magyar tervezőket fogom képviselni.</p>
      <p>Az <i>Örök tél</i> című filmről <a href="https://hvg.hu/elet/20180224_Orok_tel_Kobli_Norbert_Szasz_Attila_Gera_Marina_Dobrosi_Laura_Kiss_Diana_Magdolna_Kurta_Nike_Farkas_Franciska_Csanyi_Sandor">itt írtunk</a>, de kedd hajnalban egy magyar tévéfilmért is szoríthatunk: az <a href="https://hvg.hu/kultura/20191125_En_sztalinista_vagyok_legalabbis_ma_reggel_meg_az_voltam">Emmyre jelölt Trezorról írt kiritikánkat itt olvashatják</a>.</p>
      <related>
        <a href="https://hvg.hu/kultura/20191002_olaszorszag_dij_trezor_magyar_film_bergendy_peter"/>
        <a href="https://hvg.hu/kultura/20191125_En_sztalinista_vagyok_legalabbis_ma_reggel_meg_az_voltam"/>
      </related>
    </article>
  </body>
</html>