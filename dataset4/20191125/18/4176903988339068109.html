<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/aktivisti-ne-davimo-beograd-traze-da-premijerka-do-cetvrtka-uputi-skupstini-predlog-za-smenu/"/>
    <meta property="og:site_name" content="Krstarica"/>
    <meta property="article:published_time" content="2019-11-25T18:20:03+00:00"/>
    <meta property="og:title" content="Aktivisti Ne davimo Beograd traže da premijerka do četvrtka uputi skupštini predlog za smenu …"/>
    <meta property="og:description" content="Grupa od stotinak aktivista inicijative Ne davimo Beograd i gradjana okupila se večeras ispred zgrade Ministarstva finansija u Beogradu, zahtevajući smenu"/>
  </head>
  <body>
    <article>
      <h1>Aktivisti Ne davimo Beograd traže da premijerka do četvrtka uputi skupštini predlog za smenu …</h1>
      <address><time datetime="2019-11-25T18:20:03+00:00">25 Nov 2019, 18:20</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-nlm3cqe1m3.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Grupa od stotinak aktivista inicijative Ne davimo Beograd i gradjana okupila se večeras ispred zgrade Ministarstva finansija u Beogradu, zahtevajući smenu ministra finansija Siniše Malog, nakon što je Odbor za profesionalnu etiku Univerziteta u Beogradu potvrdio da je plagirao doktorat.</p>
      <p>Učesnici skupa su se nešto posle 18.30 časova uputili ka zgradi Vlade Srbije gde će, kako su najavili, premijerki Ani Brnabić predati zahtev da do četvrtka, 28. novembra uputi predlog Skupštini Srbije za smenu ministra finansija.</p>
      <p>„Vidimo se u četvrtak u 18 časova ispred Vlade Srbije da vidimo šta je Ana odlučila. Ukoliko se to ne desi, zaključavanje Ministarstva finansija od jutros biće samo pokazna vežba kako se preuzimaju institucije“, naveli su organizatori skupa.</p>
      <p>Inicijativa je ranije najavila da će ukoliko Siniša Mali ne bude smenjen, nastaviti sa okupljanjima i akcijama.</p>
      <p>Aktivisti Ne davimo Beograd jutros su lancima blokirali ulaz u Ministarstvo finansija, kako bi „dokazanom plagijatoru i učesniku brojnih afera“ Siniši Malom, onemogućili da udje u zgradu.</p>
      <p>Odbor za profesionalnu etiku Univerziteta u Beogradu u četvrtak je predložio Senatu Univerziteta da postupi po pravilniku o poništavanju doktorata u slučaju ministra Siniše Malog jer je utvrdio postojanje neakademskog ponašanja u njegovom radu.</p>
      <p>(Beta)</p>
    </article>
  </body>
</html>