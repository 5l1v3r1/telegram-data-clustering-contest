<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/statements/01/232217"/>
    <meta property="og:site_name" content="Tamilwin"/>
    <meta property="article:published_time" content="2019-11-25T18:08:09+00:00"/>
    <meta property="og:title" content="மலையக தமிழர்களை இழிவாக பேசிய அதாவுல்லா பகிரங்க மன்னிப்பு கோர வேண்டும்!"/>
    <meta property="og:description" content="முன்னாள் நாடாளுமன்ற உறுப்பினரும் தேசிய."/>
  </head>
  <body>
    <article>
      <h1>மலையக தமிழர்களை இழிவாக பேசிய அதாவுல்லா பகிரங்க மன்னிப்பு கோர வேண்டும்!</h1>
      <address><time datetime="2019-11-25T18:08:09+00:00">25 Nov 2019, 18:08</time> by <a rel="author">Theesan, Manoshankar</a></address>
      <p>முன்னாள் நாடாளுமன்ற உறுப்பினரும் தேசிய காங்கிரசின் தலைவர் எ.எல்.எம் அதாவுல்லா தொலைக்காட்சி நிகழ்ச்சியொன்றில் மலையக தமிழர்களை கீழ்த்தரமாக விழித்துப் பேசியமைக்கு ஈரோஸ் அமைப்பு வன்மையான கண்டனங்களை வெளியிட்டுள்ளது.</p>
      <p>அந்த அமைப்பு வெளியிட்டுள்ள அறிக்கை ஒன்றில் இந்த விடயம் தெரிவிக்கப்பட்டுள்ளது. குறித்த அறிக்கையில் தொடர்ந்தும் தெரிவிக்கப்பட்டுள்ளதாவது,</p>
      <p>“அதாவுல்லா அவரது செய்கைக்காக பகிரங்க மன்னிப்பு கோர வேண்டும். இல்லையெனில் மன்னிப்பு கேட்கும் வரை அதாவுல்லாவுக்கு எதிரான போராட்டங்களை முன்னெடுக்க நேரிடும்.</p>
      <p>“மதத்தால் இந்துவானாலும், மாண்பில் முஸ்லிம் என்றாலும், வேதம் பயிலும் கிறிஸ்தவனும், தீரச் சைவன் ஆனாலும், ஈழத்தமிழர் ஈழவரே - அவர் எங்கிருந்தாலும் நம்மவரே” என்ற எமது கொள்கைக்கிணங்க எமது மக்களை இழிவுபடுத்துவது எவராக இருந்தாலும், நாம் வேடிக்கை பார்த்துக் கொண்டிருக்க மாட்டோம்.</p>
      <p>ஒடுக்கப்படும் மக்களிடையே காழ் புணர்வுகளை விதைத்து ஐக்கியத்துக்குக் குந்தகம் விளைவிக்கும் அதாவுல்லா போன்றவர்களைக் கட்சி, இன, மத பேதமின்றி அனைவரும் கண்டிக்க வேண்டும்.</p>
      <p>மேலும் தமிழ் பேசும் நாடாளுமன்ற உறுப்பினர்களும், அதாவுல்லாவின் கட்சி பங்காளியாகவிருக்கும் ஐக்கிய மக்கள் சுதந்திர கூட்டமைப்பு மற்றும் பொதுஜன பெரமுனவை சேர்ந்தவர்களும் அதாவுல்லாவின் கீழ்த்தரமான பேச்சுக்கு எதிராக உரிய நடவடிக்கைகளை எடுக்க வேண்டும்” எனவும் கோரிக்கை விடுவதாக அந்த அறிக்கையில் மேலும் தெரிவிக்கப்பட்டுள்ளது.</p>
    </article>
  </body>
</html>