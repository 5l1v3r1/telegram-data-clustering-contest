<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/teplovyi-kolaps-u-kamianskomu-liudy-protestuiut-bo-kilkasot-kvartyr-dosi-bez-opalennia-vkliuchennia-203457.html"/>
    <meta property="og:site_name" content="5 канал"/>
    <meta property="article:published_time" content="2019-11-25T18:17:00+00:00"/>
    <meta property="og:title" content="&quot;Тепловий колапс&quot; у Кам'янському: люди протестують, бо кількасот квартир досі без опалення – включення"/>
    <meta property="og:description" content="На акцію протесту вийшли жителі багатоквартирних будинків одного мікрорайону"/>
  </head>
  <body>
    <article>
      <h1>"Тепловий колапс" у Кам'янському: люди протестують, бо кількасот квартир досі без опалення – включення</h1>
      <address>
        <time datetime="2019-11-25T18:17:00+00:00">25 Nov 2019, 18:17</time>
      </address>
      <p>Кілька сотень квартир досі без опалення в Кам'янському на Дніпропетровщині. Через холод у помешканнях люди вийшли на акцію протесту. Перекрили одну з центральних вулиць міста. За ситуацією в Кам'янскому стежить кореспондент "5 каналу" Наталка Світлова.</p>
      <p>За словами кореспондентки, на акцію протесту вийшли жителі багатоквартирних будинків одного мікрорайону. В їхніх будинках, скаржаться, досі холодно. Торік два мікрорайони влада вирішила перевести на індивідуальне електричне опалення, проте з переобладнанням запізнилася. Потім вирішили підключити квартири до центрального, проте й ці роботи вчасно не виконали. Частина мешканців встановила у квартирах індивідуальне електроопалення, інші так само, як у попередні роки, чекають на появу тепла в централізованій системі опалення.</p>
      <p>У підсумку опалення мешканці не мають ніякого.</p>
      <p>Мешканка Кам'янського Світлана Плитка каже: "Три доби не було світла. Його вмикають на дві години – є світло. Потім це холоднеча страшенна. Електроопалення не вмикається. Дзвонимо – ведуться ремонтні роботи. В 5-ї вечора немає. Ми поставили, ми заплатили 24 тисячі за опалення. Ми не можемо ним користуватися. Тому що включаємо – вибиває".</p>
      <p>Своєю чергою мешканка Кам'янського Наталя Задорожна каже: "Ми стали заручниками в цій ситуації. Тому що люди, які на центральному опаленні, його не отримують. І люди, які поставили опалення. При цьому, у людей, у яких стоять газові котли – вони теж не тягнуть".</p>
      <p>Тим часом начальник Кам'янського РЕМ ДТЕК "Дніпровські електромережі" Микола Шумейко каже: "У зв'язку з тим, що переклад під програму індивідуального опалення зайшов у листопаді місяці, термін дуже короткий. За два тижні ми не можемо здійснити розбудову мережі і посилити. На це потрібен час. Багато клієнтів не отримали тепло і вирішили знову включитися в розетки (ред. – вмикати обігрівачі). Це призвело до зростання напруги в мережах. Наші кабелі не були розраховані на такі потужності – і вони погоріли".</p>
      <p>Як повідомляв 5.UA, схожа ситуація була в Новому Роздолі на Львівщині, та 21 листопада там <a href="https://www.5.ua/regiony/u-novomu-rozdoli-nareshti-pochynaiut-opaliuvalnyi-sezon-203258.html">нарешті почали опалювальний сезон</a>. </p>
    </article>
  </body>
</html>