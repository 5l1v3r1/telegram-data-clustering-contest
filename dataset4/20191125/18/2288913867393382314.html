<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736965"/>
    <meta property="og:site_name" content="De Standaard"/>
    <meta property="article:published_time" content="2019-11-25T18:09:00+00:00"/>
    <meta property="og:title" content="Ook huiszoeking in Lommel in kader van ‘Operatie Alfa’"/>
    <meta property="og:description" content="In het kader van de Nederlandse ‘Operatie Alfa’ vonden maandagnamiddag nieuwe huiszoekingen plaats, ook in het Belgische Lommel. Dat meldde de Nederlandse ..."/>
  </head>
  <body>
    <article>
      <h1>Ook huiszoeking in Lommel in kader van ‘Operatie Alfa’</h1>
      <address>
        <time datetime="2019-11-25T18:09:00+00:00">25 Nov 2019, 18:09</time>
      </address>
      <p>
        <b>In het kader van de Nederlandse ‘Operatie Alfa’ vonden maandagnamiddag nieuwe huiszoekingen plaats, ook in het Belgische Lommel. Dat meldde de Nederlandse politie. ‘Operatie Alfa’ is een politieonderzoek naar een criminele familie in Oss, een stad in de Nederlandse provincie Noord-Brabant.</b>
      </p>
      <p>De huiszoekingen startten nadat maandag opnieuw vier kopstukken werden opgepakt. Het gaat om twee mannen (57 en 55 jaar) uit Berghem, een 44-jarige man uit Helmond en een 24-jarige uit Oss. De vier worden onder meer verdacht van lidmaatschap van een criminele organisatie. In het al langer lopende onderzoek naar de criminele familie in Oss, werden op 13 november al drie mannen van 48, 55 en 26 jaar opgepakt.</p>
      <p>Direct na de arrestaties van de vier werd maandag gestart met uitgebreide doorzoekingen van meerdere woningen in Helmond, Berghem, Oss en Asten in Nederland en Lommel in België. Opnieuw wordt gezocht naar wapens, drugs en geld. De doorzoekingen nemen nog zeker een groot deel van de avond in beslag. Nieuwe arrestaties zijn niet uitgesloten.</p>
      <p>Eerder op maandag had de Nederlandse politie al gemeld dat er in het onderzoek opnieuw wapens waren gevonden in een busje dat vrijdag in beslag werd genomen bij een bedrijf in Oss. Het ging onder meer om drie kalasjnikovs, drie mitrailleurs, een geweer en drie andere vuurwapens.</p>
    </article>
  </body>
</html>