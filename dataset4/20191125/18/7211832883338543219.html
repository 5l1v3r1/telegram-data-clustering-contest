<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607390"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T18:09:00+00:00"/>
    <meta property="og:title" content="โรงแรมรีสอร์ทรุกป่าเขาค้อเฮจังหวัดปลดล็อคสั่งจัดระเบียบพื้นที่ใหม่"/>
    <meta property="og:description" content="เพชรบูรณ์-ผู้ว่าฯสั่งเอ็กซเรย์ที่ดินเขาค้อ เพื่อจัดทำผังป่าไม้ใหม่ หลังจังหวัดมีมติเสนอปลดล็อคโรงแรมรีสอร์ทบุกรุกป่า ตามคำสั่ง คสช.ที่ 6/62"/>
  </head>
  <body>
    <article>
      <h1>โรงแรมรีสอร์ทรุกป่าเขาค้อเฮจังหวัดปลดล็อคสั่งจัดระเบียบพื้นที่ใหม่</h1>
      <address><time datetime="2019-11-25T18:09:00+00:00">25 Nov 2019, 18:09</time> by <a rel="author">PostToday</a></address>
      <p>เพชรบูรณ์-ผู้ว่าฯสั่งเอ็กซเรย์ที่ดินเขาค้อ เพื่อจัดทำผังป่าไม้ใหม่ หลังจังหวัดมีมติเสนอปลดล็อคโรงแรมรีสอร์ทบุกรุกป่า ตามคำสั่ง คสช.ที่ 6/62</p>
      <p>เมื่อวันที่ 25 พ.ย.นายสืบศักดิ์ เอี่ยมวิจารณ์ ผวจ.เพชรบูรณ์ เป็นประธานประชุมคณะอนุกรรมการจัดที่ดินคทช.อำเภอเขาค้อ เพื่อติดตามความคืบหน้าหลังทางจังหวัดมีมติเสนอ คณะกรรมการนโยบายที่ดินแห่งชาติ(คทช.) ปลดล็อคโรงแรมที่ติดข้อจำกัดการใช้ประโยชน์ที่ดินตามกฎหมาย ตามคำสั่ง หน.คสช.ที่ 6/62 ในข้อ 5 โดยมีผู้ประกอบการโรงเรียนร่วมประชุม ณ ศาลากลางจังหวัด</p>
      <figure>
        <img src="https://www.posttoday.com/media/content/2019/11/25/143D67DFB2644B1D85C850C5511134C8.jpg"/>
      </figure>
      <p>ทั้งนี้ ในพื้นที่ อ.เขาค้อ มีโรงแรมรีสอร์ทที่ได้ยื่นแจ้งไว้กับองค์กรปกครองส่วนท้องถิ่นใน 4 ตำบล ได้แก่ ต.เขาค้อ ต.สะเดาะพง ต.ริมสีม่วง และต.หนองแม่นา จำนวน 409 ราย โดยนายสืบศักดิ์ ย้ำว่า ทางจังหวัดไม่ได้ดำเนินการตามอำเภอใจ แต่ทำตามคำสั่ง คสช.ที่ให้แก้ปัญหาเกี่ยวกับโรงแรม ส่วนจะได้ผลหรือเป็นอย่างไรขึ้นอยู่กับ คทช. ส่วนจังหวัดแค่เพียงนำเสนอแนวทางแก้ไขโดยไม่ขัดต่อกฎหมายเท่านั้น</p>
      <p>อย่างไรก็ตาม นายสืบศักดิ์ได้สั่งให้อำเภอเขาค้อ โดยกำนันผู้ใหญ่บ้าน สำรวจข้อมูลลงลึกถึงขอบเขตการถือครองที่ดินของลูกบ้าน ทั้งจำนวนเนื้อที่และในหมู่บ้านมีครัวเรือนกี่ราย นอกจากนี้ ยังให้สำรวจเจ้าของที่ดินเดิม หากมีการเปลี่ยนมือให้แจ้งผู้ถือครองในปัจจุบัน และให้มีการรายงานตัว เพื่อทำผังการใช้ประโยชน์ที่ดินหรือสัมโนป่าไม้ พร้อมกำหนดว่า อยู่ในลุ่มน้ำชั้นไหน โดยให้ประกาศรายชื่อและขอมูลทางเว็บไซต์ รวมทั้งกำหนดเวลาหากจะคัดค้าน จากนั้นที่ประชุมยังกำหนดช่วงเวลาการสำรวจฯ ร่วมกับทางป่าไม้ โดยเริ่มตั้งแต่เดือนธ.ค. 2562 ถึงเดือนก.พ. 2563 ส่วนกรณีโรงแรม 206 รายที่ไม่ได้ยื่นให้ข้อมูลจดแจ้งให้เดินหน้าจับกุมดำเนินคดี</p>
      <p>นอกจากั้น ที่ประชุมยังรายงานข้อมูลการจับกุมดำเนินคดีโรงแรมรีสอร์ทบุกรุกป่าเขาค้อ โดยในปี 2553-2554 แจ้งความโดยทหาร 33 ราย ส่งฟ้อง 4 ราย รับสารภาพ 4 ราย ยกฟ้อง 1 ราย , ปี 2554 แจ้งความโดยป่าไม้ 48 คดี ทราบผล 9 คดี ยุติการดำเนินคดี 2 คดี งดสอบสวน 2 คดี สั่งไม่ฟ้อง 26 คดี ยังไม่ทราบผล 9 คดี และในปี 2560 ถึงปัจจุบัน ป่าไม้แจ้งความ 154 คดี ส่งฟ้อง 131 คดี ไม่ฟ้อง 2 ราย ระหว่างส่งฟ้อง 20 ราย ส่วนการกำหนดทามไลน์ สำรวจที่ดินและการครอบครองนั้น สาเหตุอีกอย่างก็เพื่อช่วยเหลือราษฎรที่ถูกดำเนินคดี ให้นำไปประกอบหลักฐานการพิจารณาคดีทั้งในชั้นตำรวจ อัยการและศาล</p>
      <figure>
        <img src="https://www.posttoday.com/media/content/2019/11/25/F8E1EC2F9D174D16805A235CBE8837F1.jpg"/>
      </figure>
    </article>
  </body>
</html>