<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/110-%d0%bd%d0%b0-%d0%b4%d0%b5%d0%bd-%d0%b7%d0%b2%d1%8a%d0%bd%d1%8f%d1%82-%d0%b7%d0%b0-%d0%b4%d0%be%d0%bc%d0%b0%d1%88%d0%bd%d0%be-%d0%bd%d0%b0%d1%81%d0%b8%d0%bb%d0%b8%d0%b5/"/>
    <meta property="og:site_name" content="Труд"/>
    <meta property="article:published_time" content="2019-11-25T18:21:49+00:00"/>
    <meta property="og:title" content="110 на ден звънят за домашно насилие"/>
    <meta property="og:description" content="Съдът издал 2398 ограничителни заповеди За последните 4 години са убити 96 жени Средно по 110 сигнала за домашно насилие постъпват за ден на телефон 112. Общият брой на обажданията от началото на тази година до август са 23 334...."/>
  </head>
  <body>
    <article>
      <h1>110 на ден звънят за домашно насилие</h1>
      <address><time datetime="2019-11-25T18:21:49+00:00">25 Nov 2019, 18:21</time> by <a rel="author">Труд</a></address>
      <p>
        <b>Съдът издал 2398 ограничителни заповеди<br/></b>
        <br/>
        <b>За последните 4 години са убити 96 жени</b>
      </p>
      <p>Средно по 110 сигнала за домашно насилие постъпват за ден на телефон 112. Общият брой на обажданията от началото на тази година до август са 23 334. Подадените сигнали за последните 3 години са се увеличи драстично, сочи статистика на МВР. През 2016 г. са получени 28 000 за домашно насилие на телефон 112, през 2017 г. са 29 000, а през 2018 година сигналите са 31 166. Данни бяха представени от зам.-директора на ГДНП старши комисар Благородна Макева по повод стартирането на регионална кампания в България, Унгария и Румъния срещу насилието над жени.</p>
      <p>Броят на случаите на домашно насилие расте, но повечето жени ги е страх да говорят за това. „Жените се обръщат към неправителствения сектор, а не към полицията или съда”, заяви инспектор Пенка Стоянова от Главна дирекция „Национална полиция” по повод Световния ден против насилие над жени. Тя отправи призив тези сигнали да се подават и на спешния телефон 112.</p>
      <p>Всяка четвърта жена в България е подложена на насилие в ежедневието и дома си, пише в доклад на фондация Анимус. През 2018 година над 1500 български жени и деца са били жертви на насилие. За сравнение през 2017 година са 1300.</p>
      <figure>
        <img src="https://trud.bg/wp-content/uploads/2019/11/03_1_192203.jpg"/>
      </figure>
      <p>За последните четири години броят на убитите представителки на нежния пол е почти сто. Техният брой може и да е по-голям, тъй като има и такива, които не са идентифицирани като жертви на домашно насилие, отбелязват още от фондация „Анимус”. През последните три години с 50% са се увеличили убийствата на жени, извършени от съпрузи, партньори и близки роднини, сочи доклад на МВР от началото на тази година. Ревността е най-честият мотив. От началото на годината до сега 24 жени са били убити, през 2018 г. са 33, през 2017 г. са 27, а през 2016 г. са били 22.</p>
      <figure>
        <img src="https://trud.bg/wp-content/uploads/2019/11/03_1_192204.jpg"/>
      </figure>
      <p>Всеки месец две жени губят живота си след насилие само от началото на тази година. Това заяви омбудсманът Диана Ковачева. Статистиката не е докрай точна, защото Наказателният кодекс инкриминира домашното насилие само, когато е системно – извършен е един и същ акт повече от три пъти, каза Ковачева. „Една жена може да бъде убита от първия път, да бъде осакатена от втория път, а това не влиза в статистиката”, заяви омбудсманът.</p>
      <p>Статистиката на полицията сочи още, че издадените ограничителни заповеди към 30 септември са 2398. Те включват защита не само на един човек, но и на близки и роднини. За тази година по информация на МВР има 381 случая на нарушена заповед за защита, като около 40% от тях са за домашно насилие над жени. 182 са случаите на средни телесни повреди, над 100 са били срещу жени.</p>
      <p>В рамките на стартиралата кампания ще бъдат разпространени постери, видео и радио спот. В тях ще бъдат дадени контакти със спешни телефони на неправителствени организации, които са официални партньори с държавните институции за подкрепа на жертвите, пострадали от домашно насилие. Кампанията у нас се провежда със съдействието на прокуратурата и Националния институт на правосъдието, а мотото є е „Насилието започва с викове, но не трябва да завършва с тишина”.</p>
      <p>Предстои подписване на споразумение по Норвежкия финансов механизъм за обучение на полицейски служители, досега са били обучени над 2000 полицаи. Също така ще се разработи автоматизирана информационна система, в която да се обобщават всички случаи на домашно насилие.</p>
      <p> </p>
      <p>
        <i>
          <b>Статистика</b>
        </i>
      </p>
      <p>
        <b>13 млн. жени в ЕС са подложени на тормоз</b>
      </p>
      <p>По данни на последното проучване на Агенция на Европейския съюз за основните права на човека, което е проведено през 2014 г., една от 10 жени е преживяла форма на сексуално насилие от 15-годишна възраст и една на 20 е била изнасилена. За изследването са интервюирани 42 000 жени във всички държавни членки на Европейския съюз (ЕС). Около 13 милиона жени в ЕС са преживели физическо насилие през годината преди проучването, а в същия период около 3,7 милиона жени в ЕС са жертви на сексуално насилие.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>