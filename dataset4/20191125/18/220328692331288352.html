<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/boy-na-spirka-zaradi-neprodupcheno-biletche-407617.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T18:49:18+00:00"/>
    <meta property="og:title" content="Бой на спирка заради непродупчено билетче"/>
    <meta property="og:description" content="Гратисчийката отказала да си плати глобата и избягала."/>
  </head>
  <body>
    <article>
      <h1>Бой на спирка заради непродупчено билетче</h1>
      <address><time datetime="2019-11-25T18:49:18+00:00">25 Nov 2019, 18:49</time> by <a rel="author">Стандарт</a></address>
      <p>Бой между нередовен пътник и контрольор предизви бурни реакции в социалните мрежи. На кадрите се вижда как служителка на Центъра за градска мобилност дърпа за якето пътничка, която вика и моли за помощ, предаде Нова тв.</p>
      <p>„Пътувах в автобуса. Чух викане. На спирката видях как явно нередовна пътничка иска да избяга, а две контрольорки се опитват да я спрат. Проблемът е, че се е стигнало до физическа разправа”, разказа очевидецът Руси Тодоров. Той е бил на спирката, когато видял какво става.</p>
      <p>„Жената пътуваше гратис. Отказа да плати съответната глоба. Помолихме я да слезе на спирката, за да й съставим акт за нарушение. Тя беше спокойна, съгласи се. След като слязохме, се опита да избяга. Колежката искаше да я спре. В този момент нередовната пътничка стана агресивна. Скъса ми чантата. Засили се към мен, счупи ми апарата. Хвана ме за косата и започна да ме бие и дори ме ухапа. Всичко това се случи, преди да я дръпна за якето. Обадихме се на 112 и пътничката се опита да избяга. В този момент аз я хванах, но все пак тя не беше глобена”, разказа Анита Антониева, служител на Центъра за градска мобилност. В крайна сметка жената е избягала и служителката не е подала жалба.</p>
      <p>„Чрез мобилни екипи на органите на реда се опитваме да намалим броя на нападенията в градския транспорт”, поясни ръководителят на „Контрол по редовността на пътниците” Алексей Фикинчев.</p>
    </article>
  </body>
</html>