<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710195"/>
    <meta property="og:site_name" content="ישראל היום"/>
    <meta property="article:published_time" content="2019-11-25T18:35:16+00:00"/>
    <meta property="og:title" content="האיגוד מתעקש: חצי גמר הגביע בהיכל מנורה"/>
    <meta property="og:description" content="למרות בקשתן של ראשל&quot;צ, נס ציונה ועירוני נהריה באיגוד רוצים לעמוד בתוכנית המקורית ולערוך את המשחקים בתל אביבכדורסל ישראלי"/>
  </head>
  <body>
    <article>
      <h1>האיגוד מתעקש: חצי גמר הגביע בהיכל מנורה</h1>
      <h2>למרות בקשתן של מכבי ראשל"צ, עירוני נס ציונה ועירוני נהריה לקיים את המשחקים במגרשה של המפסידה בין מכבי ת"א להפועל ירושלים, באיגוד רוצים לעמוד בתוכנית המקורית ולערוך את המשחקים בתל אביב</h2>
      <address><time datetime="2019-11-25T18:35:16+00:00">25 Nov 2019, 18:35</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>מכבי ראשון לציון, עירוני נס ציונה ועירוני נהריה הגישו היום (שני) מכתב לאיגוד הכדורסל בבקשה לקיים את משחקי חצי גמר וגמר הגביע במגרשה של המפסידה במשחק הערב בין מכבי תל אביב להפועל ירושלים.</p>
      <p>במכתב ששלח יו"ר מכבי ראשון לציון יצחק פרי, שהוסמך על ידי הקבוצות, למנכ"ל איגוד הכדורסל יענקל'ה בן שושן נכתב בין השאר: "על מנת לשמור על רוח הספורט ועל מנת שאירועי חצי הגמר והגמר ייערכו בצורה שאינה מעניקה לאף קבוצה יתרון כלשהו, משחקי חצי גמר וגמר הגביע ייערכו באולם הביתי של הקבוצה שתפסיד במשחק רבע הגמר האחרון בין מכבי תל אביב להפועל ירושלים, או כל אולם ניטרלי אחר שתבחרו. פתרון זה דואג גם לצד הפיננסי של קיום האירוע באחד משני האולמות הגדולים במדינה ועדיין דואג גם לערך הספורטיבי של קיום האירוע באולם ניטרלי לכל הקבוצות אשר יקחו חלק".</p>
      <p>איגוד הכדורסל דחה את הבקשה, אך למרות הדחיה, פרי לא ויתר ודורש להעביר את הנושא לוועדת הארגון של האיגוד: "איגוד הכדורסל אמון על ההגינות בספורט, והגינות פירושה תנאים זהים לכל המשתתפים בתחרויות. נתינת יתרון הביתיות לאחת הקבוצות המשתתפות פוגעת בעיקרון זה בצורה חמורה".</p>
      <p>כזכור, המעמד היוקרתי מיועד להתקיים השנה בהיכל מנורה מבטחים לאחר שבשנה שעברה שוחק בארנה בירושלים. כעת צריך להמתין להתפתחויות בזמן הקרוב.</p>
    </article>
  </body>
</html>