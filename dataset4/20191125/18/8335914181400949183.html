<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/biznesyt-i-sindikatite-iskat-sreshta-s-borisov-za-bolnichnite-6102527"/>
    <meta property="og:site_name" content="Vesti"/>
    <meta property="article:published_time" content="2019-11-25T18:39:00+00:00"/>
    <meta property="og:title" content="Бизнесът и синдикатите искат среща с Борисов за болничните"/>
    <meta property="og:description" content="Работодателите напускат Тристранния съвет за национално сътрудничество докато не бъде направено ново предложение за болничните и тяхното изплащане"/>
  </head>
  <body>
    <article>
      <h1>Бизнесът и синдикатите искат среща с Борисов за болничните</h1>
      <h2>Работодателите напускат Тристранния съвет за национално сътрудничество докато не бъде направено ново предложение за болничните и тяхното изплащане</h2>
      <address><time datetime="2019-11-25T18:39:00+00:00">25 Nov 2019, 18:39</time> by <a rel="author">Надежда Неменски</a></address>
      <aside>
        <a href="https://vbox7.com/emb/external.php?vid=c8472f4efd&amp;autoplay=1">Видео</a>
      </aside>
      <p>Кухи фирми източват осигурителната система. За това предупреждават синдикатите. Според техните анализи бизнесът има механизми да контролира болничните по-качествено. Работодателите от своя страна очакват конкретни предложения от синдикатите и държавата как да се реформира системата, информира <a href="https://nova.bg/news/view/2019/11/25/269715/%D1%80%D0%B5%D1%84%D0%BE%D1%80%D0%BC%D0%B0%D1%82%D0%B0-%D0%BD%D0%B0-%D0%B1%D0%BE%D0%BB%D0%BD%D0%B8%D1%87%D0%BD%D0%B8%D1%82%D0%B5-%D1%81%D0%B8%D0%BD%D0%B4%D0%B8%D0%BA%D0%B0%D1%82%D0%B8%D1%82%D0%B5-%D0%BC%D0%B8%D1%81%D0%BB%D1%8F%D1%82-%D0%B2-%D0%BE%D0%B1%D1%89%D0%B0-%D1%80%D0%B0%D0%B1%D0%BE%D1%82%D0%BD%D0%B0-%D0%B3%D1%80%D1%83%D0%BF%D0%B0-%D0%B1%D0%B8%D0%B7%D0%BD%D0%B5%D1%81%D1%8A%D1%82-%D1%87%D0%B0%D0%BA%D0%B0-%D0%BA%D0%BE%D0%BD%D0%BA%D1%80%D0%B5%D1%82%D0%B8%D0%BA%D0%B0/">NOVA</a>.</p>
      <p>Според КНСБ в последните години болничните са повече заради дългите отсъствия между две седмици и месец, а не за 1-2-3 дни.</p>
      <p><b>Синдикатите предупреждават и за бизнес с болничните листове – през кухи фирми</b>.</p>
      <p>„Те се създават, нямат друга дейност, не внасят вноски, само декларират. По този начин текущо си теглят пари за тези болнични листа. Има купища с папки в НОИ. Общо взето прокуратурата не реагира”, заяви Ася Гонева от КНСБ.</p>
      <p>Добрин Иванов от Асоциацията на индустриалния капитал в България заяви: „Това е схема, която не е невъзможна, но ми се струва странна, особено в такива големи размери”.</p>
      <p>Ася Гонева обясни:</p>
      <p><b>„Фалшив болничен лист няма! Има фалшива диагноза в болничния лист</b>.</p>
      <p>Вероятно в част от случаите те са подведени от това, което болният споделя”.  </p>
      <p>„В никакъв случай личните лекари не са шампиони по издаване на болнични листи. В медицинските центрове и ДКЦ-тата контролът е занижен и според нас там са огромните злоупотреби”, обясни Добрин Иванов.</p>
      <p>Според данните на НОИ всяка година през последните пет болничните листове са все повече. „Ние направихме нашето предложение, което беше драматично отхвърлено”, обясни Иванов.</p>
      <p>Гонева обаче попита:</p>
      <p><b>„Ако аз съм работодател и съм получила болничен лист, а видя вечерта във Фейсбук, че служителят лежи на брега на някое море, мислите ли, че няма да го уволня?!”</b>.</p>
      <p>Какъв да е контролът, как, кога и дали да се промени системата на болничните – синдикатите и бизнесът искат да обсъждат лично с премиера след завръщането му от САЩ.</p>
      <p>Междувременно стана ясно, че</p>
      <p>
        <b>работодателите напускат Тристранния съвет за национално сътрудничество</b>
      </p>
      <p>докато не бъде направено ново предложение за болничните и тяхното изплащане. Това се казва в отворено писмо на четирите най-големи бизнес организации до премиера Бойко Борисов.</p>
      <p>Според становището чрез задължението работодателите да плащат първите три дни болнични, те фактически биват облагани тройно - чрез осигуровки, дължими обезщетения и изплащане на допълнителни възнаграждения на заместващите работници.</p>
      <p>Работодателите настояват първите три дни да бъдат за сметка на държавата.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/knsb-nastoiava-za-sreshta-s-premiera-i-svikvane-na-nsts-6102252"/>
        <a href="https://www.vesti.bg/bulgaria/ostyr-sblysyk-s-biznesa-sindikatite-zaplashvat-sys-stachka-6102188"/>
        <a href="https://www.vesti.bg/bulgaria/koj-predlozhi-za-bolnichnite-za-kogo-niama-da-vazhi-6102126"/>
      </related>
    </article>
  </body>
</html>