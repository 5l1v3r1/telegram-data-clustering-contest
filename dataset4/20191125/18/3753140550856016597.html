<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/ukrayina_vpershe_vzyala_uchast_u_monrealskomu_knyzhkovomu_festyvali"/>
    <meta property="og:site_name" content="espreso.tv"/>
    <meta property="article:published_time" content="2019-11-25T18:17:00+00:00"/>
    <meta property="og:title" content="Україна вперше взяла участь у Монреальському книжковому фестивалі"/>
    <meta property="og:description" content="Уперше на книжковому салоні у Монреалі (Канада), що відбувається 20-25 листопада, Україна представлена  ним стендом як країна-гість"/>
  </head>
  <body>
    <article>
      <h1>Україна вперше взяла участь у Монреальському книжковому фестивалі</h1>
      <address>
        <time datetime="2019-11-25T18:17:00+00:00">25 Nov 2019, 18:17</time>
      </address>
      <p>Уперше на книжковому салоні у Монреалі (Канада), що відбувається 20-25 листопада, Україна представлена стендом як країна-гість</p>
      <p>Про це повідомляє Літакцент.</p>
      <p>Участь у найбільшому книжковому ярмарку франкомовної літератури взяли 6 українських видавців: Видавництво Анетти Антоненко, Ранок, Фоліо, Нора-Друк, Навчальна книга — Богдан, також на стенді представлені книжки Юрія Журавля та казки з доповненою реальністю від видавництва TaleAR.</p>
      <p>Посольство України у Канаді організувало також урочисте прийняття на честь національної участі для канадських партнерів: захід відбувся за участі посла України Андрія Шевченка, директора Салону Олів’є Ґужона, представників Українського національного об’єднання (УНО_, журналістів та Асоціацій видавців і книгорозповсюдників Канади.</p>
      <p>Микола Кравченко, директор видавництва "Нора-Друк" та один з організаторів української участі зазначає, що метою поїздки є вивчення ринку та налагодження особистих контактів з колегами: "Все почалося з активності Ростислава Нємцева — керівника Літературної студії УНО — Монреаль. Спочатку студія запрошувала на виступи в Монреаль персонально українських письменників та видавців, а цього року вдалося об’єднати зусилля УНО, українського посольства в Канаді та Українського інституту книги й вперше Україна стала учасником Книжкового Салону в Монреалі. Координатором зусиль з українського боку виступала Українська асоціація видавців та книгорозповсюджувачів".</p>
      <p>Також повідомляється, що на участь України в Монреальському салоні виділили кошти Українське національне об‘єднання ($ 5000), Монреальська літстудія ($ 1000), Посольство України ($ 11 000) та Український інститут книги ($ 4 400).</p>
      <p>Українську літературу у Монреаль приїхали представити Сергій Жадан та Андрій Курков.</p>
    </article>
  </body>
</html>