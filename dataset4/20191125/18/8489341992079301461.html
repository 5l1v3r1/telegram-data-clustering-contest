<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807464/%DA%A9%D8%A7%D8%B1%DA%AF%D8%B1%D8%A7%D9%86-%D9%87%D9%BE%DA%A9%D9%88-%D9%85%D9%86%D8%AA%D8%B8%D8%B1-%D8%AA%D8%A7%D8%B1%DB%8C%D8%AE-%D8%AC%D8%AF%DB%8C%D8%AF-%D8%AC%D9%84%D8%B3%D9%87-%D8%AF%D9%81%D8%AA%D8%B1-%D9%85%D8%B9%D8%A7%D9%88%D9%86-%D8%A7%D9%88%D9%84-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T18:06:00+00:00"/>
    <meta property="og:title" content="میرناصر در گفتگو با دانشجو: کارگران هپکو منتظر تاریخ جدید جلسه دفتر معاون اول رئیس جمهور هستند"/>
    <meta property="og:description" content="یکی از کارگران هپکو با اشاره به لغو جلسه دفتر معاون اول رئیس جمهور در خصوص صنایع بزرگ اراک گفت: انتظار داریم هر چه سریعتر تاریخ جدیدی برای این جلسه اعلام شود."/>
  </head>
  <body>
    <article>
      <h1>میرناصر در گفتگو با دانشجو: کارگران هپکو منتظر تاریخ جدید جلسه دفتر معاون اول رئیس جمهور هستند</h1>
      <h2>یکی از کارگران هپکو با اشاره به لغو جلسه دفتر معاون اول رئیس جمهور در خصوص صنایع بزرگ اراک گفت: انتظار داریم هر چه سریعتر تاریخ جدیدی برای این جلسه اعلام شود.</h2>
      <address>
        <time datetime="2019-11-25T18:06:00+00:00">25 Nov 2019, 18:06</time>
      </address>
      <p>به گزارش خبرنگار دانشگاه خبرگزاری دانشجو، بیش از ۲ ماه از آغاز دور جدید اعتراض کارگران هپکو به نبود تولید در این ابرکارخانه می‌گذرد. هفته گذشته، ۲۵ آبان بنا بود جلسه‌ای در دفتر معاون اول رئیس جمهور و با حضور وزرای اقتصاد، کار، راه و شهرسازی، صنعت و معدن، کشور و استاندار مرکزی برگزار شود و در آن مشکلات واحد‌های بزرگ تولیدی استان مرکزی مورد بررسی قرار گیرد.</p>
      <p>کارگران هپکو همزمان با این نشست بیانیه‌ای منتشر کردند و خواسته‌های خود را از دولت برای بازگرداندن رونق تولید به این کارخانه عظیم صنایع سنگین، اعلام کردند. اما این جلسه به دلیل همزمانی با آغاز اعتراضات مردمی به افزایش قیمت بنزین و پس از آن، گرفتاری چند شهر بزرگ کشور در آتش اغتشاشگران، برگزار نشد.</p>
      <p>
        <b>بیشتر بخوانید:</b>
      </p>
      <hr/>
      <ul>
        <li>
          <a href="https://snn.ir/fa/news/804949/%D9%BE%DB%8C%DA%A9%D8%B1%D9%87-%D8%B2%D8%AE%D9%85%DB%8C-%D8%B5%D9%86%D8%A7%DB%8C%D8%B9-%D8%A7%D8%B1%D8%A7%DA%A9-%D8%A8%D9%87-%D8%B3%D9%87%D8%A7%D9%85%D8%AF%D8%A7%D8%B1%D8%A7%D9%86-%D9%88-%D9%85%D8%AF%DB%8C%D8%B1%D8%A7%D9%86%D9%90-%D8%A7%D9%87%D9%84-%D9%86%DB%8C%D8%A7%D8%B2-%D8%AF%D8%A7%D8%B1%D8%AF-%D9%85%D8%B7%D8%A7%D9%84%D8%A8%D8%A7%D8%AA-%DA%A9%D8%A7%D8%B1%DA%AF%D8%B1%D8%A7%D9%86-%D8%AF%D8%B1-%DB%B5-%D8%A8%D9%86%D8%AF">پیکره زخمی صنایع اراک به سهامداران و مدیرانِ «اهل» نیاز دارد / مطالبات کارگران در ۵ بند</a>
        </li>
      </ul>
      <p>سیدناصر میرناصر، یکی از کارگران هپکو در گفتگو با خبرنگار دانشگاه خبرگزاری دانشجو، با اشاره به لغو این جلسه گفت: با وجود اینکه این جلسه برای صنایع اراک بسیار مهم است، برگزار نشد و البته شرایط خوبی هم برای برگزاری آن پیش نیامد.<br/><br/>میرناصر با بیان اینکه تاریخ برگزاری مجدد این جلسه تعیین نشده است، ادامه داد: انتظار می‌رفت با توجه به حساسیت و اهمیت موضوع، از سوی دفتر معاون اول رئیس جمهور این مساله مورد توجه باشد و تاریخ دیگری برای جلسه بعدی، هرچه زودتر اعلام شود.</p>
    </article>
  </body>
</html>