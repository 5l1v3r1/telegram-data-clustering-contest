<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996957_trump_i_netaniahu_se_ozovaha_v_edna_i_sushta_beda/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T18:03:00+00:00"/>
    <meta property="og:title" content="Тръмп и Нетаняху се озоваха в една и съща беда"/>
    <meta property="og:description" content="Не става дума за президента на САЩ Доналд Тръмп, а за израелския премиер Бенямин Нетаняху, който миналата седмица бе официално подведен под отговорност за корупция."/>
  </head>
  <body>
    <article>
      <h1>Тръмп и Нетаняху се озоваха в една и съща беда</h1>
      <address><time datetime="2019-11-25T18:03:00+00:00">25 Nov 2019, 18:03</time> by <a rel="author" href="https://www.dnevnik.bg/author/852" target="_blank">Джоузеф Краус, Асошиейтед прес</a></address>
      <p>Той бе обвинен, че е използвал високия си държавен пост за лични политически интереси. Той охарактеризира разследването срещу себе си като "<a href="https://www.dnevnik.bg/sviat/2019/11/21/3995646_izraelski_medii_netaniahu_shte_bude_obvinen_v/">лов на вещици</a>", основано на "фалшиви новини", и дори го нарече "опит за държавен преврат". Той разчита на своя десен електорат, на посочения от самия него главен прокурор и на умението му да манипулира медийния шум около себе си, за да превъзмогне кризата.</p>
      <p>Не става дума за президента на САЩ Доналд Тръмп, а за израелския премиер Бенямин Нетаняху, който миналата седмица бе официално подведен под <a href="https://www.dnevnik.bg/sviat/2019/11/21/3995312_v_izrael_se_ochakvat_treti_izbori_za_7_meseca_no/">отговорност за корупция.</a></p>
      <p>Обвиненията срещу Нетаняху в получаване на подкупи, измами и злоупотреба със служебно положение бележат кулминацията на три отдавна точещи се дела за корупция. По най-сериозното от тях той е обвинен, че е получавал подкупи от телекомуникационен магнат, за да способства за приемане на нормативи, оценявани на стотици милиони долари, в замяна на медийно благоразположение на един от популярните новинарски сайтове, притежавани от компанията.</p>
      <p>Обявяването на обвиненията съвпадна с последния ден от публичните слушания в Камарата на представителите на САЩ, в които високопоставени служители дадоха <a href="https://www.dnevnik.bg/sviat/2019/11/22/3996036_dvete_sedmici_izslushvaniia_sreshtu_trump_subraha/">планина от показания </a>в подкрепа на обвиненията, че Тръмп е използвал служебните си пълномощия, за да притиска Украйна да разследва бившия вицепрезидент Джо Байдън.</p>
      <p>Тръмп и неговите поддръжници яростно отричат да са извършили нещо нередно, като твърдят, че това е "заговор на дълбоката държава", подхранван от враждебни медии, с цел да бъдат ревизирани резултатите от изборите през 2016 г.</p>
      <p>Нетаняху е възприел подобна тактика и дори същия език, като казва, че обвиненията срещу него са заговор на полицията и прокурорите, за да прекратят 10-годишното управление на най-дълго управлявалия премиер на Израел. Той организира през последните месеци серия от митинги по подобие на Тръмп и редовно се явява в ефира и по социалните мрежи, разчитайки на легендарните си политически умения, докато обръчът около него се затяга.</p>
      <p>"Полицията и прокурорите не са над закона", каза Нетаняху в гневно телевизионно изявление в четвъртък вечерта, като добави, че страната става свидетел на "опит за преврат". "Дойде време да разследваме следователите", заяви той, възприемайки стила, към който често прибягва и Тръмп.</p>
      <p>В четвъртък Тръмп нарече в "Туитър" демократите, водещи разследването за импийчмънт, "човешка измет", отбелязвайки, че това са</p>
      <p>
        <b>"най-нечестните изслушвания в американската история".</b>
      </p>
      <p>Освен че използват сходен политически стил, двамата лидери са се сплотили и в здрав съюз. Тръмп застана на страната на Израел по ключови въпроси, свързани с <a href="https://www.dnevnik.bg/sviat/2019/11/19/3994294_za_oon_evreiskite_selishta_ostavat_nezakonni_i_sled/">конфликта с палестинците</a>, а Нетаняху парадира с близките си връзки с американския президент, като изтъква, че те са донесли безпрецедентни ползи на Израел.</p>
      <p>Стратегията да разчитат на своите електорални бази, като в същото време сипят хули срещу институциите, опитващи се да ограничат техните пълномощия, изглежда, носи позитиви за двамата политически мъже - както впрочем и за други десни популисти, докато изборите не покажат промяна на политическото благоразположение към тях.</p>
      <p>На междинните избори миналата година в САЩ демократите спечелиха контрол над Камарата и платформа, от която да разследват сегашната администрация. Вече изглежда почти сигурно, че в гласуването, което ще бъде по партийни предпочитания, Тръмп ще получи импийчмънт. Но няма индикации, че контролираният от републиканците Сенат ще го отстрани от длъжност. Действащи американски президенти не могат да бъдат официално подвеждани под отговорност.</p>
      <p>
        <b>Началото на края на Нетаняху може да е започнало с изборите през септември,</b>
      </p>
      <p>когато той и неговите десни съюзници не успяха да получат достатъчно места в парламента, за да съставят коалиция, опираща се на мнозинство. Усилията за съставяне на правителство на единството пропаднаха, донякъде и заради проблемите на Нетаняху с правосъдието, и сега страната, изглежда, върви към безпрецедентни трети избори в по-малко от една година.</p>
      <p>"Виждаме как десни популистки правителства по света атакуват правосъдната система, атакуват медиите", и в някои случаи успяват, каза пред АП Аншел Пфефер, израелски коментатор и автор на биография за Нетаняху. "Но мисля, че и в Израел, и в САЩ виждаме как тези стълбове на демократичната система отвръщат на удара и проявяват решимост, изправени пред такъв тип популистки лидер", отбеляза той.</p>
      <figure>
        <img src="https://www.dnevnik.bg/shimg/zx780_3996962.jpg"/>
        <figcaption>© Carlos Barria, REUTERS</figcaption>
      </figure>
      <p>Нетаняху не е юридически задължен да подаде оставка, но е под силен натиск да направи това и обвинението може да се отрази негативно на неговата партия "Ликуд" преди евентуални нови избори.</p>
      <p>Подобно на Тръмп той се радва на почти абсолютна лоялност в собствената си партия, но и това може да се промени. Часове преди да бъдат обявени обвиненията срещу него, високопоставен член на "Ликуд" лансира идеята за вътрешнопартийни първични избори преди евентуален трети парламентарен вот и Нетаняху да бъде кандидат в тях.</p>
      <p>Подобно предизвикателство към Тръмп в неговата Републиканска партия не е отправяно, но до президентските избори в САЩ все още остава 1 г. Както самият Нетаняху се увери през последните седмици,</p>
      <p>
        <b>нещата може бързо да се променят.</b>
      </p>
      <p>"Имаше нещо различно вчера", писа коментаторът на вестник "Йедиот Ахронот" Сима Кадмон, визирайки непокорната реч на Нетаняху. "Тя просто остана без ефект, може би защото няма нищо съблазнително в едно ранено животно освен миризмата на кръвта му."</p>
      <p>"Краят на ерата "Нетаняху" никога не е изглеждал толкова близо, както в моментите, когато той се бори тя да продължи", написа коментаторката.</p>
      <p>Нетаняху очевидно разчиташе на лично посочения от него главен прокурор да го защити от съдебно преследване. Но въпреки че бе под силен натиск от поддръжници на Нетаняху, които няколко пъти демонстрираха и пред неговия дом, Авишай Манделблит лично обяви подвеждането му под отговорност по всички обвинения в четвъртък, като отбеляза, че това "не е политически въпрос".</p>
      <p>Въпреки неудачите, които претърпяха, и Нетаняху, и Тръмп се окопават за дълга битка срещу еднакво изпълнените с решимост свои опоненти.</p>
      <p>"Подвеждането под отговорност в Израел, и същото, очаквано в САЩ, само ще задълбочат поляризацията и недоверието, конфликта и конфронтацията между двата големи лагера", каза Ейтан Гилбоа, професор по политология в израелския университет "Бар Илан". "Резултатите могат да се окажат сходни, в смисъл че ще повишат равнището на конфронтацията."</p>
    </article>
  </body>
</html>