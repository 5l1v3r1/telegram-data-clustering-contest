<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/nefro-gigas-afairethike-apo-astheni-se-nosokomeio-tis-indias/2923187/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T18:04:45+00:00"/>
    <meta property="og:title" content="Νεφρό – γίγας αφαιρέθηκε από ασθενή σε νοσοκομείο της Ινδίας!"/>
    <meta property="og:description" content="Νεφρό μεγέθους για Γκίνες αφαίρεσαν οι γιατροί νοσοκομείου του Νέου Δελχί από έναν άνδρα που πάσχει από σπάνια γενετική νόσο, όπως έγινε γνωστό τη Δευτέρα (25.11.2019)."/>
  </head>
  <body>
    <article>
      <h1>Νεφρό – γίγας αφαιρέθηκε από ασθενή σε νοσοκομείο της Ινδίας!</h1>
      <h2>Νεφρό μεγέθους για Γκίνες αφαίρεσαν οι γιατροί νοσοκομείου του Νέου Δελχί από έναν άνδρα που πάσχει από σπάνια γενετική νόσο, όπως έγινε γνωστό τη Δευτέρα (25.11.2019).</h2>
      <address><time datetime="2019-11-25T18:04:45+00:00">25 Nov 2019, 18:04</time> by <a rel="author">Newsit Newsroom</a></address>
      <p><b>Νεφρό</b> βάρους… 7,4 κιλών αφαιρέθηκε από τον 56χρονο ασθενή αυτοσωματικής πολυκυστικής νεφροπάθειας επικρατούσας μορφής. Η επέμβαση έγινε τον περασμένο μήνα στο νοσοκομείο Σιρ Γκάνγκα Ραρ στην ινδική πρωτεύουσα και κράτησε δύο ώρες.</p>
      <p>Το νεφρό, που είχε μέγεθος μπάλας του μπόουλινγκ, είναι από τα μεγαλύτερα που έχουν αφαιρεθεί ποτέ σε χειρουργική επέμβαση.</p>
      <figure>
        <iframe data-src="https://twitter.com/gulf_news/status/1199002486918537216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Επρόκειτο για έναν τεράστιο όγκο που καταλάμβανε τη μισή κοιλιακή χώρα. Ξέραμε ότι το νεφρό ήταν μεγάλο, όμως δεν πιστεύαμε πως θα ήταν τόσο βαρύ”, αποκάλυψε ο Σατσίν Κατουρία, ένα μέλος της ιατρικής ομάδας που μετείχε στην επέμβαση.</p>
      <p>Ένα φυσιολογικό νεφρό ζυγίζει 120 – 150 γραμμάρια και έχει μήκος περίπου 12 εκατοστά. Το νεφρό του ασθενούς είχε μήκος 45 εκατοστών.</p>
      <p>Σύμφωνα με το βιβλίο των Ρεκόρ Γκίνες, το μεγαλύτερο νεφρό που έχει αφαιρεθεί ποτέ από άνθρωπο ζύγιζε 4,25 κιλά.</p>
      <p>Ο ασθενής είναι καλά και υποβάλλεται σε αιμοκάθαρση, αναμένοντας να βρεθεί ένα συμβατό νεφρό για να υποβληθεί σε μεταμόσχευση.</p>
    </article>
  </body>
</html>