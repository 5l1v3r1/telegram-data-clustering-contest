<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/moderator-stv-si-vymyslal-poskodil-tak-hnutiu-sme-rodina/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T18:47:59+00:00"/>
    <meta property="og:title" content="Moderátor STV si vymýšľal. Poškodil tak hnutiu Sme rodina"/>
    <meta property="og:description" content="Spoľahlivé spravodajstvo. Verejnopráva televízia spustila minulý týždeň kampaň, ktorou sa snaží divákov presvedčiť o kvalite svojho spravodajstva. Vraj prinášajú len overené informácie bez balastu. Prešlo pár dní a moderátor najstaršej politickej televíznej debaty o 5 minút 12 ukázal v priamom prenose, ako také spoľahlivé informácie v podaní RTVS vyzerajú. „Zhruba pred 2 týždňami mala..."/>
  </head>
  <body>
    <article>
      <h1>Moderátor STV si vymýšľal. Poškodil tak hnutiu Sme rodina</h1>
      <address><time datetime="2019-11-25T18:47:59+00:00">25 Nov 2019, 18:47</time> by <a rel="author">Peter Bachan</a></address>
      <p>Spoľahlivé spravodajstvo. Verejnopráva televízia spustila minulý týždeň kampaň, ktorou sa snaží divákov presvedčiť o kvalite svojho spravodajstva. Vraj prinášajú len overené informácie bez balastu.</p>
      <p>Prešlo pár dní a moderátor najstaršej politickej televíznej debaty o 5 minút 12 ukázal v priamom prenose, ako také spoľahlivé informácie v podaní RTVS vyzerajú. „<i>Zhruba pred 2 týždňami mala programový snem strana Borisa Kollára Sme rodina. Boris Kollár dlho komunikuje, že so Smerom by nikdy nešiel do vlády. Podľa našich informácií ale hosťom na tomto sneme bol aj premiér Peter Pellegrini,</i>“ presviedčal moderátor podpredsedu vlády a Smeru-SD Richarda Rašiho.</p>
      <p>Ten to okamžite poprel a rozhorčenie z otázky nedokázal zakryť. „<i>Však keby bol hosťom, tak je snáď nafotený a o ňom niekto vie. Nie, tak už nežartujme,</i>“ dodal Raši.</p>
      <related>
        <a href="https://www.hlavnydennik.sk/2019/11/25/svedsko-ohrozuju-vybuchy-v-migrantskych-stvrtiach-kollar-chce-tomu-na-slovensku-zabranit/"/>
      </related>
      <p>Pravdou je, že Sme rodina naozaj mala programový snem pred dvomi týždňami. Boris Kollár dokonca naozaj hovorí, že vládu so Smerom si nevie predstaviť. Ale prítomnosť Pellegriniho na sneme opozičnej strany je už dosť vážny nezmysel, ešte aj verejne utajený, lebo o ňom vedel iba samotný moderátor. Premiéra by si na sneme ktorejkoľvek strany, nieto ešte parlamentnej, asi niekto všimol. V sále plnej členov hnutia Sme rodina by si asi podľa moderátora Pellegriniho nevšimli ani samotní novinári. Je to asi tak nepravdepodobné, ako keby Kollár vstúpil rovno do Smeru.</p>
      <p>Za túto fabuláciu sa televízia napokon musela ospravedlniť. „<i>Po dodatočnom overení všetky strany túto informáciu dementovali. Poprel ju aj zdroj, ktorý ju pôvodne poskytol,</i>“ odznelo v správach RTVS. To znamená, že verejnoprávni novinári najprv vypustia „<i>spoľahlivú</i>“ informáciu s „<i>nejakého</i>“ zdroja a následne sa ju snažia overiť. Aký je teda rozdiel medzi konšpiračnými médiami a verejnoprávnou RTVS?</p>
      <p>To, že hnutie Sme rodina má blízko k Smeru, sa ten istý moderátor v tej istej relácie snažil navodiť aj za prítomnosti poslanca Petra Pčolinského, ešte pred troma týždňami. Dialo sa tak aj napriek tomu, že Sme rodina neustále opakuje slovami svojho predsedu, že spoluprácu so Smerom nepripúšťajú. Pčolinský aj napriek tomu dostal opäť otázku, či môže vylúčiť spoluprácu so Smerom.</p>
      <p>Mimo týchto lapsusov sa napokon samotný Pčolinský k slovu takmer ani nedostal. A nie len Pčolinský, ale už ani moderátor, ktorému moderovanie relácie v priamom prenose prevzali poslanci Erik Tomáš a Veronika Remišová. Moderátor sa tak stal iba zle informovaným divákov vlastnej relácie.</p>
      <p>Ak si teda takto RTVS predstavuje verejnoprávne a nebulvárne spravodajstvo, tak sa potom nečudujme, že sa proti jej vedeniu stavajú ešte aj jej vlastní redaktori. Tí dokonca nahlas hovoria o nadpráci televízie v prospech SNS. Ak by totiž debatu viedol Andrej Danko, ktorý sa netají svojou „<i>náklonnosťou</i>“ k Borisovi Kollárovi, nevyzeralo by to asi inak.</p>
      <related>
        <a href="https://www.hlavnydennik.sk/2019/07/01/pozname-detaily-trojka-od-rtvs-by-mala-byt-predstavena-v-oktobri/"/>
      </related>
    </article>
  </body>
</html>