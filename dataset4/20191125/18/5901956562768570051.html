<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/pokojnine-v-sloveniji-po-novem-visje-253582"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Pokojnine v Sloveniji po novem višje"/>
    <meta property="og:description" content="Odbor DZ za delo je danes z osmimi glasovi za in brez glasu proti podprl dopolnjeni predlog pokojninske novele. Sprejel je več kot 30 dopolnil poslanskih skupin koalicije, vsa druga dopolnila pa zavr..."/>
  </head>
  <body>
    <article>
      <h1>Pokojnine v Sloveniji po novem višje</h1>
      <h2>Po predlogu pokojninske reforme gredo pokojnine 10 do 15 odstotkov navzgor.</h2>
      <address><time datetime="2019-11-25T18:38:00+00:00">25 Nov 2019, 18:38</time> by <a rel="author">STA, M. U.</a></address>
      <p>Odbor DZ za delo je danes z osmimi glasovi za in brez glasu proti podprl dopolnjeni predlog pokojninske novele. Sprejel je več kot 30 dopolnil poslanskih skupin koalicije, vsa druga dopolnila pa zavrnil. Koalicijske poslanske skupine so dopolnila vložile večinoma zaradi pripomb parlamentarne zakonodajnopravne službe.<br/><br/>Zavrnili pa so med drugim predloge Desusa, SAB in NSi, da bi se prehodno obdobje za zvišanje odmernega odstotka za moške za 40 let pokojninske dobe na 63,5 odstotka skrajšalo. Vlada je namreč predlagala, da bi trajalo do 1. januarja 2025. Državni sekretar na ministrstvu za delo <b>Tilen Božič</b> je uvodoma sicer poudaril, da bodo pokojnine po novem višje.<br/> </p>
      <h3>Od 10 do 15 odstotkov</h3>
      <p>Odmere pokojnin bodo po predlogu od 10 do 15 odstotkov višje, je dejal Božič. V predstavitvi predloga je povedal, da je cilj predloga zagotoviti dostojne pokojnine, prav tako pa z mehkimi ukrepi podaljšati delovno aktivnost.<br/> </p>
      <h3>Za vsakega otroka višja pokojnina za 1,36 odstotka</h3>
      <p>Pokojnina upravičencev bi se po predlogu za vsakega otroka povišala za 1,36 odstotka, a največ za tri otroke. Pri tem bi postavili pogoj, da se zavarovanci ne upokojijo predčasno. Še vedno pa bi ostala v veljavi tudi zdajšnja možnost, po kateri se lahko zaradi otroka posameznik upokoji prej. Prva tri leta v delovnem razmerju po izpolnitvi pogojev za starostno upokojitev bi upravičenec po predlogu poleg plače prejemal tudi 40 odstotkov pokojnine in po preteku treh let 20 odstotkov.<br/><br/> </p>
    </article>
  </body>
</html>