<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/celebrities/bill-cosby-verbijstert-vriend-en-vijand-in-eerste-interview-achter-de-tralies-en-toont-geen-greintje-spijt~a26e106a/"/>
    <meta property="og:site_name" content="HLN"/>
    <meta property="article:published_time" content="2019-11-25T18:48:00+00:00"/>
    <meta property="og:title" content="Bill Cosby verbijstert vriend en vijand in eerste interview achter de tralies (en toont geen greintje spijt)"/>
    <meta property="og:description" content="Één jaar en zeven maanden na zijn veroordeling voor seksueel misbruik geeft Bill Cosby (82) zijn versie van de feiten. In een gesprek met website BlackPressUSA.com blijft de gevallen komiek zijn on..."/>
  </head>
  <body>
    <article>
      <h1>Bill Cosby verbijstert vriend en vijand in eerste interview achter de tralies (en toont geen greintje spijt)</h1>
      <address><time datetime="2019-11-25T18:48:00+00:00">25 Nov 2019, 18:48</time> by <a rel="author">TDS</a></address>
      <p>
        <b>Één jaar en zeven maanden na zijn veroordeling voor seksueel misbruik geeft Bill Cosby (82) zijn versie van de feiten. In een gesprek met website BlackPressUSA.com blijft de gevallen komiek zijn onschuld uitschreeuwen. Meer zelfs. Cosby laat weten nooit spijt te zullen betuigen.</b>
      </p>
      <p>Bill Cosby is intussen goed ingeburgerd in de gevangenis van Pennsylvania. De gevallen acteur werd in april 2018 veroordeeld tot een gevangenisstraf minimaal 3 en maximaal 10 jaar cel voor het drogeren en seksueel misbruiken van Andrea Constand - feiten die intussen van veertien jaar geleden dateren. Sinds die dag zwol het dossier dagelijks aan en dienden meer dan 60 vrouwen klacht neer tegen Cosby. Openbaar aanklager, Kevin Steele, was bij zijn proces van meet af aan duidelijk. “Wie iemand opzettelijk verdooft om seksueel te kunnen misbruiken, moet hiervoor een hoge prijs betalen en die prijs is de eigen vrijheid.”</p>
      <related>
        <h4>Lees ook</h4>
        <a href="https://www.hln.be/showbizz/celebrities/bill-cosby-krijgt-rekening-gepresenteerd-2-5-miljoen-euro-aan-juridische-kosten~ae199e41f/"/>
      </related>
      <p>Rechter Steven O’Neill bestempelde de acteur boudweg als ‘seksueel roofdier’. Een oordeel dat Cosby tot levenslange begeleiding en een vierjaarlijkse rapportering bij de autoriteiten veroordeelde. Bovendien verscheen zijn naam in een register voor seksuele delinquenten dat naar buren, scholen en slachtoffers werd gestuurd.</p>
      <p>Die beschuldigingen lijken Cosby helemaal niet te deren, wel integendeel. In zijn allereerste interview achter de tralies – aan de hand van meerdere 15 minuten durende telefoontjes uit de gevangenis - laat de gevallen acteur opmerkelijk genoeg weten dat hij zijn misdaden nooit zal toegeven. Hij heeft geen spijt en –dixit Cosby- “ zal dat ook nooit krijgen.” Alles met oog op zijn voorwaardelijke invrijheidstelling. “Ik heb nog 8 jaar en 9 maanden te gaan”, klinkt het. “Als ik in aanmerking kan komen voor een voorwaardelijke vrijlating, zullen ze mij niet horen zeggen dat ik spijt heb. Ik was daar. Het maakt mij niet uit welke mensen met een verklaring komen. Zij waren er niet, zij weten het niet.”</p>
      <p>
        <sub>(lees verder onder de foto)</sub>
      </p>
      <figure>
        <img src="https://images4.persgroep.net/rcs/qOEurlmcAeKPpHnCkrRQ2A87dus/diocontent/150740812/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Brendan McDermid</cite>
        </figcaption>
      </figure>
      <h3>Opgezet spel</h3>
      <p>De voormalige acteur -die zijn cel trouwens ‘penthouse’ noemt - beweert tijdens het interview ook dat zijn veroordeling een schijnvertoning was en voelt zich onrechtvaardig behandeld. “Dat hele jurygedoe was opgezet spel. Het waren stuk voor stuk bedriegers.” Cosby staaft die bewering met een gesprek dat hij toevallig opving tussen twee juryleden.. “Ik herinner me nog hoe een jurylid zei: ’Hij is schuldig, dan kunnen we nu allemaal naar huis.’ Toen ging ze naar binnen en kwam ze even later glimlachend naar buiten. Advocaten zullen je kunnen vertellen dat zoiets omkoping wordt genoemd. Dit is politiek. Ik kan het hele plaatje zien.”</p>
      <p>Ook de sitcom ‘The Cosby Show’ komt even ter sprake. De reeks werd na de beschuldigingen tegen Cosby door zowat alle zenders meteen geschrapt. Maar dat ziet de voormalige hoofdrolspeler zelf toch anders: volgens Bill werd ‘The Cosby Show’ niet door zijn misdaden van de buis gehaald, maar enkel “door machthebbers die alles wat positief is uit de zwarte gemeenschap willen onderdrukken.”</p>
      <figure>
        <img src="https://images0.persgroep.net/rcs/XH2X0a0ToosjROYA-OG9aseF4e0/diocontent/157045899/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AP</cite>
        </figcaption>
      </figure>
    </article>
  </body>
</html>