<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/posreshtnaha-borisov-s-21-saliuta-na-memoriala-v-parka-arlingtyn.430790"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T18:10:00+00:00"/>
    <meta property="og:title" content="Посрещнаха Борисов с 21 салюта на мемориала в парка &quot;Арлингтън&quot;"/>
    <meta property="og:description" content="Премиерът: На това място човек се сеща колко е ценен мирът | Dnes.bg"/>
  </head>
  <body>
    <article>
      <h1>Посрещнаха Борисов с 21 салюта на мемориала в парка "Арлингтън"</h1>
      <h2>Премиерът: На това място човек се сеща колко е ценен мирът</h2>
      <address><time datetime="2019-11-25T18:10:00+00:00">25 Nov 2019, 18:10</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>С 21 топовни салюта беше посрещнат българският премиер Бойко Борисов и водената от него делегация в Мемориала на незнайния воин в Националния гробищен парк "Арлингтън", щата Вирджиния.</p>
      <p>Под звуците на химните на България и САЩ Борисов поднесе венец на Мемориала.</p>
      <p>Това е един от най-знаковите паметници на САЩ, където са положени останките на неизвестни американски войници от Първата и Втората световна война, както и от Корейската война.</p>
      <p>Церемонията с топовните салюти е чест, която се оказва само на държавни и правителствени ръководители. В тържествената част на събитието участваха близо 400 войници от всички подразделения на американските въоръжени сили, съобщиха от правителствената пресслужба.</p>
      <p>"Тук, на това място, човек най-много се сеща за това, колко е ценен мирът", отбеляза Борисов. След това министър-председателят и делегацията разгледаха комплекса. Българският премиер подари на музея на Националния гробищен парк кортик с образа на Св. Георги.</p>
      <p>Войници от 3-ти американски пехотен полк ("Старата гвардия") пазят денонощно Мемориала (гробница) и извършват официален ритуал за смяна на караула на всеки час. Паметниците, мемориалите и дървета са посветени в памет на личности - астронавти, медицински сестри, свещеници, военни кореспонденти и неизвестни войни, както и на значими събития от историята на американския народ.</p>
      <related>
        <h4>Още по темата</h4>
        <a href="https://www.dnes.bg/politika/2019/11/25/borisov-na-sreshta-s-trymp-shte-padnat-li-vizite-za-sasht.430684"/>
        <a href="https://www.dnes.bg/politika/2019/11/25/borisov-i-trymp-se-sreshtat-dnes-shte-zasilvame-otnosheniiata-sys-sasht.430661"/>
      </related>
    </article>
  </body>
</html>