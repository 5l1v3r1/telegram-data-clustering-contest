<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013567/%D9%87%D9%84%D9%86%D8%AF-%D8%A8%D9%87-%D8%A7%D8%A6%D8%AA%D9%84%D8%A7%D9%81-%D8%AA%D8%AD%D8%AA-%D8%B1%D9%87%D8%A8%D8%B1%DB%8C-%D9%81%D8%B1%D8%A7%D9%86%D8%B3%D9%87-%D8%AF%D8%B1-%D8%AA%D9%86%DA%AF%D9%87-%D9%87%D8%B1%D9%85%D8%B2-%D9%85%DB%8C-%D9%BE%DB%8C%D9%88%D9%86%D8%AF%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T18:17:50+00:00"/>
    <meta property="og:title" content="هلند به ائتلاف تحت رهبری فرانسه در تنگه هرمز می‌پیوندد"/>
    <meta property="og:description" content="دولت هلند قصد دارد به جای حضور در ائتلاف دریایی تحت رهبری آمریکا، به ائتلافی بپیوندد که با محوریت فرانسه در تنگه هرمز در حال شکل‌گیری است."/>
  </head>
  <body>
    <article>
      <h1>هلند به ائتلاف تحت رهبری فرانسه در تنگه هرمز می‌پیوندد</h1>
      <address>
        <time datetime="2019-11-25T18:17:50+00:00">25 Nov 2019, 18:17</time>
      </address>
      <p>
        <i>دولت هلند قصد دارد به جای حضور در ائتلاف دریایی تحت رهبری آمریکا، به ائتلافی بپیوندد که با محوریت فرانسه در تنگه هرمز در حال شکل‌گیری است.</i>
      </p>
      <p>به گزارش مشرق، خبرگزاری هلند (ای‌ان‌پی) روز دوشنبه از تصمیم دولت این کشور برای پیوستن به ائتلاف دریایی اروپا که با محوریت فرانسه تشکیل شده و قرار است در تنگه هرمز مستقر شود، خبر داد.</p>
      <blockquote>بیشتر بخوانید:<br/><a href="https://www.mashreghnews.ir/news/1013565/%D8%AC%D8%B1%D9%88%D8%B2%D8%A7%D9%84%D9%85-%D9%BE%D8%B3%D8%AA-%D9%81%D8%B1%D8%A7%D9%86%D8%B3%D9%87-%D8%A8%D9%87-%D8%AF%D9%86%D8%A8%D8%A7%D9%84-%D9%BE%D8%B1%DA%A9%D8%B1%D8%AF%D9%86-%D8%AE%D9%84%D8%A7%D8%A1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87">جروزالم‌پست: فرانسه به دنبال پرکردن خلاء آمریکا در خاورمیانه است</a></blockquote>
      <p>به نوشته این خبرگزاری، منابعی در دولت هلند گفته‌اند که این کشور از ابتدای سال آینده میلادی به مدت دستکم ۶ ماه، با یک کشتی جنگی در این ائتلاف مشارکت می‌کند.</p>
      <p>روز شنبه «فلورنس پارلی» وزیر دفاع فرانسه گفت این ائتلاف از ماه نخست سال آینده میلادی و با مشارکت ۱۰ تا ۱۲ کشور شروع به کار می‌کند.</p>
      <p>بنا بر اعلام پارلی، مقر مرکزی این ائتلاف در منطقه خلیج فارس، در پایگاه دریایی فرانسه در ابوظبی خواهد بود. این پایگاه قرار است ظرف چند ماه آینده عملیاتی شود. </p>
      <p>«امانوئل ماکرون» رئیس‌جمهور فرانسه از چندی پیش ایده تشکیل ارتش واحد اروپایی را مطرح کرده و در نخستین گام پیشنهاد کرده است که ائتلافی دریایی متشکل از کشورهای اروپایی و شرکای این کشورها تشکیل شده و در خلیج فارس گشت‌زنی کند.</p>
      <p>این ائتلاف، از ائتلافی که واشنگتن با مشارکت ۶ کشور در خلیج فارس به راه انداخته، مجزاست، اما به گفته پارلی میان دو ائتلاف هماهنگی و تماس برقرار خواهد بود تا از ایمنی تردد اطمینان حاصل شود.</p>
      <p>منبع: فارس</p>
    </article>
  </body>
</html>