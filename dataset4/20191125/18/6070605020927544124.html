<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/victimes-abusos-sexuals-gralla-valles_0_2350564992.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T18:00:23+00:00"/>
    <meta property="og:title" content="11 víctimes d'abusos d'un professor de gralla: &quot;Em va utilitzar com un objecte sexual&quot;"/>
    <meta property="og:description" content="Els denunciants que en van patir tenien entre 11 i 17 anys i ara es busquen més casos al Vallès"/>
  </head>
  <body>
    <article>
      <h1>11 víctimes d'abusos d'un professor de gralla: "Em va utilitzar com un objecte sexual"</h1>
      <h2>Els denunciants que en van patir tenien entre 11 i 17 anys i ara es busquen més casos al Vallès</h2>
      <address>
        <time datetime="2019-11-25T18:00:23+00:00">25 Nov 2019, 18:00</time>
      </address>
      <p>Cada dia havia de passar-hi per davant. Des de la finestra del bus, inconscientment, tot i que moltes vegades ho intentava evitar, la mirada se n'anava cap a un edifici de dues plantes de la carretera de Barcelona, a Sabadell. Allà l'havien agredit sexualment. El seu professor de gralla, J.B., l'havia violat quan ella encara era una nena, una adolescent de 15 anys. "Quan va néixer el meu fill vaig veure que tota la meva vida havia estat marcada per allò. Havia viscut situacions horroroses, la meva vida no m'agradava i em vaig començar a preguntar per què havia viscut així, sent una persona optimista i amb virtuts com era", recorda la Mercè.</p>
      <p>No va ser l'única. Al febrer la Mercè –nom fictici– va veure a través de les xarxes que J.B. seguia donant classes a menors. No va poder més, va posar-se en contacte amb l'Ajuntament d'Ullastrell, on ell vivia, per explicar el que ella havia passat fa més de 15 anys. Al consistori vallesà no els va sorprendre el relat de la Mercè. La seva denúncia lligava amb certes situacions viscudes un temps enrere amb la colla de geganters i grallers del municipi. Van posar-se a treballar, contactant amb gent del món de la cultura popular, i van anar trobant més víctimes. Ara ja en són 11, deu noies i un noi. Tots ells han denunciat i ja hi ha dos jutges que estan investigant el cas del presumpte agressor.</p>
      <p>Tots eren menors quan van ser agredits. El més jove, el noi, tenia 11 anys quan ell va obligar-lo a fer-li tocaments. De moment, han trobat dos casos del període 2001-2003 a Barberà del Vallès; uns altres a Terrassa entre els anys 2007 i 2008, i, els més recents, a Ullastrell, entre el 2015 i el 2017.</p>
      <h3>Una vida marcada</h3>
      <p>La Mercè havia tapat tot el que va viure d'adolescent. Ho volia oblidar, tot i que algunes imatges se li repeteixen encara ara. El raspall de dents, el préssec en almívar, els vitralls de l'entrada... flaixos que li recorden el que va passar, evocant moments que va viure a casa d'ell.</p>
      <p>El primer record és d'una tarda al local de la colla. Ell la doblava en edat. A les fosques, mentre miraven un vídeo, va posar la mà sobre la cuixa i va anar pujant. Es va quedar sense saber què fer, no va ser capaç d'aturar-lo. Massa vegades havia sentit que al professor se li ha de fer cas, ho tenia massa "interioritzat". </p>
      <p>Un altre dia la va fer anar a casa seva a buscar unes partitures. Ella va posar-se a tocar el piano –"Volia que em diguessin: «Que bé que ho fas»"–, mentre sentia un so llunyà d'aigua. Al cap d'uns minuts ell va aparèixer amb barnús, recent dutxat, i la va fer acostar al llit, amb les partitures sobre les cames. Va apartar els fulls i va mostrar el seu cos nu. Allà, després de fer-li un massatge, la va violar per primera vegada. "Em va utilitzar com un objecte sexual", recorda. Quan va arribar a casa va haver-se de tancar al bany. "Em feia mal tot, vaig estar plorant molta estona". No entenia el que havia passat. Sentia dolor. I encara es va sentir més confosa quan va observar que ell "ho va normalitzar com si no hagués passat res".</p>
      <p>Va passar més cops. "Era vulnerable, no tenia les eines per sortir-me'n, no vaig saber explicar-ho ni ningú em va protegir", recorda la Mercè, que durant molt temps va haver de conviure amb els comentaris dels seus pares, que es trobaven amb ell pel carrer, i li explicaven, desconeixedors del que havia passat, que el seu professor de gralla li donava records. Perquè ell s'havia guanyat la confiança dels pares de totes les víctimes al llarg d'aquests últims 20 anys. Fins i tot, algunes recorden com havia anat a sopar a casa seva.</p>
      <h3>Necessitat d'explicar-ho</h3>
      <blockquote>"Ho faig perquè no torni a fer el mateix impunement a totes les noies que li passen per davant"</blockquote>
      <p>La primera persona a qui la Mercè li va explicar va ser el seu germà. Després de denunciar els fets a l'ajuntament, va començar a enfrontar-se a aquell passat que havia volgut amagar. "Explicar-ho m'ha anat molt bé, necessitava dir-ho, explicar al món que aquestes coses passen". En el seu dia no va poder. El silenci va prevaler, fins i tot en les converses més íntimes amb les amigues. Parlaven de tot, però no parlaven dels problemes reals que totes tenien. "Ho faig perquè no torni a passar, perquè no torni a fer el mateix impunement a totes les noies que li passen per davant", resumeix, deixant clar que no cal que els abusadors "vagin encaputxats ni siguin agressius": moltes vegades, la majoria, són gent que aprecies i tens al teu voltant. Gent que fa un abús de poder.</p>
      <p>La manera d'actuar de l'investigat era sempre la mateixa. Tenia conductes exhibicionistes, parlava molt de sexe, feia massatge a les noies en una sala tancada, a vegades sense roba. La majoria de vegades els feia tocaments a la zona del pit, però molts cops, tot i tractar-se de classes de gralla, els feia fer estiraments de cames i aprofitava per posar-se al darrere i fregar amb els genitals el seu cos.</p>
      <p>Així l'han descrit les 11 víctimes que de moment han aparegut i que estan agrupades en dues demandes que porta el despatx Bombuy Advocats de Terrassa. D'una banda, el cas de la Mercè; de l'altra, l'acusació popular que ha impulsat l'Ajuntament d'Ullastrell –que va denunciar el professor en representació d'aquestes persones– i on hi ha les altres 10 víctimes, la majoria de les quals ja han declarat. L'home ja ha estat arrestat dues vegades i es troba en llibertat provisional sense fiança. Convençuts que podria haver-hi més casos, els denunciants han obert un correu (afectats.gralles@gmail.com) per intentar trobar més víctimes del popular professor de gralla del Vallès.</p>
    </article>
  </body>
</html>