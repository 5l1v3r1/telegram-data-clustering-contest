<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gadget.ro/bmw-m135i-2019-xdrive-306-cp-steptronic-review/"/>
    <meta property="og:site_name" content="Gadget.ro"/>
    <meta property="article:published_time" content="2019-11-25T18:08:48+00:00"/>
    <meta property="og:title" content="BMW M135i 2019 xDrive 306 CP Steptronic – review"/>
    <meta property="og:description" content="Ce puteai să cumperi din clasa compactă dacă voiai un hatchback cu propulsie? Până anul acesta, răspunsul era simplu și unic: un BMW Seria 1. Acum însă, odată cu introducerea noului model, nu mai a…"/>
  </head>
  <body>
    <article>
      <h1>BMW M135i 2019 xDrive 306 CP Steptronic – review</h1>
      <address><time datetime="2019-11-25T18:08:48+00:00">25 Nov 2019, 18:08</time> by <a rel="author" href="https://www.gadget.ro/author/darius-pana/" target="_blank">Darius Pană</a></address>
      <p>Ce puteai să cumperi din clasa compactă dacă voiai un hatchback cu propulsie? Până anul acesta, răspunsul era simplu și unic: un BMW Seria 1. Acum însă, odată cu introducerea noului model, nu mai ai această opțiune.</p>
      <p>Noul BMW Seria 1 renunță la a mai trimite puterea către puntea spate și te obligă să accepți fie tracțiune față, fie tracțiune integrală de tip xDrive. Astăzi avem de vorbit despre un BMW din a doua categorie, un M135i xDrive, cel mai puternic Seria 1 actual.</p>
      <h3>Specificații pentru BMW M135i 2019 xDrive 306 CP Steptronic</h3>
      <figure>
        <img src="https://www.gadget.ro/wp-content/uploads/2019/11/Specificatii-BMW-M135i-2019-xDrive.jpg"/>
      </figure>
      <h3>Material video</h3>
      <p>Clip video cu scurtă prezentare a exteriorului și a interiorului, cu sunetul motorului și al evacuării, cu accelerații 0 – 100 km/h în mai multe moduri și cu reprize 40 – 80, 60 – 100, 80 – 130 km/h pentru BMW M135i 2019 xDrive:</p>
      <figure>
        <iframe src="https://www.youtube.com/embed/HoG_1gzCD-o" width="630" height="345" data-service="Youtube" scrolling="no"/>
      </figure>
      <h3>Design exterior și interior</h3>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-29.jpg"/>
      </figure>
      <p>Trebuie să recunosc că primele două generații de Seria 1 nu m-au atras din punct de vedere al aspectului exterior. Mă refer aici doar versiunile hatchback, fie ele cu 3 sau 5 uși, și nu includ modele coupe sau cabrio. Asta nu înseamnă că nu mi-aș fi dorit un BMW Seria 1, însă l-aș fi vrut nu pentru design, ci fix pentru tracțiunea spate, pe care nu o puteai alege la alții din clasa compactă.</p>
      <p>Acum, că propulsia a dispărut din ofertă, trebuie să recunosc că este nevoie de ceva anume care să mă facă să iau în cosiderare un Seria 1. Și, dacă nu ar fi fost vorba despre un M135i, probabil că aș fi spus pas strict ca design.</p>
      <p>BMW M135i 2019 nu-i top model în clasa compactă, dar oricum mi se pare cel mai reușit Seria 1 de până acum. Designul luat ca atare poate că nu atrage imediat și nu spune multe, mai ales dacă ne referim la versiunile de bază, ce nu aduc elemente M în discuție. </p>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-15.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-9.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-5.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-13.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-7.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-23.jpg"/>
        </figure>
      </slideshow>
      <p>La BMW M135i 2019 apare standard pachetul M aerodinamic, ce include o parte frontală mai agesivă, praguri laterale și bară spate cu design unic și un spoiler generos deasupra lunetei. Toate acestea reușesc să ofere ceva mai mult caracter unei mașini care în versiunile de bază nu pare a putea atrage multe priviri pe stradă, fiind cumva desenată precum BMW Seria 2 Active Tourer ori <a href="https://www.gadget.ro/bmw-218d-gran-tourer-steptronic-review/">Grand Tourer</a>.</p>
      <p>Până la urmă, aprecierile la nivel de design sunt pur subiective, iar dacă vouă vă place cum arată BMW Seria 1 nu am cum să mă contrazic cu voi.</p>
      <p>Nu am cum să nu apreciez totuși desenul și culoarea jantelor pe 18 inch, ce se potrivesc de minune cu nuanța exterioară a caroseriei. Și nici nu au cum să nu te lase cu gura căscată discurile imense ale roților spate. Etrierii vopsiți în albastru, cu logo-ul M, ce trebuie să strângă cu putere aceste discuri, sunt și ei de dimensiuni impresionante. </p>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-18.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-43.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-22.jpg"/>
        </figure>
      </slideshow>
      <p>Grila față are și ea un design distinctiv în cazul BMW M135i 2019, celebrii ”rinichi” chiar ies în evidență în acest caz.</p>
      <p>Pe de altă parte, nu știu ce au făcut designerii la partea inferioară a barei spate, dar au lăsat complet la vedere toba. Nu-i tocmai o imagine plăcută, un difuzor și doar cu rol estetic cred că ar fi completat mai bine designul părții posterioare.</p>
      <p>La interior, BMW M135i 2019 aduce suflul nou, cel pe care l-am descoperit și la <a href="https://www.gadget.ro/bmw-x5-2019-xdrive30d-review/">BMW X5</a> sau la <a href="https://www.gadget.ro/bmw-320d-xdrive-2019-190-cp-steptronic-review/">Seria 3</a>. Este vorba despre noul layout, mult mai frumos desenat, dar care aduce și o ergonomie superioară.</p>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-35.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-30.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-38.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-37.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-26.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-27.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-39.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-50.jpg"/>
        </figure>
      </slideshow>
      <p>Fiecare zonă de control este destul de bine delimitată, butoanele sunt logic structurate și ușor accesibile, dimensiunea lor fiind optimă.</p>
      <p>Materialele, asamblarea și fininisările de detaliu sunt la un alt nivel față de tot ceea ce știam de la vechea generație. Aici s-a făcut un pas major în față și sincer nu am găsit mai nimic de comentat din aceste puncte de vedere.</p>
      <p>Unde s-a făcut din nou un salt, este în dreptul spațiului interior. Nu trebuie să credeți că acum Seria 1 este o compactă cu adevărat spațioasă, dar adaosul față de generația trecută este evident. Uite că măcar din acest punct de vedere aș putea să înțeleg de ce s-a renunțat la tracțiunea spate.</p>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-32.jpg"/>
      </figure>
      <p>Scaunele față, unele opționale de tip M Sport, sunt cu adevărat geniale. Oferă multiple reglaje electrice, cu suport lombar ajustabil pe patru direcții, cu reglaj pe lățime al spătarului, dar și cu reglaj manual al lungimii șezutului. Astfel, poți găsi o poziție ideală de condus, indiferent de gabarit. Spațiul în față este și el suficient pe orice direcție, chiar dacă, în spiritul BMW, te poți simți un pic înghesuit pe lățime. Este doar o senzație, tunelul median lat nu încurcă până la urmă, dar îți poate lăsa impresia că nu ai destul loc pe lățime.</p>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-31.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-41.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-40.jpg"/>
        </figure>
      </slideshow>
      <p>Și în spate s-a câștigat loc pentru pasageri, totuși nu pot spune că în BMW M135i 2019 pot călători în deplin confort doi pasageri adulți. De trei poate fi vorba doar pe distanțe scurte, fiindcă tunelul median este înalt și destul de lat și astfel spațiul la picioare este limitat. În dreptul genunchilor, spațiul este la limită, în timp ce la cap aș spune că este suficient. Însă asta din cauză că bancheta este poziționată foarte jos, așa că vei sta cu picioarele mult flexate, la un unghi ce se va dovedi incomod după mai mult de o oră.</p>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-4.jpg"/>
        </figure>
      </slideshow>
      <p>Portbagajul este în media clasei compacte, cei 380 de litri reprezintă o valoare corectă. Volumul total este împărțit pe două niveluri, cu o podea mobilă ce le desparte.</p>
      <h3>Motor și cutie de viteze</h3>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-1.jpg"/>
      </figure>
      <p>BMW Seria 1 nu a renunțat decât la propulsie, ci și la orice motor cu 6 cilindri. Așadar, poți cumpăra noua compactă bavareză doar în compania motoarelor cu 3 sau 4 cilindri.</p>
      <p>Cel mai puternic motor din ofertă este, pentru moment cel puțin, fix cel de pe BMW M135i 2019. Cu 4 cilindri în linie, cu sistem TwinPower Turbo, cu turbină de tip twin-scroll, cu supape cu sisteme Valvetronic și dual-VANOS, la o cilindree de 1998 cmc acest motor dezvoltă o putere maximă de 306 CP între 5000 și 6250 rpm și un cuplu de nu mai puțin de 450 Nm, de la 1750 până la 4500 rpm.</p>
      <p>Cifrele de mai sus mi se par impresionante, deși nu sunt cele mai mari oferite de un motor actual de 2 litri pe benzină. Ce este însă uimitor la acest motor este cum se comportă. Sincer, doar după ce vei conduce un BMW M135i 2019 vei înțelege că nu-și mai avea rost în ofertă un motor cu 6 cilidri în linie. Da, știu, acele motoare sunt superbe, sunt specialitatea BMW, dar mai vorbim după ce conduceți un BMW M135i 2019 dacă mai era nevoie de unul în clasa compactă.</p>
      <p>Motorul ăsta trage cu forță chiar de pe la 1300 – 1400 rpm, golul turbo pare să fie prezent doar până pe la 2500 rpm, dar și atunci îl percepi doar dacă ești cu adevărat atent. Peste 4000 rpm, BMW M135i 2019 se dezlănțuie cu adevărat și trebuie să te ții bine în scaun și să-ți arunci privirea cât poți de des către vitezomentru. În doar câteva secunde poți ajunge la viteze ce te vor lăsa fără permis de conducere. Și chiar nu exagerez, indiferent că ești în localitate, în afara ei sau pe autostradă.</p>
      <p>Motorul sună bine pentru un 4 cilindri în linie, dar este ajutat în interior și de un sunet artificial, ce este trimis prin intermediul difuzoarelor. Sunetul artifical poate fi setat în 3 moduri: În funcție de modul de condus, Echilibrat sau Redus. Pe Redus pot să spun că se încearcă mai degrabă o atenuare a zgomotului de la motor, perfect pentru atunci când vrei să rulezi cât mai liniștit. De ce ai vrea să faci asta în BMW M135i 2019, nu știu!?</p>
      <p>Și mai frumos sună evacuarea, iar pentru a vă convige o să vă rog să urmăriți clipul video de la începutul recenziei.</p>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-36.jpg"/>
      </figure>
      <p>Cutia de viteze este una cu convertizor de cuplu și 8 trepte. În cazul BMW M135i 2019 vorbim despre un Steptronic Sport, deci o cutie setată pentru performanță. Este foarte bună, dar nu perfectă, așa cum am descoperit de cele mai multe ori în cazul BMW.</p>
      <p>Cutia schimbă rapid și fără șocuri la un stil normal de conducere. În modul Sport de rulare și cu cutia pe M/S, schimbările se fac aproape instant, dar cu șocuri evidente, care însă se potrivesc unui stil dinamic de condus.</p>
      <p>Ce nu mi-a plăcut este răspunsul cutiei la kick-down, când nu de puține ori a durat poate și mai bine de o secundă până a reacționat. Eram obișnuit ca la BMW răspunsul să fie instant și treapta aleasă să fie cea potrivită. La BMW M135i 2019 ezitarea în a trece cu 2, 3 poate chiar 4 rapoarte mai jos este evidentă. Asta nu transformă cutia într-una slabă, dar este cu siguranță ceva la care nu mă așteptam de la un model precum BMW M135i 2019.</p>
      <p>Poți controla cutia și în mod Manual, fie din levier, fie din padelele de pe volan. În acest caz, răspunsul cutiei este imediat pe schimbarea de treaptă superioară și doar ceva mai lent pe retrogradare.</p>
      <h3>Ținută de drum, performanțe și consum</h3>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-47.jpg"/>
      </figure>
      <p>Pentru ținuta de drum tipică BMW ai nevoie de propulsie, nu-i așa? Sincer, nu tocmai. Da, probabil că dacă puterea ar fi fost trimisă către puntea spate, BMW M135i 2019 ar fi fost cu adevărat perfect. Însă nici cu xDrive nu mi-e rușine.</p>
      <p>Tracțiunea integrală de tip permanent xDrive de pe BMW M135i 2019 lucrează invers față de cea xDrive de pe un BMW cu arhitectura de bază cu propulsie. Asta înseamnă cu puntea față este cea care primește în mod normal puterea la BMW M135i 2019, roțile spate prind ceva cuplu doar dacă cele față nu se descurcă. Către spate poate fi trimis până la 50% din cuplu, cu toate că, teoretic cel puțin, poate fi trimis chiar și până la 100% pentru fracțiuni de secundă.</p>
      <p>În practică, puntea spate este destul de des cuplată în cazul BMW M135i 2019. Asta fiindcă roțile față trebuie să se descurce cu nu mai puțin de 450 Nm! Și nu reușesc să facă față acestui cuplu decât când pedala de accelerație este doar ”mângâiată”. Orice apăsare mai serioasă, va face ca sistemul xDrive să decidă că și roțile spate trebuie să preia din cuplu.</p>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-45.jpg"/>
      </figure>
      <p>Asta înseamnă că partea frontală a mașinii se va ridica în mod evident, ca la orice mașină cu tracțiune față, însă roțile nu vor pierde aderența prea ușor, fiindcă tracțiunea integrală va interveni.</p>
      <p>Comportamentul rutier este execelent, cu siguranță cel mai bun din clasa compactă. Da, BMW a reușit să fie la înălțime chiar și cu o mașină cu tracțiune față (mă refer la faptul că mașina de bază este una cu tracțiune față, chiar dacă BMW M135i 2019 vine standard cu xDrive). La limita aderenței, mașina va pleca în mod neutru de pe traiectorie, adică pe lateral. Poți provoca și subvirare, dacă frânezi în timpul virajului sau dacă intri în curbă pe frânare și rotești serios volanul. Ce mi-a plăcut este că poți provoca și supravirare atunci când ești la limită în curbă și apeși ceva mai hotărât accelerația și puntea spate primește câte ceva din acel cuplu generos.</p>
      <p>Suspensia a fost una adaptivă în cazul acestui BMW M135i 2019. Pe Comfort este surprinzător de suplă, reușește să absoarbă eficient aproape orice tip de denivelare, nu trimite mare lucru către pasageri. Pe Sport se schimbă evident abordarea, BMW M135i 2019 devine incisiv și se așează pe traiectorie mult mai exact. Nici pe Sport nu pot spune că mașina se simte cu adevărat rigidă, deși reușește să țină ruliul la un nivel extrem de redus.</p>
      <p>Greutatea mi se pare prea mare și în unele cazuri se simte. Iar asta aduce un efect negativ suplimentar și la consum, așa cum veți vedea mai jos.</p>
      <p>Direcția este bună pe Comfort și mult mai bună pe Sport. Totuși, nu o pot numi perfectă, marele neajuns fiind nivelul de feedback pe care îl trimite către șofer. Dacă aisistarea este bine dozată, iar precizia bună, feedback-ul putea fi mai ridicat. Cu greu poți simți ceva din partea volanului atunci când roțile față pierd aderența.</p>
      <p>BMW M135i 2019 este un hot-hatch adevărat, ba chiar poate un pic mai mult de atât. Asta fiindcă nu multe mașini din clasa compactă se pot lăuda cu o accelerație de la 0 – 100 km/h în mai puțin de 5 secunde. Și gândiți-vă că nu vorbim despre un adevărat model M, ci despre unul cu pachet M. Cele 4.8 secunde de la 0 la 100 km/h le-am atins și eu în modul de rulare Sport, cu cutia pe M/S și cu Launch Control-ul activat. Atunci, BMW M135i 2019 pleacă de pe loc ca din pușcă, în timp ce schimbările de treaptă se fac cu adevărat brutal, simți un șoc evident în transmisie când se trece din prima în doua treaptă și din a doua spre a treia. </p>
      <p>Viteza maximă este limitată electronic la 250 de km/h și dacă nu ar fi fost această limitare probabil că ar fi putut trece cu câțiva km/h peste 260.</p>
      <slideshow>
        <figure>
          <img src="https://www.gadget.ro/wp-content/uploads/2019/11/Consum-BMW-M135i-2019-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Consum-BMW-M135i-2019-2.jpg"/>
        </figure>
      </slideshow>
      <p>Consumul mediu oficial este de 7.1 l/100 km. Poate fi acesta atins? Eu aș spune că nici pe departe, poate doar dacă rulezi constant cu 90 – 100 km/h. Eu am obținut 11.7 – 11.8 l/100 km în timpul testului, în timp ce valoarea medie de la ieșirea din fabrică a fost de 11.9 l/100 km, după mai bine de 3.000 km rulați de mașină. Sigur că nu de puține ori pedala accelerației a fost apăsată cu sete, dar, în același timp, au fost și destule porțiuni în care am rulat normal.</p>
      <p>Totuși, consumul real pentru BMW M135i 2019 mi se pare cam mare. La orice accelerație doar un pic mai ”gravă” consumul instant ajungea la peste 60 l/100 km. Chiar și la o plecare normală de pe loc, consumul instant nu era mai mic de 35 – 40 l/100 km, iar la sfârșitul zilei asta se traduce într-un consum mediu cu aproape 5 litri mai mare decât cel oficial.</p>
      <h3>Tehnologie și siguranță</h3>
      <figure>
        <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-6.jpg"/>
      </figure>
      <p>Cred că noul BMW Seria 1 este la ora actuală cel mai tehnologizat automobil de segment C. Poate că este și normal să fie așa având în vedere că este cel mai recent model lansat dintre competitorii direcți.</p>
      <p>Încep cu sistemul de infotainment, ce poate fi de două feluri pe BMW Seria 1. Cel standard vine cu un ecran mai mic și cu veriunea de soft iDrive 6.0, în timp ce sistemul opțional aduce un ecran de 10.25 inch cu sistem de operare iDrive 7.0, cel cu noua interfață mult mai modernă.</p>
      <p>
        <i>Interfața iDrive 7.0 de pe BMW M135i 2019:</i>
      </p>
      <slideshow>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-4.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-5.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-7.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-8.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-9.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-10.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-11.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-12.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-13.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-14.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-15.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-16.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-17.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-18.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-19.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-20.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-21.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-22.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-23.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-24.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-25.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Interfata-iDrive-7.0-pe-BMW-M135i-2019-26.jpg"/>
        </figure>
      </slideshow>
      <p>Interfața iDrive 7.0 este oferită în cazul BMW M135i 2019 și în limba română, cu toate că asistentul BMW poate fi controlat doar în limba engleză. Acesta poate fi activat prin rostirea ”Hello BMW” sau prin intermediul altei expresii definite de utilizator. Asistentul BMW poate oferi diferite informații despre mașină, despre vreme sau din navigație, printre altele, dar poate executa și anumite operațiuni. Printre acestea, poate schimba temperatura din sistemul de climatizare automată, poate activa / dezactiva încălzirea în scaune, poate schimba postul de radio sau melodia și multe altele. Am primit asigurări de la omul responsabil cu comunicarea pentru BMW România că urmează ca Asistentul BMW să poată primi și comenzi vocale în limba română, în viitorul nu prea îndepărtat.</p>
      <p>Navigarea prin interfața iDrive 7.0 este intuitivă, simplă, și poate fi făcută fie prin intermediul joystick-ului iDrive, fie direct pe ecranul tactil. Meniurile și submeniurile sunt logic aranjate, deși multitudinea de opțiuni disponibile poate fi inițial copleșitoare. După doar câteva minute de interacțiune cu iDrive 7.0 constați că sistemul este unul bine pus la punct.</p>
      <p>În meniu există și manualul utilizatorului în limba română, dar și clipuri video cu tutoriale despre cele mai multe dintre funcțiile mașinii, despre sistemele de asistență și cele de confort. Aceste clipuri video pot fi urmărite doar când mașina staționează.</p>
      <p>Panoul de bord în cazul mașinii de test a fost unul complet digital, ce afișează informațiile pe un ecran tot cu diagonala de 10.25 inch. Acesta poate fi personalizat nu doar în funcție de modul de rulare ales, ci și din punct de vedere al informațiilor afișate în centrul ecranului.</p>
      <p>
        <i>Panoul de bord complet digital de pe BMW M135i 2019:</i>
      </p>
      <slideshow>
        <figure>
          <img src="https://www.gadget.ro/wp-content/uploads/2019/11/Panou-bord-BMW-M135i-2019-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Panou-bord-BMW-M135i-2019-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/Panou-bord-BMW-M135i-2019-3.jpg"/>
        </figure>
      </slideshow>
      <p>Din punct de vedere al echipamentelor disponibile standard pe BMW M135i 2019, menționez transmisia automată Steptronic Sport, direcție M Sport, volan multifuncțional M Sport îmbrăcat în piele, sistem de frânare M Sport, pachet M aerodinamic, spoiler spate M, kit reparație pneuri, aer condiționat automat pe o singură zonă, ornamente interioare iluminate Boston, pachet de lumini, ornamente BMW Individual Shadow Line, capitonaj plafon BMW Individual antracit ș.a.</p>
      <p>Ca la orice BMW, lista echipamentelor standard este destul de limitată, așa că este nevoie să adaugi cât mai multe opționale pentru a te simți ca într-un adevărat automobil premium. Pe mașina de test au fost bifate pachetele Business Class (acționare automată a haionului, sistem de acces Confort, scaune față cu reglaje electrice, cu memorie pentru cel al șoferului, cu suport lombar și încălzite) și ConnectedDrive Plus (sistem de alarmă, pachet Connected Professional, sistem wireless de încărcare telefon mobil, BMW Live Cockpit Professional) plus echipamente ca jante de aliaj M V-spoke pe 18 inch, suspensie adaptivă (doar 154 de Euro, deci obligatoriu de adăugat), volan încălzit, pachet oglinzi, aer condiționat automat pe două zone, faruri adaptive cu LED cu asistent de fază lungă, Head-Up Display, sistem audio Harman Kardon, scaune față M sport ș.a.</p>
      <p>Pe partea de siguranță, orice BMW M135i 2019 aduce standard airbaguri frontale și laterale pentru pasagerii față, airbaguri cortină față și spate, ABS, DTC, DSC, prinderi ISOFIX pentru locurile laterale spate, monitorizare presiune pneuri, senzor de impact, senzori de parcare față și spate, avertizare la părăsirea benzii de circulație, apel de urgență, asistent anti-oboseală și protecție în cazul unui impact lateral.</p>
      <p>Mașina de test a primit suplimentar prindere ISOFIX pentru scaunul pasagerului față, sistem Driving Assistant, pilot automat cu funcție Stop&amp;Go și asistent parcare.</p>
      <p>BMW Seria 1 2019 a fost deja testat de organizația independentă <a href="https://www.euroncap.com/en/results/bmw/1-series/38528">Euro NCAP</a> și a primit un rating de 5 stele, cu un scor de 83% pentru protecția adulților, cu 87% pentru protecția copiilor, cu 76% pentru pietoni și cu 72% pentru sistemele de asistență. Scorurile sunt valabile pentru o mașină echipată standard, fără opționale suplimentare adăugate. </p>
      <h3>Preț</h3>
      <p><a href="https://www.bmw.ro/ro/all-models/m-series/m135i/2019/bmw-m135i-inspira-te.html"><b>BMW M135i 2019 xDrive 306 CP Steptronic</b></a> – 48.612 euro cu TVA, preț de bază. O mașină echipată precum cea de test ajunge la nu mai puțin de 62.705 Euro cu TVA și nici nu pot spune că a primit toate opționalele disponibile.</p>
      <h3>Concluzii</h3>
      <figure>
        <img src="https://www.gadget.ro/wp-content/uploads/2019/11/BMW-M135i-2019-xDrive-51.jpg"/>
      </figure>
      <p>Ei acum, cum vi se pare să plătiți peste 60.000 de Euro pe o compactă, fie ea și premium. Da, avem nu mai puțin de 306 CP, tracțiune integrală și transmisie automată cu 8 trepte. Da, performanțele sunt excelente, iar mașina este dinamică, dar și confortabilă, grație suspensiei adaptive. Și da, sunt multe echipamente de siguranță, de asistență și de confort prinse în această sumă.</p>
      <p>Și atunci, cum să nu fie bună o astfel de compactă? Cum să-i poți găsi prea multe minusuri unui automobil de segment C ce costă mai mult de 60.000 de Euro? Nu ai cum și nici nu ar fi fost normal să aibă prea multe puncte negative.</p>
      <p>Cele mai importante puncte pro și contra pentru BMW M135i 2019 xDrive 306 CP Steptronic:</p>
      <h3>PRO</h3>
      <ul>
        <li>ținută de drum excelentă, cu o dinamică ridicată, dar și cu suficient confort;</li>
        <li>motor puternic, plăcut în exploatare, dar și exploziv în zona ridicată de turații;</li>
        <li>calitate de fabricație la cel mai înalt nivel, cu materiale și finisări de cea mai bună calitate;</li>
        <li>multă tehnologie la bord, multe sisteme de siguranță și asistență;</li>
        <li>sistemul de infotainment iDrive 7.0 este bine pus la punct, oferă meniu în limba română și urmează să primească și comenzi vocale în limba română.</li>
      </ul>
      <h3>CONTRA</h3>
      <ul>
        <li>fără tracțiune spate și fără motoarele cu 6 cilindri se pierde mult din caracterul cu care ne-a obișnuit Seria 1;</li>
        <li>greutate prea mare pentru o compactă, ce are impact negativ mai ales asupra consumului;</li>
        <li>preț ridicat prin adăugarea câtorva opționale normale pentru o mașină premium.</li>
      </ul>
      <slideshow>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-4.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-5.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-7.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-9.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-11.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-13.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-14.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-15.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-17.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-18.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-20.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-22.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-23.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-24.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-25.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-26.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-27.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-28.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-29.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-30.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-31.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-32.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-33.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-35.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-36.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-37.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-38.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-39.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-40.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-41.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-42.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-43.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-44.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-45.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-46.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-47.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-50.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-51.jpg"/>
        </figure>
        <figure>
          <img src="https://www.gadget.ro/wp-content/uploads/2019/11/BMW-M135i-2019-xDrive-52.jpg"/>
        </figure>
      </slideshow>
      <related>
        <h4>Articole similare</h4>
        <a href="https://www.gadget.ro/gopro-hero8-black-review/"/>
        <a href="https://www.gadget.ro/samsung-galaxy-s10-review/"/>
        <a href="https://www.gadget.ro/motorola-one-macro-review/"/>
        <a href="https://www.gadget.ro/review-ul-video-pentru-motorola-one-macro/"/>
      </related>
    </article>
  </body>
</html>