<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013569/%D8%AF%D9%87%D9%82%D8%A7%D9%86%DB%8C-%D8%B3%D9%84%D8%A7%D8%AD-%D9%87%D8%A7%DB%8C-%D8%B4%DB%8C%D9%85%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%AA%D9%87%D8%AF%DB%8C%D8%AF%DB%8C-%D8%A8%D8%B1%D8%A7%DB%8C-%D8%B5%D9%84%D8%AD-%D9%88-%D8%A7%D9%85%D9%86%DB%8C%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T18:25:40+00:00"/>
    <meta property="og:title" content="دهقانی: سلاح‌های شیمیایی آمریکا تهدیدی برای صلح و امنیت بین‌المللی است"/>
    <meta property="og:description" content="معاون وزیر خارجه ایران، آمریکا را به عنوان تنها دارنده سلاح های شیمیایی در جهان، تهدیدی برای صلح و امنیت بین المللی برشمرد و خواهان انهدام هرچه سریع تر این سلاح ها شد."/>
  </head>
  <body>
    <article>
      <h1>دهقانی: سلاح‌های شیمیایی آمریکا تهدیدی برای صلح و امنیت بین‌المللی است</h1>
      <address>
        <time datetime="2019-11-25T18:25:40+00:00">25 Nov 2019, 18:25</time>
      </address>
      <p>
        <i>معاون وزیر خارجه ایران، آمریکا را به عنوان تنها دارنده سلاح های شیمیایی در جهان، تهدیدی برای صلح و امنیت بین المللی برشمرد و خواهان انهدام هرچه سریع تر این سلاح ها شد.</i>
      </p>
      <p>به گزارش مشرق،<b>غلامحسین دهقانی</b> معاون امور حقوقی و بین المللی وزارت امور خارجه ایران، امروز (دوشنبه) چهارم آذر ماه، در بیست و چهارمین نشست کنفرانس سالانه اعضای کنوانسیون سلاح های شیمیایی در سخنرانی خود ضمن یادآوری سی و دومین سالگرد حملات شیمیایی رژیم صدام علیه غیر نظامیان کشورمان در سردشت و بیست و دومین سالگرد لازم الاجرا شدن کنوانسیون بین المللی سلاح های شیمیایی، کمک های بین المللی به قربانیان حملات شیمیایی را ناچیز خواند و در این زمینه تحریم های یکجانبه آمریکا که در مسیر تهیه دارو و دیگر نیازهای ضروری پزشکی قربانیان سلاحهای شیمیایی ایجاد مشکل کرده را غیر انسانی و شرم آور برشمرد. </p>
      <blockquote>بیشتر بخوانید:<br/><a href="https://www.mashreghnews.ir/news/1004478/%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%B3%D9%84%D8%A7%D8%AD-%D9%87%D8%A7%DB%8C-%D9%87%D8%B3%D8%AA%D9%87-%D8%A7%DB%8C-%D8%AE%D9%88%D8%AF-%D8%AF%D8%B1-%D8%AA%D8%B1%DA%A9%DB%8C%D9%87-%DA%86%D9%87-%D8%AE%D9%88%D8%A7%D9%87%D8%AF-%DA%A9%D8%B1%D8%AF">آمریکا با <i>سلاح‌های</i> هسته‌ای خود در ترکیه چه خواهد کرد؟<br/></a><a href="https://www.mashreghnews.ir/news/1013310/%D8%BA%D8%B1%D8%A8-%D9%88-%D8%B1%D8%B3%D9%88%D8%A7-%D8%B4%D8%AF%D9%86-%DB%8C%DA%A9-%D8%AF%D8%B1%D9%88%D8%BA-%D8%B4%DB%8C%D9%85%DB%8C%D8%A7%DB%8C%DB%8C-%D8%AF%DB%8C%DA%AF%D8%B1-%D8%AF%D8%B1-%D8%B3%D9%88%D8%B1%DB%8C%D9%87">غرب و رسوا شدن یک دروغ «<i>شیمیایی</i>» دیگر در سوریه</a></blockquote>
      <p>وی از جامعه بین المللی درخواست کرد تا با این تحریم ها که تروریسم اقتصادی به شمار آمده و نقض آشکار کنوانسیون بین المللی منع سلاح های شیمیایی است، مقابله کنند.</p>
      <p>دهقانی همچنین خواهان تلاش های هرچه بیشتر کشورهای عضو سازمان برای کمک به مصدومین شیمیایی از محل صندوق کمک های داوطلبانه به قربانیان شیمیایی شد.</p>
      <p>وی بر ضرورت مقابله اعضا با اقدامات آمریکا در جلوگیری از انتقال مواد و تجهیزات شیمیایی از جمله مواد اولیه دارویی به کشورهای عضو به عنوان جنایت علیه بشریت، تاکید کرد.</p>
      <p>علاوه بر آن دهقانی ضمن یاد آوری این امر که وضعیت آمریکا به عنوان تنها کشور دارنده سلاح های شیمیایی در جهان، تهدیدی برای صلح و امنیت بین المللی به شمار می رود، خواهان انهدام هرچه سریع تر این سلاح ها و نظارت هرچه بیشتر سازمان منع سلاح های شیمیایی بر روند امحای سلاح های شیمیایی آمریکا قبل از ضرب العجل تعیین شده شد. </p>
      <p>دهقانی همچنین ضمن تاکید بر جهانشمولی کنوانسیون منع سلاح های شیمیایی و اهمیت این امر، امتناع لجوجانه رژیم صهیونیستی در الحاق به کنوانسیون مذکور را مانع اصلی تحقق جهانشمولی کنوانسیون مذکور عنوان کرد و ضمن یادآوری این امر که رژیم صهیونیستی دارای ذخایر فراوان سلاح های کشتار جمعی است، خواهان انجام تمامی اقدامات لازم از سوی کشورهای عضو برای وادار کردن این رژیم جهت پیوستن به کنوانسیون منع سلاح های شیمیایی شد. </p>
      <p>دهقانی ضمن تاکید بر اهمیت جایگاه کنوانسیون منع سلاح های شیمیایی برای جمهوری اسلامی ایران به عنوان آخرین کشور قربانی کاربرد وسیع این گونه سلاح ها در قرن بیستم، بر ضرورت رعایت اصل اجماع در تصمیم گیریهای سازمان تاکید کرد و از رویه جدید دول غربی مبنی بر سیاسی کردن موضوعات مربوط به سازمان تخصصی منع سلاح های شیمیایی و سوء استفاده از سازمان، انتقاد و آن را برای آینده سازمان و اجرای موثر کنوانسیون بسیار مخرب توصیف کرد. </p>
      <p>بیست و چهارمین نشست کنفرانس اعضای کنوانسیون سلاح های شیمیائی امروز دوشنبه مورخ 4 آذرماه در محل اجلاسهای بین المللی لاهه هلند آغاز به کار کرد و تا روز جمعه 8 آذر ماه به کار خود ادامه خواهد داد. قابل ذکر است ، سازمان های مردم نهاد فعال در زمینه قربانیان شیمیایی کشورمان در حاشیه نشست سالجاری کنفرانس اعضا، نمایشگاهی را ترتیب داده اند تا اعضا کنفرانس را با آخرین تحولات مربوط به قربانیان سلاح های شیمیایی آشنا سازند.</p>
      <p>گفتنی است،کنفرانس اعضا کنوانسیون سلاح های شیمیایی، مهمترین نهاد سیاستگذار سازمان منع سلاح های شیمیایی می باشد که در نشست های سالیانه آن، 193 کشور عضو آخرین تحولات و سیاستگذاری های بین المللی در خصوص مقابله با کاربرد سلاحهای شیمیایی را مورد بحث و بررسی قرار می دهند.</p>
      <p>منبع: فارس</p>
    </article>
  </body>
</html>