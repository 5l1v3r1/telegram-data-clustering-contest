<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/tum-ulkenin-gozu-bu-davadaydi-rahiplere-hapis-cezasi-verildi"/>
    <meta property="og:site_name" content="CNN Türk"/>
    <meta property="article:published_time" content="2019-11-25T18:34:40+00:00"/>
    <meta property="og:title" content="Tüm ülkenin gözü bu davadaydı! Rahiplere hapis cezası verildi"/>
    <meta property="og:description" content="Arjantin'de işitme engelli çocuklara cinsel..."/>
  </head>
  <body>
    <article>
      <h1>Tüm ülkenin gözü bu davadaydı! Rahiplere hapis cezası verildi</h1>
      <h2>Arjantin'de işitme engelli çocuklara cinsel istismarda bulunan 2'si rahip 3 kişi hapis cezasına çarptırıldı.</h2>
      <address><time datetime="2019-11-25T18:34:40+00:00">25 Nov 2019, 18:34</time> by <a rel="author">AA</a></address>
      <p>Ülkenin Mendoza eyaletindeki 2 Numaralı Yüksek Ceza Mahkemesi'nde görülen davada, işitme engelli çocukların bedelsiz <a href="https://www.cnnturk.com/haberleri/egitim">eğitim</a> aldığı Antonio Provolo Enstitüsünde 20 çocuğa cinsel istismarda bulunmakla suçlanan rahipler Nicola Corradi ve Horacio Corbacho ile eski enstitü çalışanı Armando Gomez hakkında hapis cezası verildi.</p>
      <p><a href="https://www.cnnturk.com/haberleri/mahkeme">Mahkeme</a>, toplamda 25 <a href="https://www.cnnturk.com/haberleri/cinsel-istismar">cinsel istismar</a> suçunun işlendiğine hükmettiği davada, 2 yıldan uzun süredir ev hapsinde tutulan 83 yaşındaki Corradi'yi 42 yıl, 59 yaşındaki Corbacho'yu 45 yıl ve Gomez'i 18 yıl hapis cezasına çarptırdı.</p>
      <p>Öte yandan, davanın görüldüğü salona izleyici alınmazken, kurbanların yakınları karar duruşmasını internetten canlı yayında izledi. Davanın sonuçlanmasıyla mağdurların yakınları duygusal anlar yaşadı.</p>
      <p>Bu arada, <a href="https://www.cnnturk.com/haberleri/arjantin">Arjantin</a>'e 1970'de İtalya'dan gelen <a href="https://www.cnnturk.com/haberleri/rahip">rahip</a> Nicola Corradi'nin kendi ülkesinde de cinsel istismar suçuna karıştığı biliniyordu.</p>
      <p>Davacılardan cinsel istismar mağduru Ezequiel Villalonga, daha önce basına yaptığı açıklamada, "Ben kilisenin, içindekilerin, bize okuttuklarının, nasıl bir kişi olmak hususunda söylenenlerin hepsinin yalan olduğunu düşünüyorum. Bunlar yalan ve şeytani." demişti.</p>
      <p>Cinsel istismara uğrayan çocuklardan birinin annesi olan Paola Gonzales de "Enstitüye girdiklerinde onu görmüş olsaydınız, ufacıktı. Bu denli kötülüğü düşünemiyorum bile. Bu kadar narin bir yapıya nasıl zarar verebildiler." ifadelerini kullanmıştı.</p>
      <p>- Enstitünün İtalya'daki şubesinde de cinsel istismar vakaları yaşanmıştı.</p>
      <p>Bisoli Gianni de İtalya'nın Verona kentindeki Antonio Provolo Enstitüsünde kaldığı dönemde cinsel istismara uğradığını açıklamıştı.</p>
      <p>Gianni, enstitüde 6 ila 13 yaşlarında 67 çocuğun 1950'den 1985'e kadar cinsel istismara uğradığını belirtmişti.</p>
      <related>
        <h4>ilgili haberler</h4>
        <a href="https://www.cnnturk.com/turkiye/her-satiri-dehsete-dusurdu-insaatta-cinsel-istismara-ugradi"/>
        <a href="https://www.cnnturk.com/turkiye/universiteli-guledanin-katilinin-ifadesinin-detaylari-ortaya-cikti"/>
        <a href="https://www.cnnturk.com/turkiye/antalyadaki-rus-cinayetinde-kan-donduran-detaylar"/>
      </related>
    </article>
  </body>
</html>