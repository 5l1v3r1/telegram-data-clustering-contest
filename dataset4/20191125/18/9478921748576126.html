<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/o-ypoyrgos-exoterikon-nikos-dendias-ayrio-sti-voreia-makedonia/"/>
    <meta property="og:site_name" content="ert.gr"/>
    <meta property="article:published_time" content="2019-11-25T18:53:57+00:00"/>
    <meta property="og:title" content="Ο υπουργός Εξωτερικών Νίκος Δένδιας την Τρίτη στη Βόρεια Μακεδονία"/>
    <meta property="og:description" content="Σκόπια, του ανταποκριτή της ΕΡΤ Νίκου Φραγκόπουλου,"/>
  </head>
  <body>
    <article>
      <h1>Ο υπουργός Εξωτερικών Νίκος Δένδιας την Τρίτη στη Βόρεια Μακεδονία</h1>
      <address><time datetime="2019-11-25T18:53:57+00:00">25 Nov 2019, 18:53</time> by <a rel="author">Αλέκα Σταυροπούλου</a></address>
      <p>Σκόπια, του ανταποκριτή της ΕΡΤ Νίκου Φραγκόπουλου,</p>
      <p>Ο υπουργός Εξωτερικών της Ελλάδας Νίκος Δένδιας θα επισκεφθεί την Τρίτη τα Σκόπια, όπου θα έχει διαδοχικές συναντήσεις με τον υπουργό Εξωτερικών της Βόρειας Μακεδονίας, Νίκολα Νιτμιτρόφ, τον Πρόεδρο της Δημοκρατίας, Στέβο Πεντάροφσκι και τον πρωθυπουργό, Ζόραν Ζάεφ.</p>
      <p>Σύμφωνα με ανακοίνωση του ΥΠΕΞ της Βόρειας Μακεδονίας, στην αυριανή συνάντηση των υπουργών Εξωτερικών των δύο χωρών αναμένεται να εξετασθούν οι διμερείς σχέσεις, η οικονομική συνεργασία, καθώς και η ευρωπαϊκή προοπτική της Βόρειας Μακεδονίας και της περιοχής.</p>
      <p>Προβλέπεται επίσης, σύμφωνα με την ανακοίνωση, η εξέταση των δυνατοτήτων για την ενίσχυση του πολιτικού διαλόγου μεταξύ των δύο χωρών, υπό το πρίσμα της εφαρμογής των υποχρεώσεων που απορρέουν από τη Συμφωνία των Πρεσπών.</p>
      <p>Ο υπουργός Εξωτερικών της Ελλάδας, ενόψει της αυριανής επίσκεψής του στα Σκόπια, σε δήλωσή του προς το κρατικό πρακτορείο ειδήσεων της Βόρειας Μακεδονίας “MIA”, ανέφερε ότι ευελπιστεί σε εποικοδομητικές συναντήσεις, οι οποίες, όπως είπε, θα μπορέσουν να αποφέρουν αποτελέσματα προς όφελος των δύο γειτονικών χωρών.</p>
      <p>Αναφορικά με τη Συμφωνία των Πρεσπών, ο υπουργός Εξωτερικών της Ελλάδας σημείωσε ότι «αυτή είναι μια δεσμευτική συμφωνία και για τις δύο χώρες» και διεμήνυσε ότι «η τήρησή της αποτελεί προϋπόθεση για την απρόσκοπτη ευρωπαϊκή πορεία της Βόρειας Μακεδονίας».</p>
      <p>Τόνισε δε, ότι «η πλήρης εφαρμογή της συμφωνίας σημαίνει εγκατάλειψη των προκλήσεων του παρελθόντος, σημαίνει εδραίωση των σχέσεων καλής γειτονίας και αμοιβαίο σεβασμό».<br/>Ο υπουργός Εξωτερικών της Ελλάδας, στη δήλωσή του αυτή στο «MIA» εξέφρασε τη στήριξη της Ελλάδας για την ευρωπαϊκή προοπτική των Δυτικών Βαλκανίων και την έναρξη των ενταξιακών διαπραγματεύσεων της ΕΕ με τη Βόρεια Μακεδονία.</p>
      <p>«Θέλω να επαναλάβω την ισχυρή στήριξη της Ελλάδας για την ευρωπαϊκή προοπτική των Δυτικών Βαλκανίων, πολιτική την οποία η Ελλάδα ενέταξε στις προτεραιότητες της ΕΕ με την Ατζέντα της Θεσσαλονίκης. Η στήριξή μας για έναρξη ενταξιακών διαπραγματεύσεων της Βόρειας Μακεδονίας με την ΕΕ έχει δοθεί. Εργαζόμαστε πάνω σε αυτό και αναλαμβάνουμε συγκεκριμένες πρωτοβουλίες, σε διαβουλεύσεις με όλους τους εταίρους μας στην ΕΕ, ώστε να ληφθεί θετική απόφαση στην Ένωση προς αυτή την κατεύθυνση το συντομότερο δυνατόν. Οπωσδήποτε, εννοείται ότι εκ μέρους της Δημοκρατίας της Βόρειας Μακεδονίας δεν θα πρέπει να μειωθεί η ένταση των προσπαθειών για την εναρμόνιση με τα ευρωπαϊκά πρότυπα. Όπως επίσης εννοείται ότι εκ μέρους της Ελλάδας θα υπάρχει ένα ισχυρός υποστηρικτής σε αυτές τις προσπάθειές της» ανέφερε ο κ. Δένδιας.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/dendias-me-tin-toyrkia-yparchei-apostasi-stis-theseis-mas-video/"/>
        <a href="https://www.ert.gr/eidiseis/ellada/politiki/se-inomena-aravika-emirata-kai-koyveit-o-n-dendias/"/>
        <a href="https://www.ert.gr/roi-idiseon/nea-entaxiaki-diadikasia-epta-vimaton-proteinei-i-gallia-parathyro-gia-ta-dytika-valkania/"/>
        <a href="https://www.ert.gr/roi-idiseon/sto-veligradi-o-ypoyrgos-exoterikon-nikos-dendias/"/>
        <a href="https://www.ert.gr/eidiseis/ellada/politiki/diadochikes-synantiseis-toy-yp-epikrateias-tis-saoydikis-aravias-stin-ellada/"/>
        <a href="https://www.ert.gr/featured/sto-symvoylio-ypex-tis-ee-o-n-dendias-gia-kyroseis-kata-tis-toyrkias/"/>
      </related>
    </article>
  </body>
</html>