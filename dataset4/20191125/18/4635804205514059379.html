<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/apple-dan-2020-icin-buyuk-iphone-12-hedefi/"/>
    <meta property="og:site_name" content="LOG"/>
    <meta property="article:published_time" content="2019-11-25T18:02:21+00:00"/>
    <meta property="og:title" content="Apple’dan 2020 için büyük iPhone 12 hedefi"/>
    <meta property="og:description" content="Teknoloji devi Apple, kendisine 2020 akıllı telefon pazarında büyük bir hedef koymuş durumda. Firma iPhone 12 odağında çok büyük düşünüyor."/>
  </head>
  <body>
    <article>
      <h1>Apple’dan 2020 için büyük iPhone 12 hedefi</h1>
      <address><time datetime="2019-11-25T18:02:21+00:00">25 Nov 2019, 18:02</time> by <a rel="author">Can TUNÇER</a></address>
      <p>Teknoloji devi <b>Apple</b>, kendisine 2020 akıllı telefon pazarında büyük bir hedef koymuş durumda. Firma iPhone 12 odağında çok büyük <a href="https://www.phonearena.com/news/Apple-iPhone-12-Pro-sales-forecasts-2020_id120631">düşünüyor</a>.</p>
      <p>Teknoloji devi 2020 iPhone modelleri üzerinde aktif olarak çalışıyor. Sağlam kaynak Digitimes’a göre <b>Apple</b> 2020 sonuna kadar <b>100 milyondan fazla iPhone 12 satmayı hedefliyor.</b> Burada en büyük artışı ise<b> 5G desteğinin getireceği</b> düşünülüyor. 5G’ye yönelik artan / artacak talebe güvenerek yeni iPhone’lardan iPhone 11’e oranla daha fazla satmayı hedefleyen <b>Apple</b>, yeni yılda gelirlerini daha da artıracak gibi görünüyor. Yeni modellerine Qualcomm imzalı modemler ile 5G desteği ekleyecek <b>Apple</b>, biliyorsunuz kendi modem birimlerini de geliştiriyor. Intel’den bu konuda önemli bir satın alma yapan teknoloji devi, 2021 ya da 2022’de iPhone’larda büyük ihtimalle<b> işlemciye entegre</b> kendi 5G modemlerini kullanmak için planlar yapıyor. Firmanın iPhone 12 ailesine ek olarak yeni yılda bir iPhone SE 2 tanıtacağına da kesin gözüyle bakılıyor. Ancak bu “bütçe dostu” modelin 5G desteğinin olması beklenmiyor.</p>
      <h3>iPhone 12 serisi özellikle ekranlarıyla ses getirecek</h3>
      <p>Birçok kaynağın kesin olarak söylendiği üzere telefonlarda LTPO temelli <b>120 Hz yenileme</b> hızına sahip “ProMotion” ekran kullanılacak. Daha önce de söylediğimiz gibi Samsung’un da Galaxy S11 ailesinde 120 Hz ekran kullanması bekleniyor. Sırf bu yüzden iPhone 11 Pro almayan birçok kişinin olduğu biliniyor. Çünkü genel kullanım hızını amiral gemisi cihazlarda artık işlemci ve RAM’den çok ekran yenileme hızı belirliyor.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/microsoft-surface-earbuds-kablosuz-kulaklik-modelinden-kotu-haber/"/>
      </related>
    </article>
  </body>
</html>