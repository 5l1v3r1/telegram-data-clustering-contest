<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/bakanov-zustrivsya-iz-biznes-spilnotoyu-video-642366.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T18:24:55+00:00"/>
    <meta property="og:title" content="Баканов зустрівся із бізнес-спільнотою (відео)"/>
    <meta property="og:description" content="Баканов вважає неправильною ідею позбавлення СБУ правоохоронних функцій"/>
  </head>
  <body>
    <article>
      <h1>Баканов зустрівся із бізнес-спільнотою (відео)</h1>
      <address>
        <time datetime="2019-11-25T18:24:55+00:00">25 Nov 2019, 18:24</time>
      </address>
      <h4>Баканов вважає неправильною ідею позбавлення СБУ правоохоронних функцій</h4>
      <p>Голова Служба безпеки України Іван Баканов заявив, що на сьогодні СБУ є найвідкритішою серед інших правоохоронних органів, і на адресу СБУ надходить найменша кількість скарг від бізнесу.</p>
      <p>Про це він сказав під час зустрічі з бізнес-спільнотою.</p>
      <p>Як повідомляє пресцентр СБУ, це підтвердив і бізнес-омбудсмен України Марчін Свєнчіцький, який зазначив, що підписання меморандуму між СБУ та бізнесом дозволило значно знизити кількість скарг, які надходять на адресу Служби. Якщо у 2017 році їх було 41, то в цьому році лише 12.</p>
      <p>При цьому, більшість скарг, які зокрема стосуються так званих «листів щастя», вирішуються позитивно.</p>
      <p>За словами Баканова, в Службі проаналізували скарги та виявили порушення. Всі матеріали цієї перевірки передані в ДБР, і там вже проводять відповідні розслідування.</p>
      <p>Баканов також висловив упевненість, що запровадження електронної системи подачі заявок на ті чи інші перевірки значно мінімізує зловживання.</p>
      <p>У свою чергу президент Спілки українських підприємців В’ячеслав Климов наголосив, що головне чого сьогодні бізнес чекає від правоохоронних органів - це їх передбачуваність, зрозумілість правил гри і мінімізація втручання в роботу бізнесу. У цьому контексті бізнес цікавить: чи передбачає реформа СБУ позбавлення її економічних функцій.</p>
      <p>Баканов у відповідь наголосив, що, не дивлячись на те, що більшість спецслужб цивілізованого світу мають такі функції, у проекті закону про Службу взагалі немає слова «економіка». Реформа передбачає переорієнтацію функцій СБУ, зокрема на захист критичної інфраструктури. Слово «корупція» в законопроекті згадується лише один раз – мова йде про нульову толерантність до неї серед співробітників Служби.</p>
      <figure>
        <iframe src="https://www.youtube.com/embed/TacrLXXkrwg" width="580" height="390" data-service="Youtube" scrolling="no"/>
      </figure>
      <p>Водночас Баканов назвав неправильною ідею позбавлення Служби правоохоронних функцій. Він нагадав, що відповідно до Конституції України, національну безпеку держави забезпечують відповідні військові формування та правоохоронні органи.</p>
      <p>«За умови демілітаризації ми маємо залишитися спеціальним органом з правоохоронною функцією. Інакше, відповідно до Конституції, ми не зможемо захищати державну безпеку», - наголосив голова СБУ.</p>
      <p>Він підкреслив, що у цілому законопроект позитивно оцінюють як вітчизняні, так і міжнародні експерти та організації. Такі впливові організації як НАТО та КМЕС назвали його найбільш наближеним до найвищих світових стандартів, порівняно з попередніми редакціями.</p>
      <blockquote><b>Читайте також:<br/></b><br/>   •  <b><a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html">Перше велике інтерв’ю голови Служби безпеки України Івана Баканова</a></b></blockquote>
      <related>
        <a href="https://glavcom.ua/economics/finances/bakanov-rozpoviv-na-yakiy-stadiji-znahodit-sprava-arselor-mittal-639977.html"/>
        <a href="https://glavcom.ua/economics/finances/bakanov-rozkazav-yakoyu-mozhe-stati-zarplata-spivrobitnikiv-sbu-pislya-reformi-dokument-639969.html"/>
        <a href="https://glavcom.ua/country/society/bakanov-pokazav-originalniy-zakonoprojekt-pro-reformu-sbu-639964.html"/>
      </related>
    </article>
  </body>
</html>