<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/kasetnyi-skandal-zelenskoho-khto-zlyvaie-perepysky-ta-zapysy-proslushky-posadovtsiv-u-telegram-203435.html"/>
    <meta property="og:site_name" content="5 канал"/>
    <meta property="article:published_time" content="2019-11-25T18:00:00+00:00"/>
    <meta property="og:title" content="&quot;Касетний скандал Зеленського&quot;: хто &quot;зливає&quot; переписки та записи прослушки посадовців у Telegram"/>
    <meta property="og:description" content="Під ім'ям Анонімус деякі спецслужби світу зливають інформацію, яку вони здобули незаконним шляхом"/>
  </head>
  <body>
    <article>
      <h1>"Касетний скандал Зеленського": хто "зливає" переписки та записи прослушки посадовців у Telegram</h1>
      <address>
        <time datetime="2019-11-25T18:00:00+00:00">25 Nov 2019, 18:00</time>
      </address>
      <p>Вже не перший тиждень країну лихоманить Джокер, який зливає переписки народних обранців, а цього тижня вже й чиновників, зокрема Міністерства інфраструктури. Автора скандального Telegram-каналу з викривальними дописами ловлять усі спецслужби, але спіймати ніяк можуть.</p>
      <p>Анонімні Telegram-канали всерйоз узялися за можновладців і буквально диктують порядок денний. Злиті у мережу записи дискредитують верхівку, а цинічні розіграші вже обертаються втратою посад. Про це повідомляють у програмі "Час. Підсумки тижня" на "5 каналі".</p>
      <blockquote>Менш ніж за місяць у Telegram-каналі Джокер опублікував переписки зі "слугами" Михайлом Радуцьким, Богданом Яременком та Миколою Тищенком. Не оминув і опозиції, коли розіграв новоспеченого нардепа Володимира В'ятровича. Серед останніх жертв пранкера – мер Чернігова Владислав Атрошенко і нардеп Роман Іванісов. Листувався Джокер то від імені генпрокурора Рябошапки, то глави Офісу президента Богдана.</blockquote>
      <figure>
        <iframe src="https://www.youtube.com/embed/YcBmDmhet24" width="745" height="451" data-service="Youtube" scrolling="no"/>
      </figure>
      <p>Нагадаємо, Джокер – один з найвідоміших антигероїв коміксів про Бетмена. На викривальній ниві ідея брати образи бунтарів з літератури та кіно – не нова. Маска Гая Річі із коміксу "Ве – означає вендета" стала символом хакерського руху Анонімус. А подекуди і прикриттям для спецслужб.</p>
      <blockquote>"Під ім'ям Анонімус деякі спецслужби світу зливають інформацію, яку вони здобули незаконним шляхом. Беруть цю інформацію і кажуть: "Ой, дивіться, з'явилися докази". І потім їх використовують. Тому, якщо взяти за основу такий підхід спецслужб світу, то в цьому випадку Джокер може працювати, отримуючи інформацію з інших джерел", – коментує ситуацію з Джокером експерт з кібербезпеки Віталій Якушев. </blockquote>
      <figure>
        <img src="https://www.5.ua/media/pictures/original/174307.jpg"/>
      </figure>
      <p>джокер<a href="https://www.5.ua/">5 канал</a></p>
      <p>Також експерт зазначає: додаткові паролі, оновлення месенджерів і навіть спеціальні плівки, що не дозволяють зазирнути в екран телефону, допоможуть убезпечити переписку. Та у випадку Джокера мова не про технології.</p>
      <p>"Джокер – це соціальний хакер. Тому що він використовує підходи соціальної інженерії, яка дає змогу, не зламуючи за допомогою якихось інструментів, а тільки за допомогою якихось психологічних підходів зламувати будь-що", – переконаний Віталій Якушев.</p>
      <blockquote>Представник спецслужб чи цифровий Робін Гуд. Одна людина чи група однодумців. Джокер уже попередив можновладців, що сховатися від нього неможливо: "Які ж ви смішні, діджиталізатори. Всі ваші викриття – марні. Тому що я присутній не тільки у ваших гаджетах. Я живу у ваших телевізорах і у ваших головах. Чим більше ви нарощуєте свою владу і вплив, тим швидше скорочується дистанція між мною і вами".</blockquote>
      <figure>
        <img src="https://www.5.ua/media/pictures/original/174305.jpg"/>
      </figure>
      <p>джокер<a href="https://www.5.ua/">5 канал</a></p>
      <p>Як повідомляв 5UA., директор Держбюро розслідувань Роман Труба і генпрокурор Руслан Рябошапка <a href="https://www.5.ua/polityka/trubu-prorvalo-krasnomovnyi-komentar-holovy-dbr-shchodo-zapysiv-proslushky-z-ioho-kabinetu-203160.html">промовисто відреагували на запитання журналістів щодо записів з нібито кабінету Труби</a>. Згодом ситуацію назвали провокацією, а коментувати відмовився. </p>
      <p>
        <i>
          <b>Олена Соловйова, Валентин Стрельцов, "5 канал"</b>
        </i>
      </p>
    </article>
  </body>
</html>