<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/wydatki-na-oswiate-moga-pogrzebac-budzety-50-powiatow,135543.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T18:09:00+00:00"/>
    <meta property="og:title" content="Wydatki na oświatę mogą pogrzebać budżety 50 powiatów"/>
    <meta property="og:description" content="Opierając się na szacunkach można założyć, że co najmniej 50 powiatów będzie miało poważne problemy z uniesieniem ciążących na nich wydatków oświatowych bez jednoczesnego ograniczenia innych wydatków bieżących. Z kolei ograniczenie wydatków inwestycyjnych będzie standardem, a nie wyjątkiem – alarmuje Związek Powiatów Polskich."/>
  </head>
  <body>
    <article>
      <h1>Wydatki na oświatę mogą pogrzebać budżety 50 powiatów</h1>
      <address><time datetime="2019-11-25T18:09:00+00:00">25 Nov 2019, 18:09</time> by <a rel="author">AW  </a></address>
      <h4>Opierając się na szacunkach można założyć, że co najmniej 50 powiatów będzie miało poważne problemy z uniesieniem ciążących na nich wydatków oświatowych bez jednoczesnego ograniczenia innych wydatków bieżących. Z kolei ograniczenie wydatków inwestycyjnych będzie standardem, a nie wyjątkiem – alarmuje Związek Powiatów Polskich.</h4>
      <hr/>
      <ul>
        <li>
          <b>Rok 2020 jest pierwszym pełnym rokiem kalendarzowym funkcjonowania nowej struktury szkolnictwa na poziomie ponadpodstawowym. Ten rok może być bardzo poważnym wyzwaniem dla budżetów powiatów – podnosi Związek Powiatów Polskich i na dowód przedstawia finansową analizę wpływów i wydatków oświatowych.</b>
        </li>
        <li>
          <b>Jak wylicza Związek Powiatów Polskich luka między bieżącymi wydatkami a dochodami oświaty w powiatach pojawiła się w 2012 r. i od tego czasu stale rośnie. W roku 2018 przekroczyła 1 mld zł.</b>
        </li>
        <li>
          <b>W roku 2018 w całej Polsce jedynie w 9 powiatach część oświatowa subwencji ogólnej wystarczała na pokrycie bieżących wydatków oświatowych. Mimo zwiększonej subwencji oświatowej rok 2020 może być bardzo poważnym wyzwaniem dla budżetów powiatów z powodu zmian w strukturze szkolnictwa, podwyżek płac w oświacie oraz zmian w systemie podatkowym.</b>
        </li>
      </ul>
      <p>Związek Powiatów Polskich wydał analizę pt. „Porównanie skali wzrostu bieżących wydatków oświatowych i części oświatowej subwencji ogólnej między 2019 a 2020 rokiem”. Celem publikacji jest ocena, czy w świetle znanych już okoliczności zaproponowana przez rząd wysokość części oświatowej subwencji ogólnej wystarczy do pokrycia bieżących wydatków oświatowych w powiatach. Autorem analizy jest Grzegorz Kubalski, zastępca dyrektora Biura Związku Powiatów Polskich.</p>
      <p>
        <i>
          <b>Analizę zamieszczamy w dziale Multimedia</b>
        </i>
      </p>
      <h3>Subwencja rośnie, ale wydatki bardziej</h3>
      <p>15 października Ministerstwo Finansów przedstawiło planowane na 2020 r. roczne kwoty subwencji, wpłat i udziałów w PIT dla poszczególnych gmin, powiatów i województw. Zestawienie obejmuje również część oświatową subwencji ogólnej. Z porównania danych za lata 2019 i 2020, udostępnionego przez Ministerstwo Edukacji Narodowej, wynika, że największy wzrost subwencji następuje dla miast na prawach powiatu (w części dotyczącej zadań powiatowych) – 15,11 proc. i w powiatach – 14,6 proc.</p>
      <figure>
        <img src="https://pliki.portalsamorzadowy.pl/i/15/05/87/150587.jpg"/>
      </figure>
      <p>- Kluczowe pytanie dotyczy jednak nie tego, czy w powiatach wzrost części oświatowej subwencji ogólnej jest największy, tylko tego, czy wzrost ten pokrywa wzrost wydatków bieżących wynikający z decyzji podjętych na poziomie centralnym. Dwa kluczowe czynniki są związane odpowiednio ze zmianą struktury szkolnictwa prowadzonego przez powiaty oraz ze wzrostem wynagrodzeń nauczycielskich – pisze Grzegorz Kubalski, zastępca dyrektora Biura Związku Powiatów Polskich w analizie.</p>
      <h3>Konsekwencje zmiany struktury szkolnictwa i podwyżek płac</h3>
      <p>Rok 2020 jest pierwszym pełnym rokiem kalendarzowym funkcjonowania nowej struktury szkolnictwa na poziomie ponadpodstawowym. W 2019 r przeprowadzony tzw. podwójny nabór w praktyce oznacza uruchomienie liceów w systemie 4-letnim, a techników w systemie 5-letnim.</p>
      <p>- Pociąga to za sobą konieczność pokrycia kosztów zwiększonej liczby oddziałów klasowych. – podnosi autor. </p>
      <p>Do tego, jak wylicza, dochodzi wzrost pensji nauczycieli i pracowników nie dydaktycznych.</p>
      <p>- Z prostego oszacowania wynika zatem, że bieżące wydatki oświatowe w roku 2020 wzrosną o około 18,13 proc. względem roku poprzedniego. Oznacza to, że nawet gdyby część oświatowa subwencji ogólnej w pełni pokrywała bieżące wydatki oświatowe w powiatach w roku 2019 to ustalony współczynnik jej wzrostu prowadziłby do powstania luki finansowej na poziomie 3,53 punktu procentowego. Kwotowo oznacza to przeszło 301 mln zł. Sytuacja jest jednak znacznie poważniejsza- czytamy w analizie.</p>
      <p>ZPP podnosi, że już w roku 2019 część oświatowa subwencji nie pokrywała bieżących wydatków oświatowych. Zgodnie ze sprawozdaniami budżetowymi bieżące wydatki oświatowe powiatów w roku 2018 zamknęły się kwotą przeszło 9,223 mld zł.</p>
      <p>- Porównanie tej kwoty z szacowaną na 2020 rok wysokością części oświatowej subwencji ogólnej przypadającej powiatom prowadzi do wniosku, że luka finansowa może wynieść w przyszłym roku około 1,9 mld zł. Takie środki z dochodów własnych będą musiały przeznaczyć powiaty celem pokrycia bieżących wydatków oświatowych. Podkreślić należy, że jest to kwota przypadająca na same powiaty – bez uwzględnienia miast na prawach powiatu – kontynuuje autor analizy.</p>
      <h3>Wydatki oświatowe a udział w PIT</h3>
      <p>Rząd wielokrotnie zwracał uwagę samorządów na możliwości pokrycia luki finansowej między bieżącymi wydatkami oświatowymi a częścią oświatową subwencji ogólnej z dochodów własnych czyli z podatków. Tym bardziej, że <a href="https://www.portalsamorzadowy.pl/prawo-i-finanse/udzial-gmin-we-wplywach-z-podatku-pit-w-2019-r,112171.html">jak wynika z danych Ministerstwa Finansów, udział samorządów w PIT rośnie - w 2019 r. wyniesie 38,08 proc</a>.</p>
      <p>ZPP w przedstawionej analizie sprawdza więc, czy lukę finansową w budżetach powiatów da się pokryć z udziału powiatów w podatku dochodowym od osób fizycznych. Analiza taka jest tym bardziej uzasadniona, iż w roku bieżącym nastąpiły liczne zmiany legislacyjne wpływające na zmniejszenie wydajności fiskalnej PIT – obniżenie stawki podatkowej, podniesienie kwoty wolnej od podatku, a wreszcie wprowadzenie powszechnego zwolnienia podatkowego dla młodych osób.</p>
      <p>- Porównując prognozowane dochody powiatów z PIT na rok 2019 i rok 2020 stwierdzić można, że wzrost wynosi zaledwie 159,6 mln zł, tj. 2,58 proc. Powyższa konstatacja nie obrazuje całości sytuacji, gdyż ta w powiatach jest bardzo zróżnicowana. Aż w 64 powiatach Ministerstwo Finansów przewiduje nominalny spadek dochodów z PIT, przy czym największy przewidywany spadek w pojedynczym powiecie wynosi 8,05 proc. Oznacza to jednak, że w przeszło 20 proc. powiatów zwiększone potrzeby w zakresie wydatków oświatowych nałożą się na spadek – czasami dość znaczący – dochodów podatkowych. Najwyższy przewidywany wzrost wynosi z kolei 10,15 proc.- czytamy dalej w analizie.</p>
      <p>Autor uzyskany szacunek luki finansowej porównuje także z wysokością planowanej na koniec 2019 roku nadwyżki operacyjnej brutto i netto.</p>
      <p>- Zgodnie z danymi na koniec III kwartału skumulowana nadwyżka operacyjna netto ma wynosić prawie 400 mln zł. Okazuje się zatem, że nawet ostrożnie liczona luka – przy kontrfaktycznym założeniu, że w roku bieżącym część oświatowa subwencji pokrywa wszystkie wydatki bieżące – pochłonęłaby 3/4 nadwyżki operacyjnej netto powiatów. Z kolei wyliczona wg wydatków kwota luki finansowej (1,9 mld zł) jest większa niż cała skumulowana nadwyżka operacyjna brutto powiatów planowana na koniec 2019 r. (1,4 mld zł). Takie spojrzenie nie uwzględnia sytuacji poszczególnych jednostek. Niestety trudno jest dokonać pełnej analizy sytuacji poszczególnych powiatów. Wynika to z tej przyczyny, że część powiatów uwzględniła konsekwencje finansowe podwyżki wynagrodzeń nauczycieli i związany z tym wzrost części oświatowej subwencji ogólnej na sesjach październikowych, a tym samym w sprawozdaniu sporządzonym na koniec III kwartału w części powiatów planowanie dochody i wydatki uwzględniają już wszystkie czynniki, w części zaś nie – wyjaśnia Kubalski.</p>
      <p>- Opierając się na bardzo zgrubnym oszacowaniu można założyć, że co najmniej 50 powiatów będzie miało poważne problemy z uniesieniem ciążących na nich wydatków oświatowych bez jednoczesnego ograniczenia innych wydatków bieżących. Z kolei ograniczenie wydatków inwestycyjnych będzie standardem, a nie wyjątkiem - alarmuje Związek Powiatów Polskich.</p>
      <h3>Multimedia</h3>
      <ul>
        <li>
          <a href="https://www.portalsamorzadowy.pl/pliki-download/150569.html"><pic src="https://www.portalsamorzadowy.pl/images/icons/pdf-icon.png"/>Analiza ZPP</a>
        </li>
      </ul>
    </article>
  </body>
</html>