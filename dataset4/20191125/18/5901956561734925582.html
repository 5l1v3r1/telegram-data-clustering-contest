<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/morilec-sestre-in-svaka-bo-sedel-30-let-foto-247784"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T18:32:00+00:00"/>
    <meta property="og:title" content="Morilec sestre in svaka bo sedel 30 let (FOTO)"/>
    <meta property="og:description" content="Po petih mesecih sojenja je koprski okrožni sodnik Julijan Glavina včeraj popoldne odločil, da je 72-letni Marko Matić kriv za dvojni umor, in ga obsodil na enotno kazen 30 let zapora. Sodišče j..."/>
  </head>
  <body>
    <article>
      <h1>Morilec sestre in svaka bo sedel 30 let (FOTO)</h1>
      <h2>Marko Matić je umoril zakonca Milko in Angela Grbac. Zapor bo morda zapustil kot stoletnik.</h2>
      <address><time datetime="2019-11-25T18:32:00+00:00">25 Nov 2019, 18:32</time> by <a rel="author">Moni Černe</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1625624.jpg"/>
          <figcaption>Sojenje Marku Matiću je trajalo pet mesecev.</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625646.jpg"/>
          <figcaption>Angel se ni utegnil braniti.</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1625632.jpg"/>
          <figcaption>Milka je umrla v izolski bolnišnici.</figcaption>
        </figure>
      </slideshow>
      <p>Po petih mesecih sojenja je koprski okrožni sodnik <b>Julijan Glavina</b> včeraj popoldne odločil, da je 72-letni <b>Marko Matić</b> kriv za dvojni umor, in ga obsodil na enotno kazen 30 let zapora. Sodišče je pri tem v celoti sledilo predlogu tožilstva, ki je za Matića predlagalo za vsak umor 25 let oziroma enotno kazen 30. Sodba še ni pravnomočna. Upokojeni voznik z dokončano strojno šolo, nekdanji uslužbenec Luke Koper, ki je iz Hrvaške na Obalo prišel pred 51 leti, bo zaradi brutalnega in hladnokrvnega umora svoje 75-letne polsestre <b>Milke</b> <b>Grbac </b>in njenega 83-letnega moža <b>Angela Grbca</b> prišel iz zapora, ko bo star 101 leto.</p>
      <blockquote>9 udarcev v glavo od zadaj je zadal Angelu.</blockquote>
      <figure>
        <img src="https://www.slovenskenovice.si/images/slike/2019/11/11/1625646.jpg"/>
        <figcaption>Angel se ni utegnil braniti.</figcaption>
      </figure>
      <p>Matićevi, ob Marku njegova žena <b>Petronila </b>in njun starejši, tudi priprti sin <b>Ivica</b>, so se po presoji sodišča z Grbčevima sprli zaradi premoženja in denarja, ki so jima ga dolgovali, a ga kljub sodnim sklepom niso hoteli vrniti.<br/><br/>Storilec pred grozodejstvom, ki ga je zagrešil v soboto, 4. avgusta 2018, okoli 8.30 zjutraj, še ni bil kaznovan. Pri umoru ni bil zmanjšano prišteven, bil je popolnoma trezen, v sebi na dan umora ni imel substanc. Trdil je, da se ne spominja, ko je s kovinsko palico, dolgo 97,5 centimetra in premera 20 milimetrov, tako brutalno udrihal po svaku, da je umrl na kraju zločina, njegova žena pa je zaradi hudih poškodb možganov in glave izdihnila v izolski bolnišnici 27 dni po umoru.<br/><br/>Obtožnica je Matića bremenila umora na grozovit način, saj se je s ciljanimi udarci v glavo izživljal nad pokojnima, pri čemer sta ga po mnenju sodnega izvedenca psihiatra vodila bes in sovraštvo do pokojnikov. Matić, ki je v koprskem priporu zaprt skupaj z 49-letnim sinom Ivico, obsojenim na leto in tri mesece zapora zaradi nasilja nad svojo ženo, je sojenje spremljal mirno. Zajokal je le, ko je njegov sežanski zagovornik <b>Branko Gvozdić </b>bral njegov zagovor.<br/><br/><b>Zavestno je šel do konca </b><br/>Sodišče je prepričano, da je obsojeni dejanje storil naklepno in da se je dejanja zavedal ter bil prišteven. Ugotovilo je tudi, da ni bilo amnezije niti ni kaznivega dejanja obžaloval, ampak se je celo predstavljal kot žrtev. Po mnenju sodišča je dan pred umorom slabo spal, ker je o tem premišljeval, zjutraj pa je začel morilski pohod. »Šel je do konca, za svoje lastne interese,« je odločil sodnik.<br/><br/>K včerajšnji sodbi Matić ni želel pristopiti, prav tako na sodišče ni bilo njegovega zagovornika. Obsojencu mora odločitev sodišča sporočiti kurir na dan sodbe.<br/><br/>Koprsko sodišče torej ni verjelo obrambi, ki je trdila, da je Matić k umorjenima prišel z miroljubnimi nameni in da ju je hotel le prositi, naj njun prijatelj, ki naj bi napadel Ivico, njegovega sina pusti pri miru. Ob tem da sta mu Grbčeva zagrozila s pištolo, za katero pa se je v hišni preiskavi izkazalo, da je nimata, našli so le startno pištolo z nastavki za rakete. »V strahu za svoje življenje in v samoobrambi se je branil s palico,« je dejal Matićev odvetnik. »Mar nisem imel pravice braniti svojega življenja, naj bi se postavil ob zid in pustil, da me polsestra in Angel ubijeta,« se je minuli četrtek v končni besedi spraševal obsojeni.<br/><br/><b>Izpiral krvavo palico</b><br/>Glavna priča tožilstva, prva soseda umorjenih, je povedala: »Tisti dan sem videla moškega z očali, s kapo na glavi in palico v rokah, ki se je pripeljal v Krkavče, parkiral bordo rdečega citroëna pred vhodom in vstopil v hišo zakoncev Grbac. Nisem pokadila do konca, ko je bilo iz kuhinje slišati preklinjanje in tope udarce, vedela sem, da gre za udarjanje po človeku, potem sem videla Marka Matića, katerega sem zaradi kape in očal prepoznala kasneje, da v zunanjem umivalnem koritu izpira krvavo palico. Poklicala sem moža, soseda in policiste.« Njen mož, ki je prišel pred hišo, je potrdil, da je bil na kraju zločina Matić, da je izpiral krvavo palico, da je zagrozil s smrtjo tudi njemu. Prav tako sta pričala drug sosed in njegov sin, ki sta se s traktorjem pripeljala pred hišo, potem ko ju je poklicala soseda. »Ko mi je zagrozil, naj pridem, da bo ubil še mene, se je sklonil, kot da bo nekaj vzel iz avta, sem pobegnil peš čez staro cesto med vinograde, ker nisem vedel, ali ima orožje.«<br/><br/>Sodišče je tako odločilo, da je Marko Matić iz koristoljubja in drugih nizkotnih nagibov, zato da bi obdržal protipravno pridobljeno premoženje umorjenih in prisvojen denar, zaradi mržnje in maščevanja do obeh in zaradi krivice, ki je mislil, da se mu je zgodila, vzel življenje Angelu, tako da mu je od zadaj zadal devet udarcev po glavi.<br/><br/>»Določeno olajšanje to je, a to nama ne bo vrnilo staršev,« pa nam je o izreku sodbe včeraj povedala hčerka Grbčevih, ki si po grozljivi izgubi staršev s sestro ne bo nikoli opomogla. </p>
    </article>
  </body>
</html>