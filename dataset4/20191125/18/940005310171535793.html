<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/peste-20-de-lideri-de-filiale-psd-la-intalnirea-convocata-de-ciolacu-intre-ei-stanescu-oprisan-badalau.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T18:21:00+00:00"/>
    <meta property="og:title" content="Peste 20 de lideri de filiale PSD, la întâlnirea convocată de Ciolacu. Între ei, Stănescu, Oprişan, Bădălău"/>
    <meta property="og:description" content="Peste 20 de preşedinţi de organizaţii PSD sunt prezenţi luni seara la întâlnirea informală convocată de liderul PSD Buzău, Marcel Ciolacu, preşedinte al Camerei Deputaţilor, au declarat, pentru Agerpres, surse politice."/>
  </head>
  <body>
    <article>
      <h1>Peste 20 de lideri de filiale PSD, la întâlnirea convocată de Ciolacu. Între ei, Stănescu, Oprişan, Bădălău</h1>
      <h2>Peste 20 de preşedinţi de organizaţii PSD sunt prezenţi luni seara la întâlnirea informală convocată de liderul PSD Buzău, Marcel Ciolacu, preşedinte al Camerei Deputaţilor, au declarat, pentru Agerpres, surse politice.</h2>
      <address>
        <time datetime="2019-11-25T18:21:00+00:00">25 Nov 2019, 18:21</time>
      </address>
      <p>Întâlnirea are loc la doar o zi după ce preşedintele PSD, Viorica Dăncilă, a pierdut alegerile prezidenţiale.</p>
      <p>De altfel, la întâlnirea informală care are loc la Palatul Parlamentului ar urma să se discute despre situaţia din partid după scorul înregistrat la prezidenţiale.</p>
      <p>Sunt prezenţi la întâlnire Paul Stănescu (PSD Olt), Niculae Bădălău (PSD Giurgiu), Marian Oprişan (PSD Vrancea), Ionel Arsene (PSD Neamţ), Dan Nica (PSD Galaţi), Horia Teodorescu (PSD Tulcea).</p>
      <p>Înainte de această întâlnire informală, Marcel Ciolacu a avut o discuţie cu Viorica Dăncilă. El a precizat, într-o postare pe Facebook, că discuţia a fost ''calmă, aşezată şi productivă''.</p>
      <p>"A fost o campanie în care s-a muncit mult, mulţumim tuturor celor care s-au implicat şi mulţumim milioanelor de români care au dat un vot de încredere Partidului Social Democrat şi Vioricăi Dăncilă. A fost un rezultat care nu ne mulţumeşte pe niciunul dintre noi, dar asta nu înseamnă că nu există soluţii. Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, aşa cum am făcut-o întotdeauna în momente mai complicate. PSD este în continuare un partid puternic", a scris Marcel Ciolacu.</p>
      <p>Sursa: Agerpres</p>
    </article>
  </body>
</html>