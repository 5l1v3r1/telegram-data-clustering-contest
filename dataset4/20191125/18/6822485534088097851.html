<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904146.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T18:57:00+00:00"/>
    <meta property="og:title" content="آیت الله علم الهدی: نیازمند یک تشکل مداحی در کشور هستیم"/>
    <meta property="og:description" content="به گزارش مهر، آیت‌الله سید احمد علم الهدی بعدازظهر دوشنبه در دیدار با مداحان و پیرغلامان اهل‌بیت (ع) که در حسینیه دفتر امام جمعه مشهد برگزار شده بود، اظهار کرد: نوکری در خانه اهل‌بیت (ع) با کارمندی فرق دارد. یک کارمند ممکن است حقوقی که می‌گیرد از نیاز او بیشتر باشد، ولی به نوکر اهل‌بیت (ع) در این مسیر چیزی داده نمی‌شود."/>
  </head>
  <body>
    <article>
      <h1>آیت الله علم الهدی: نیازمند یک تشکل مداحی در کشور هستیم</h1>
      <address>
        <time datetime="2019-11-25T18:57:00+00:00">25 Nov 2019, 18:57</time>
      </address>
      <p>امام جمعه مشهد گفت: اگر خواهان جریان ولایت اهل‌بیت (ع) در نظام جمهوری اسلامی ایران و جهان، به عنوان یک قدرت حاکم هستیم، به ایجاد تشکل‌های مداحی نیازمندیم.</p>
      <p>به گزارش مهر، آیت‌الله سید احمد علم الهدی بعدازظهر دوشنبه در دیدار با مداحان و پیرغلامان اهل‌بیت (ع) که در حسینیه دفتر امام جمعه مشهد برگزار شده بود، اظهار کرد: نوکری در خانه اهل‌بیت (ع) با کارمندی فرق دارد. یک کارمند ممکن است حقوقی که می‌گیرد از نیاز او بیشتر باشد، ولی به نوکر اهل‌بیت (ع) در این مسیر چیزی داده نمی‌شود.</p>
      <p>وی با بیان اینکه نوکری اهل‌بیت (ع) به انسان اعتبار، شخصیت و آبرو می‌دهد، افزود: قطعاً هر مسئله‌ای با گفتن یک « یا اباعبدالله(ع)» حل خواهد شد. نوکری اهل‌بیت (ع) متعلق به زمان خاصی نیست، در هر لحظه‌ای که توانستید، کاری برای اهل‌بیت (ع) انجام دهید.</p>
      <p>آیت‌الله علم‌الهدی با اشاره به تأثیرگذاری ذکر اهل‌بیت (ع) در پیشرفت کشور، تصریح کرد: پیروزی در بیشتر عملیات ها در هشت سال دفاع مقدس با رمز «یا زهرا (س)» بود.</p>
      <p>عضو مجلس خبرگان رهبری به اهمیت تشکل مداحان اشاره کرد و گفت: جریان مداحی یک امر عادی نیست، وضع اسلام و معارف اهل‌بیت (ع) به سمتی می‌رود که قدرت‌های دنیا با سلام بر حسین (ع) نیز کار خواهند داشت.</p>
      <p>امام جمعه مشهد ادامه داد: آن چیزی که امروز به مداحان و پیر غلامان قدرت می‌بخشد همین تشکل و هماهنگی است و اگر این اجتماع را نداشته باشید، دشمن با همین گزاره مقابله کرده و شما را سرکوب می‌کند.</p>
      <p>وی با بیان اینکه هرگاه دشمن در تقابل با امام حسین (ع) قرار گرفت، شکست خورده و نابود شده است، گفت: فتنه سال ۸۸ نمونه بارز این تقابل است.</p>
      <p>امروز جامعه به تشکل‌های مداحی نیازمند است</p>
      <p>آیت‌الله علم الهدی با بیان اینکه اگر جریان ولایت اهل‌بیت (ع) در نظام جمهوری اسلامی ایران و جهان بخواهد به عنوان یک قدرت حاکم شود، نیاز به تشکل‌های مداحی دارد، گفت: اگر این مسئله تبیین شود، شما مداحان می‌توانید در جریان مدیریت جامعه دخالت کرده و تأثیرگذار باشید.</p>
      <p>عضو مجلس خبرگان رهبری تصریح کرد: از روزی که تأثیرگذاری روحانیت در جامعه بیشتر شد، به همان نسبت عزت آن نیز بالا رفت. امروز بیشترین خصومت‌ها با مقام معظم رهبری است، زیرا ایشان بیشترین تأثیرگذاری را بر جامعه داشته‌اند.</p>
      <p>آیت‌الله علم الهدی با بیان اینکه جریان هنر از علوم دانش بنیان پیشی گرفته و اثرگذاری بیشتری دارد، ابراز کرد: زمانی هنر در دست سلاطین و عیاش ها بود و امروز ابزار ابتذال است.</p>
      <p>
        <b>اثرگذاری مداحی بالاتر از سایر هنرها</b>
      </p>
      <p>وی با اشاره به ارزش‌های هنری مداحان و پیر غلامان اهل‌بیت (ع)، اظهار کرد: مداحی در عرصه هنر علاوه بر اینکه وابسته به اهل‌بیت (ع) است، در اثرگذاری نسبت به سایر هنرها از همه بالاتر بوده و آمیخته با قداست است.</p>
      <p>امام جمعه مشهد با بیان اینکه مداحی اهل‌بیت (ع) از تقدسی خاص برخوردار است، ادامه داد: اگر امروز این تشکل مداحان در عرصه هنر منسجم باشد، در جامعه تأثیرگذاری بیشتری خواهد داشت.</p>
      <p>آیت الله علم الهدی به پیشرفت هنری مداحان و روضه‌خوان‌های جوان اشاره کرد و افزود: روضه خوانی و ذکر اهل‌بیت (ع) نسبت به گذشته قوی‌تر و هنرمندتر شده است. زمانی که جوانان وارد عرصه روضه خوانی شدند، باعث خوشحالی من شد.</p>
      <p>وی با بیان اینکه زمانی قدرت و هنرمندی مداحان معلوم می‌شود که بتواند دل‌های مشتاقان اهل‌بیت (ع) را تکان دهند، گفت: تصدیق نوکری شما در محضر اهل‌بیت (ع) زمانی است که بتوانید اشک را بر چشم محبین اهل‌بیت (ع) جاری کنید.</p>
      <p>عضو مجلس خبرگان رهبری به تغییر شیوه‌های مداحی و ذکر مصیبت آل الله اشاره کرد و گفت: امروز شاعران و مداحان با شعر خوانی و تصنیف‌های شعری می‌توانند عظمت اهل‌بیت (ع) را جلوه دهند.</p>
      <p>امام جمعه مشهد تصریح کرد: تفاوت اشعار آیینی گذشته نسبت به امروز است این است که تصنیف‌های شعر قدیم، مصیبت‌ها را نشان می‌داد اما امروز این گونه نیست.</p>
    </article>
  </body>
</html>