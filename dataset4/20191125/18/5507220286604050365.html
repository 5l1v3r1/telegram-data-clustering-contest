<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189111/"/>
    <meta property="og:site_name" content="Janam TV"/>
    <meta property="article:published_time" content="2019-11-25T18:09:28+00:00"/>
    <meta property="og:title" content="തട്ടിക്കൊണ്ടു പോയ കോണ്‍ഗ്രസ് ബ്ലോക്ക് സെക്രട്ടറിയെ വിട്ടയച്ചു"/>
    <meta property="og:description" content="മലപ്പുറം: മലപ്പുറത്ത് തട്ടിക്കൊണ്ടു പോയ കോണ്‍ഗ്രസ് ബ്ലോക്ക് സെക്രട്ടറിയെ വിട്ടയച്ചു. തട്ടിക്കൊണ്ടുപോയി മണിക്കൂറുകള്‍ക്ക് ശേഷമാണ് വിട്ടയച്ചത്. ഡി.സി. സി"/>
  </head>
  <body>
    <article>
      <h1>തട്ടിക്കൊണ്ടു പോയ കോണ്‍ഗ്രസ് ബ്ലോക്ക് സെക്രട്ടറിയെ വിട്ടയച്ചു</h1>
      <address><time datetime="2019-11-25T18:09:28+00:00">25 Nov 2019, 18:09</time> by <a rel="author">Janam TV Web Desk</a></address>
      <p>മലപ്പുറം: മലപ്പുറത്ത് തട്ടിക്കൊണ്ടു പോയ കോണ്‍ഗ്രസ് ബ്ലോക്ക് സെക്രട്ടറിയെ വിട്ടയച്ചു. തട്ടിക്കൊണ്ടുപോയി മണിക്കൂറുകള്‍ക്ക് ശേഷമാണ് വിട്ടയച്ചത്. ഡി.സി. സി ഓഫീസ് പരിസരത്തു നിന്നാണ് മലപ്പുറം ബ്ലോക്ക് സെക്രട്ടറി പി.പി. റഷീദിനെ കാറിലെത്തിയ സംഘം തട്ടിക്കൊണ്ടുപോയത്. സ്വര്‍ണ്ണ ഇടപാടുമായി ബന്ധപ്പെട്ട തര്‍ക്കമാണ് തട്ടിക്കൊണ്ടു പോകലിന് പിന്നിലെന്നാണ് വിവരം.</p>
      <p>വൈകുന്നേരമാണ് വാഗണ്‍ ആര്‍ കാറിലെത്തിയ സംഘം പിപി റഷീദിനെ വാഹനം ഇടിച്ചിട്ട ശേഷം ബലമായി പിടിച്ചു കൊണ്ട് പോയത്. സ്വര്‍ണ്ണ ഇടപാട് സംബന്ധിച്ച് നേരത്തെയുള്ള തര്‍ക്കമാണ് സംഭവത്തിന് പിന്നില്‍. ബന്ധുക്കളും സുഹൃത്തുക്കളും പരാതി നല്‍കിയതോടെ, പൊലീസ് അന്വേഷണമാരംഭിച്ചു. പിന്നീട് മണിക്കൂറുകള്‍ക്ക് ശേഷം പ്രതികള്‍ ഇയാളെ വിട്ടയക്കുകയായിരുന്നു. പിന്നീട് റഷീദ് മലപ്പുറം പോലീസിലെത്തി പരാതി നല്‍കി. സംഘം തന്നെ മര്‍ദ്ദിച്ചതായും ഭീഷണിപ്പെടുത്തിയതായും റഷീദ് പൊലീസിനോട് പറഞ്ഞു.</p>
      <p>ഒരു മാസം മുന്‍പ് ഇയാളുടെ വീട്ടിലെത്തി സംഘം ഭാര്യയെ ഭീഷണിപ്പെടുത്തുകയും ചെക്ക് ബലമായി ഒപ്പിട്ട് വാങ്ങുകയും ചെയ്തിരുന്നതായി പരാതിയുണ്ട്. തട്ടിക്കൊണ്ട് പോയ നാലംഗ സംഘത്തിലെ ഒരാളെ തിരിച്ചറിഞ്ഞിട്ടുണ്ട്. റഷീദിന്റെ മൊഴി രേഖപ്പെടുത്തിയ ശേഷം പോലീസ് വൈദ്യപരിശോധന നടത്തി.</p>
    </article>
  </body>
</html>