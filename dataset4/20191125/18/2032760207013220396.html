<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90534"/>
    <meta property="og:site_name" content="Denník politika"/>
    <meta property="article:published_time" content="2019-11-25T18:35:19+00:00"/>
    <meta property="og:title" content="SNS napriek Dankovým výhradam podporí rozpočet, zodpovednosť za hlasy je teraz na Smere-SD"/>
    <meta property="og:description" content="25.11.2019 (Webnoviny.sk) – Slovenská národná strana (SNS) podporí návrh štátneho rozpočtu na budúci rok. Vyhlásil to v pondelok na tlačovej konferencii predseda strany Andrej Danko, podľa ktorého je však na zodpovednosti vládneho Smeru-SD, aby si zabezpečil priechodnosť rozpočtu v parlamente. Koalícia totiž podľa Danka v súčasnosti nedisponuje dostatočným počtom hlasov na schválenie rozpočtu. K tomu podľa neho smeroval aj minulý týždeň „zdvihnutý varovný prst„."/>
  </head>
  <body>
    <article>
      <h1>SNS napriek Dankovým výhradam podporí rozpočet, zodpovednosť za hlasy je teraz na Smere-SD</h1>
      <address><time datetime="2019-11-25T18:35:19+00:00">25 Nov 2019, 18:35</time> by <a rel="author">Webnoviny</a></address>
      <p>25.11.2019 (Webnoviny.sk) – Slovenská národná strana (SNS) podporí návrh štátneho rozpočtu na budúci rok. Vyhlásil to v pondelok na tlačovej konferencii predseda strany Andrej Danko, podľa ktorého je však na zodpovednosti vládneho Smeru-SD, aby si zabezpečil priechodnosť rozpočtu v parlamente. Koalícia totiž podľa Danka v súčasnosti nedisponuje dostatočným počtom hlasov na schválenie rozpočtu. K tomu podľa neho smeroval aj minulý týždeň „<i>zdvihnutý varovný prst</i>„.</p>
      <h3>Danko navádza k digitálnej dani</h3>
      <p>Šéf národniarov však priznáva, že má k rozpočtu výhrady. „<i>Moja kritika smeruje k tomu, aby veľmi rýchlo hľadali zákony a zdroje financovania štátneho rozpočtu, ktoré vykryjú možný deficit. Nemusel by byť ani 0,49 % HDP, keby ministerstvo veľmi rýchlo, v skrátenom konaní podľa vzoru Českej republiky, poškuľovalo po digitálnej dani,</i>“ povedal Danko s tým, že nechápe, ako analytici vyrátali možný príjem z tejto dane na úrovni 7 mil. eur, keď v Českej republike očakávajú dodatočný príjem až takmer 200 mil. eur.</p>
      <p>Danko zopakoval svoje odporúčania aj smerom k opatreniam proti daňovým únikom, kde si rovnako berie za vzor Českú republiku. „<i>Ak sa podarí Slovensku zabojovať s daňovými únikmi na DPH, tak štátny rozpočet môže byť v zisku. A to som čakal od ministra financií,</i>“ dodal. Ako zdroj rozpočtových príjmov pripomenul tiež návrh SNS na zdvojnásobenie bankového odvodu, ktorý si Smer-SD podľa neho osvojil.</p>
      <p>Podľa Danka je tak momentálne na vládnom Smere-SD, aby o rozpočte diskutoval napríklad aj s bývalými poslancami koaličného Mosta-Híd a zabezpečil, že Slovensko sa vyhne provizóriu. To však nechce ani minister financií Ladislav Kamenický, podľa ktorého by v ňom nebol nikto spokojný. Je preto presvedčený, že by bolo rozumné, aby rozpočet na budúci rok bol v parlamente prijatý.</p>
      <h3>S provizóriom nemáme skúsenosti</h3>
      <p>„<i>Rozpočtové provizórium je niečo, s čím nemáme skúsenosti na Slovensku a ja pevne verím, že rozpočet na budúci rok bude prijatý. Rozpočtové provizórium je model, v ktorom myslím si že nikto nebude spokojný a ja osobne som za to, aby bol prijatý rozpočet priamo v Národnej rade SR</i>,“ povedal minister financií po pondelňajšom rokovaní finančného výboru, ktorý návrh rozpočtu aj so zmenami pokrývajúcimi legislatívne zmeny prijaté v uplynulých týždňoch odporučil poslancom schváliť.</p>
      <p>Zákon o rozpočtových pravidlách verejnej správy pritom hovorí o tom, že rozpočet sa provizóriom riadi automaticky od 1. januára v prípade, ak sa štátny rozpočet nepodarí schváliť do 31. decembra predchádzajúceho roka. Trvá až do prijatia nového rozpočtu. Ide však iba o rozpočtové provizórium štátnej správy, keďže ďalšie subjekty verejnej správy, ako Sociálna poisťovňa či územná samospráva majú vlastné rozpočty.</p>
      <p>V praxi to znamená, že výdavky v každom kalendárnom mesiaci počas rozpočtového provizória nesmú prekročiť jednu dvanástinu celkových výdavkov štátneho rozpočtu schváleného na predchádzajúci rok a výdavkov, ktoré si kapitoly presúvajú nevyužité z predchádzajúceho roka. Zákon však pozná aj výnimky, na ktoré sa provizórium nevzťahuje. Týkajú sa napríklad výdavkov spojených so správou štátneho dlhu a so splátkami úrokov z prijatých úverov.</p>
      <h3>Vláda si môže stanoviť priority</h3>
      <p>Provizórium sa nevzťahuje ani na úhrady dávok a príspevkov, na ktoré majú právnické a fyzické osoby nárok podľa osobitných predpisov a na poistné a príspevky do poisťovní za zamestnancov štátnych úradov a za poistencov štátu. Výnimka sa vzťahuje aj na odvody do rozpočtu Európskej únie a na prostriedky Európskej únie a prostriedky štátneho rozpočtu určené na financovanie spoločných programov Európskej únie a Slovenska.</p>
      <p>Ako upozorňuje Rada pre rozpočtovú zodpovednosť, provizórium síce limituje výdavky, nestanovuje však ich povinnú štruktúru. Vláda by tak v rámci provizória a stanovených mantinelov mohla rozhodovať, na čo prostriedky využije a financovať by tak mohla aj svoje priority. Problém by mohol nastať napríklad pri financovaní zvyšovania platov v štátnej správe. Aj v tomto prípade však môžu byť napokon vyššie platy vyplatené, ak sa na nich zástupcovia zamestnancov so štátnymi úradmi už dohodli. „<i>U zamestnancov, kde už je uzavreté kolektívne vyjednávanie, by k nárastu platov mohlo dôjsť</i>,“ tvrdí rozpočtová rada.</p>
      <p>Viac k témam: <a href="https://www.webnoviny.sk/tag/narodna-rada-sr/"><u>Národná rada SR</u></a>, <a href="https://www.webnoviny.sk/tag/rozpocet/"><u>rozpočet</u></a><br/>Zdroj: Webnoviny.sk – <a href="https://www.webnoviny.sk/sns-napriek-dankovym-vyhradam-podpori-rozpocet-zodpovednost-za-hlasy-je-teraz-na-smere-sd/"><u>SNS napriek Dankovým výhradam podporí rozpočet, zodpovednosť za hlasy je teraz na Smere-SD</u></a> © SITA Všetky práva vyhradené.</p>
    </article>
  </body>
</html>