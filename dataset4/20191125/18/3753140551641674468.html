<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/okupaciya_yaku_my_zupynyly"/>
    <meta property="og:site_name" content="espreso.tv"/>
    <meta property="article:published_time" content="2019-11-25T18:11:00+00:00"/>
    <meta property="og:title" content="Окупація, яку ми зупинили"/>
    <meta property="og:description" content="Сьогодні виповнюється 4 роки, відколи Україна перестала закуповувати газ у Росії"/>
  </head>
  <body>
    <article>
      <h1>Окупація, яку ми зупинили</h1>
      <address>
        <time datetime="2019-11-25T18:11:00+00:00">25 Nov 2019, 18:11</time>
      </address>
      <p>Сьогодні виповнюється 4 роки, відколи Україна перестала закуповувати газ у Росії</p>
      <p>Дата не "кругла", проте варта, щоб нагадати про цю подію. Про рішення українського уряду  скинути газовий зашморг Росії, який десятками років був способом тиску, диктату і зовнішнього управління нашою державою через російський "Газпром".</p>
      <p>У 2015 році Україна готувалася до чергової зими. Захоплений Крим, розграбований і розстріляний Донбас. Російські окупаційні війська погрожують "дійти до Києва".  У цих умовах залишати "газовий рубильник" у руках країни-агресора - значить віддавати себе на його милість.</p>
      <p>Росія мала можливість у будь-який момент вимкнути  постачання газу. Залишити без світла і тепла домівки наших громадян. Зупинити нашу промисловість, у тому числі оборонні підприємства. Залишити нашу державу у темряві, холоді й відчаї.</p>
      <p>Пишаюся, що уряд, який мені випала честь очолювати в той час, не лише прийняв рішення, але й забезпечив його виконання. Українці  були з теплом і світлом. </p>
      <p>Переведення України на газове постачання із західних країн мало ще одне без перебільшення історичне значення. Наш уряд вичистив мільярдну корупцію в газовій сфері, через яку певні представники "політичної еліти" виконували всі забаганки з Москви, тримаючи Україну у російській орбіті впливу.</p>
      <p>Водночас, зараз, через 4 роки, знову звучать ідеї і наміри повернути нас в енергетичне ярмо Росії. </p>
      <p>Вважаю, розмови про це – або від некомпетентності, або від продажності. Наше завдання – не дозволити знову посадити Україну на газову "наркозалежність". Тим більше від країни, яка прийшла на нашу землю з війною.</p>
      <p>Дякую всім, хто був у нашій команді й узяв на себе відповідальність за історичне рішення.</p>
      <p>
        <b>Арсеній Яценюк</b>
      </p>
    </article>
  </body>
</html>