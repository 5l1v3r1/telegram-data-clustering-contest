<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/gliwice-kupia-10-nowych-autobusow-elektrycznych,135554.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T18:16:00+00:00"/>
    <meta property="og:title" content="Gliwice kupią 10 nowych autobusów elektrycznych"/>
    <meta property="og:description" content="Przedsiębiorstwo Komunikacji Miejskiej w Gliwicach kupi przy unijnym wsparciu 10 nowych autobusów elektrycznych. W projekcie oszacowanym na 39,1 mln zł netto, przy dotacji 26,9 mln zł netto, zakupione będą nowe wozy i zbudowana infrastruktura ładowania."/>
  </head>
  <body>
    <article>
      <h1>Gliwice kupią 10 nowych autobusów elektrycznych</h1>
      <address><time datetime="2019-11-25T18:16:00+00:00">25 Nov 2019, 18:16</time> by <a rel="author">PAP/JS  </a></address>
      <h4>Przedsiębiorstwo Komunikacji Miejskiej w Gliwicach kupi przy unijnym wsparciu 10 nowych autobusów elektrycznych. W projekcie oszacowanym na 39,1 mln zł netto, przy dotacji 26,9 mln zł netto, zakupione będą nowe wozy i zbudowana infrastruktura ładowania.</h4>
      <hr/>
      <p>O przyznaniu dofinansowania Przedsiębiorstwu Komunikacji Miejskiej w Gliwicach (PKM) poinformował w poniedziałek gliwicki magistrat w swoim biuletynie.</p>
      <p>To efekt rozstrzygnięcia przez Centrum Unijnych Projektów Transportowych (CUPT) konkursu wniosków o dofinansowanie niskoemisyjnego transportu zbiorowego w miastach w ramach Programu Operacyjnego Infrastruktura i Środowisko. Łącznie rozdzielono w nim ok. 460 mln zł.</p>
      <p>Gliwicka spółka znalazła się wśród 13 wybranych w całej Polsce wnioskodawców, którzy otrzymają pieniądze na zakup pojazdów.</p>
      <p>"Pieniądze umożliwią zakup trzech autobusów 18-metrowych i siedem 12-metrowych oraz budowę stacji do elektrycznego ładowania pojazdów. Dzięki unijnemu wsparciu przetarg zostanie ogłoszony w 2020 r. Jeśli wszystko pójdzie zgodnie z planem, nowe pojazdy wyjadą na gliwickie ulice w 2021 r." - napisano w gliwickim biuletynie.</p>
      <p>Zobacz też:  <a href="https://www.portalsamorzadowy.pl/fundusze-europejskie/ponad-460-mln-zl-na-autobusy-elektryczne-w-13-miastach-oto-lista,135416.html">Ponad 460 mln zł na autobusy elektryczne w 13 miastach. Oto lista</a></p>
      <p>Również w 2021 r. mają być gotowe stacje ładowania. Jako pierwsza powstać ma stacja transformatorowa na terenie zajezdni przy ul. Chorzowskiej. Powstanie też 10 stanowisk powolnego ładowania autobusów i jedno do ładowania szybkiego o mocy 200 kW. Nieco później przy ul. Nowy Świat oraz ul. Czapli staną dwie rozdzielnie zasilające ładowarki szybkiego ładowania. Obok będą miejsca do parkowania i ładowania autobusów.</p>
      <p>Nowe autobusy elektryczne mają kursować po Gliwicach jako linia A4 między zajezdnią PKM a Teatrem Miejskim (zastępująca zlikwidowany w ostatnich latach w tym mieście tramwaj) oraz na linii nr 676.</p>
      <p>Gliwicki PKM jest jednym z czterech największych tego typu samorządowych przedsiębiorstw komunikacji miejskiej w Górnośląsko-Zagłębiowskiej Metropolii - obok podobnych spółek z Katowic, Sosnowca oraz Tychów. Udziałowcami spółki są miasta: Gliwice, Zabrze i Knurów oraz gminy Gierałtowice i Zbrosławice.</p>
      <p>Z woj. śląskiego, obok PKM z Gliwic, dotację w rozstrzygniętym właśnie konkursie POIiŚ ws. niskoemisyjnego transportu w miastach, otrzymało Przedsiębiorstwo Komunikacji Miejskiej w Sosnowcu. Spółka ta, która używa już trzech autobusów elektrycznych, kupi 14 kolejnych takich wozów i infrastrukturę do ich ładowania w projekcie za 36,5 mln zł, przy dotacji blisko 30 mln zł.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>