<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/BASF-ulaze-u-petrohemijski-projekat-u-Kini-10-milijardi-/570489?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T18:38:03+00:00"/>
    <meta property="og:title" content="BASF ulaže u petrohemijski projekat u Kini 10 milijardi $"/>
    <meta property="og:description" content="Najveća svjetska hemijska kompanija BASF zvanično je počela radove na izgradnji svog petrohemijskog projekta u južnoj kineskoj provinciji Guangdong, u vrijednosti od deset milijardi dolara."/>
  </head>
  <body>
    <article>
      <h1>BASF ulaže u petrohemijski projekat u Kini 10 milijardi $</h1>
      <address><time datetime="2019-11-25T18:38:03+00:00">25 Nov 2019, 18:38</time> by <a rel="author">Tanjug</a></address>
      <p>Najveća svjetska hemijska kompanija BASF zvanično je počela radove na izgradnji svog petrohemijskog projekta u južnoj kineskoj provinciji Guangdong, u vrijednosti od deset milijardi dolara.</p>
      <p>To je, kako navodi RT, najveće ulaganje u 154-godišnjoj istoriji te njemačke kompanije.</p>
      <p>Projekat "Verbund", koji će biti realizovan u kineskom gradu DŽanđangu, biće prvi hemijski kompleks u Kini koji je u potpunosti u stranom vlasništvu.</p>
      <p>"Drago nam je što napreduje naš mega-investicioni projekat u Kini", izjavio je Martin Brudermuler, predsjednik Upravnog odbora BASF, i dodao da će nova lokacija tog projekta biti "uzor za održivu proizvodnju koja će doprinijeti razvoju cirkularne ekonomije u Kini".</p>
      <p>U tom pogonu će se proizvoditi uglavnom inženjerska plastika i termoplastični poliuretan (TPU), kao i neki petrohemijski proizvodi koji se naširoko koriste u industriji automobila, elektronike i novih energetskih vozila.</p>
      <p>Prva faza projekta će, kako se očekuje, biti pokrenuta 2022. godine, sa proizvodnim kapacitetom od 60.000 tona godišnje. Planirano je da cijeli projekat bude završen do 2030. godine.</p>
      <p>Projekat "Verbund" postaće treća najveća proizvodna lokacija BASF-a poslije Ludvigšafena u Njemačkoj i Antverpena u Belgiji.</p>
      <p>Kompanija očekuje da će Kina, najveće svjetsko trzište hemijskih proizvoda, činiti 50 procenata svjetske tražnje za hemikalijama do 2030. godine, što je povećanje u odnosu na aktuelnih 40 procenata.</p>
      <p>BASF je dugi niz godina prisutan na kineskom tržištu, a samo prošle godine je tamošnjim kupcima prodao proizvode u vrijednosti većoj od 7,3 milijarde evra.</p>
    </article>
  </body>
</html>