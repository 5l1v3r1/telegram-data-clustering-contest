<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/miscellaneous/2019/11/25/843424"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T18:29:00+00:00"/>
    <meta property="og:title" content="সন্তান জন্ম দিতে গিয়ে নির্যাতনের শিকার নারীরা"/>
    <meta property="og:description" content="সন্তান জন্ম দিতে গিয়ে বিশ্বব্যাপী নানা ধরনের নির্যাতনের শিকার হন নারীরা। অবিবাহিত, বয়সে তরুণ ও শিক্ষায় পিছিয়ে থাকা নারীরা এ ধরনের নির্যাতনের শিকার বেশি হন বলে জানিয়েছে বিশ্ব স্বাস্থ্য সংস্থা। তবে এ বিষয়ে সাধারণত মুখ খোলেন না নির্যাতিতারা, বলছে সংস্থাটি। গত অক্টোবর মাসে বিশ্ব স্বাস্থ্য সংস্থার করা এ গবেষণায় দেখা গেছে, শতকরা ৪২ ভাগ নারী সন্তান জন্মদানের সময় স্বাস্থ্যকেন্দ্রে শারীরিক, মৌখিক কিংবা অন্য কোনো ধরনের বৈষম্যের শিকার হন। গবেষণাটি ২০১৬ জন সন্তান জন্মদানকারী মা-কে পর্যবেক্ষণ ও সন্তান জন্মদান প্রক্রিয়ার পর ২৬৭২ জন নারীর সাক্ষাৎকারের ভিত্তিতে করা হয়েছে। কী বলছে গবেষণাটি? - ঘানা, গিনি, নাইজেরিয়া ও মিয়ানমারের এক তৃতীয়াংশ নারী এ ধরনের পরিস্থিতির মুখোমুখি হন। - তবে এ ধরনের ঘটনা সারা বিশ্বেই ঘটে থাকে। - সন্তান জন্মদানের ৩০ মিনিট আগ থেকে ১৫ মিনিট পর পর্যন্ত সময়ে নারীরা এ পরিস্থিতির মুখোমুখি হন। - গবেষণায় অংশ নেয়া শতকরা ৩০ ভাগ মা জানিয়েছেন, অনুমতি ছাড়াই তাঁদের সিজার পদ্ধতি অবলম্বন করা হয়েছে। - শতকরা ৫৭ ভাগ জানিয়েছেন, সন্তান জন্মদানের পর তাঁদের কোনো ব্যাথানাশক দেয়া হয়নি। - সন্তান জন্মদানের পর হাসপাতালের বিল…"/>
  </head>
  <body>
    <article>
      <h1>সন্তান জন্ম দিতে গিয়ে নির্যাতনের শিকার নারীরা</h1>
      <address><time datetime="2019-11-25T18:29:00+00:00">25 Nov 2019, 18:29</time> by <a rel="author">কালের কণ্ঠ অনলাইন</a></address>
      <p>সন্তান জন্ম দিতে গিয়ে বিশ্বব্যাপী নানা ধরনের নির্যাতনের শিকার হন নারীরা। অবিবাহিত, বয়সে তরুণ ও শিক্ষায় পিছিয়ে থাকা নারীরা এ ধরনের নির্যাতনের শিকার বেশি হন বলে জানিয়েছে বিশ্ব স্বাস্থ্য সংস্থা।</p>
      <p>তবে এ বিষয়ে সাধারণত মুখ খোলেন না নির্যাতিতারা, বলছে সংস্থাটি।</p>
      <p>গত অক্টোবর মাসে বিশ্ব স্বাস্থ্য সংস্থার করা এ গবেষণায় দেখা গেছে, শতকরা ৪২ ভাগ নারী সন্তান জন্মদানের সময় স্বাস্থ্যকেন্দ্রে শারীরিক, মৌখিক কিংবা অন্য কোনো ধরনের বৈষম্যের শিকার হন।</p>
      <p>গবেষণাটি ২০১৬ জন সন্তান জন্মদানকারী মা-কে পর্যবেক্ষণ ও সন্তান জন্মদান প্রক্রিয়ার পর ২৬৭২ জন নারীর সাক্ষাৎকারের ভিত্তিতে করা হয়েছে।</p>
      <p>
        <b>কী বলছে গবেষণাটি?</b>
      </p>
      <p>- ঘানা, গিনি, নাইজেরিয়া ও মিয়ানমারের এক তৃতীয়াংশ নারী এ ধরনের পরিস্থিতির মুখোমুখি হন।<br/>- তবে এ ধরনের ঘটনা সারা বিশ্বেই ঘটে থাকে।<br/>- সন্তান জন্মদানের ৩০ মিনিট আগ থেকে ১৫ মিনিট পর পর্যন্ত সময়ে নারীরা এ পরিস্থিতির মুখোমুখি হন।<br/>- গবেষণায় অংশ নেয়া শতকরা ৩০ ভাগ মা জানিয়েছেন, অনুমতি ছাড়াই তাঁদের সিজার পদ্ধতি অবলম্বন করা হয়েছে।<br/>- শতকরা ৫৭ ভাগ জানিয়েছেন, সন্তান জন্মদানের পর তাঁদের কোনো ব্যাথানাশক দেয়া হয়নি।<br/>- সন্তান জন্মদানের পর হাসপাতালের বিল দিতে না পারার কারণে অনেককেই আটকে রাখা হয়েছে বলে অভিযোগ এসেছে।</p>
      <p>
        <b>সমাধান কী?</b>
      </p>
      <p>সন্তান জন্মদানের সময়টিতে এ ধরনের পরিস্থিতি থেকে রক্ষায় মায়েদের সাথে আলোচনার বিষয়টিকে গুরুত্ব দিতে বলেছেন গবেষকরা। অর্থাৎ, কোনো ধরনের চিকিৎসা পদ্ধতি নেওয়ার আগে মায়েদের এ সম্পর্কে জানানো ও তাঁদের অনুমতি নেওয়া। হাসপাতালগুলোর প্রসূতিসেবা বিভাগগুলো ঢেলে সাজানোর প্রস্তাবও দিয়েছে গবেষণাটি, যেন মায়েদের গোপনীয়তার বিষয়টি নিশ্চিত করা যায়। </p>
      <p>নামপ্রকাশে অনিচ্ছুক সুইডেনের একজন ডাক্তার কাজ করতেন দক্ষিণ ভারতের একটি হাসপাতালে। তিনি জানান, ডাক্তাররা অনেক চাপের মধ্যে কাজ করেন। যেমন, একটি ওয়ার্ডে ২০ জন, কোনো কোনো ওয়ার্ডে ৩০ জন রোগীও থাকে। আর ডাক্তার থাকেন মাত্র দু'জন। ডাক্তারদের দিনে ১৬ ঘণ্টা কাজ করতে হয়।</p>
      <p>রোগীর এ চাপ সামলাতে গিয়ে ডাক্তাররা বার্থ ক্যানেল চিড়ে বড় করে দেওয়ার মতো প্রক্রিয়াও গ্রহণ করেন যেন জন্মদান প্রক্রিয়াটি দ্রুত হয়। অনেক সময়ই এটি করা হয় মায়েদের অনুমতি না নিয়ে। </p>
      <p>এ ধরনের পরিস্থিতির অন্যতম কারণ হিসেবে তিনি সীমিত জনবল, প্রযুক্তি এবং ডাক্তারদের সময়ের চাপের কথা উল্লেখ করেছেন। এ অবস্থা কাটাতে প্রয়োজন একটি অর্থনৈতিকভাবে সমৃদ্ধ স্বাস্থ্যসেবা, বলেন তিনি।</p>
      <p>- ডিডাব্লিউ</p>
    </article>
  </body>
</html>