<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/nombre-afectats-ERO-dispara-Catalunya_0_2350565088.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T18:52:23+00:00"/>
    <meta property="og:title" content="El nombre d'afectats per un ERO es dispara un 38% a Catalunya fins al setembre"/>
    <meta property="og:description" content="Catalunya és la tercera comunitat amb més persones acomiadades per un expedient de regulació"/>
  </head>
  <body>
    <article>
      <h1>El nombre d'afectats per un ERO es dispara un 38% a Catalunya fins al setembre</h1>
      <h2>Catalunya és la tercera comunitat amb més persones acomiadades per un expedient de regulació</h2>
      <address>
        <time datetime="2019-11-25T18:52:23+00:00">25 Nov 2019, 18:52</time>
      </address>
      <p>Els nou primers mesos de l'any, més de 7.000 persones han estat acomiadades mitjançant un expedient de regulació d’ocupació (ERO) a Catalunya. Són gairebé 2.000 treballadors més que en el mateix període de l'any passat (un 38% més) i, de fet, ja se supera la xifra amb què es va tancar el 2018, quan es van quedar sense feina 6.700 treballadors. Les xifres, fetes públiques aquest dilluns pel ministeri de Treball, evidencien l'alentiment de l'economia catalana.</p>
      <p>Del total dels acomiadats entre gener i setembre a Catalunya, més de 4.000 han sigut víctima de processos d'acomiadaments col·lectius (un 65,5% més que el mateix període de l'any anterior), 2.600 han patit una suspensió de contracte, i a 286 persones se'ls ha reduït la jornada. Catalunya, però, no és la comunitat que ha registrat més EROs. El rànquing l'encapçalen la Comunitat Valenciana, on 16.700 persones han perdut la feina a través d'un ERO (un 334% més que l'any anterior), i Madrid, tot i que els 7.500 treballadors acomiadats allà signifiquen un 23% menys que en el mateix període l'any passat. </p>
      <figure>
        <img src="https://www.ara.cat/2019/10/24/economia/Cambra-Canadell-Foment-Treball-Pimec_2331376923_66845624_117x66.jpg"/>
      </figure>
      <p>
        <a href="https://www.ara.cat/economia/Cinc-empreses-negociant-EROs-Catalunya_0_2330767003.html">Els acomiadaments per ERO repunten un 39%</a>
      </p>
      <p>La tendència a Espanya és similar a la catalana. El nombre d'afectats per un expedient de regulació d'ocupació ha incrementat un 32% respecte als primers nou mesos del 2018. Segons el ministeri de Treball, la meitat dels afectats treballaven en la indústria. Concretament, 31.300 dels 54.200 empleats que han patit un ERO, cosa que representa un 42% més d'acomiadats que l'any anterior. Malgrat que a la pràctica són 30.000 acomiadats més que en el sector de la construcció, aquest últim també incrementa en un 41% la xifra d'empleats que s'han vist afectats per aquest procediment.</p>
      <p>Tot i l'increment de treballadors afectats per un ERO, segons les dades del ministeri de Treball baixa el nombre d'empreses que presenten aquest tipus d'expedients. Des del 2014, quan el ministeri de Treball va identificar més de 10.600 companyies espanyoles on s'havien executat EROs, la xifra no ha parat de reduir-se: el 2018, en van ser prop de 2.070, i les dades fins al setembre d'enguany són similars a les de l'any passat. </p>
      <h3>Cinc empreses afectades per un ERO a Catalunya <br/> </h3>
      <p><b>General Cable i Prysmian</b><br/>L’empresa i els treballadors ja han arribat a un acord. Tancarà les plantes de Montcada i Reixach i de Manlleu el desembre del 2020 i el desembre del 2021, respectivament.</p>
      <p><b>Sada</b><br/>El tancament de la planta de Lleida afecta un total de 240 treballadors.</p>
      <p><b>Zurich</b> <br/>Va presentar un ERO que afecta 224 treballadors, pràcticament tota la plantilla de la seva filial d’assistència a Catalunya, ServiAide.</p>
      <p><b>TE Connectivity (antiga Tygo)<br/></b>La planta és a Montcada i Reixac, i l’ERO afectarà finalment 94 treballadors.</p>
      <p><b>Abertis</b><br/>Està negociant l’ERO que afectarà 140 treballadors per la fi dels peatges a l’AP-7 i l’AP-4. Les negociacions acaben a finals d’any.</p>
      <p> </p>
    </article>
  </body>
</html>