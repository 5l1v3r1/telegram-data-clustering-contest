<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1418541/aek-psahnei-gia-proponiti-o-ivits-alla"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T18:44:39+00:00"/>
    <meta property="og:title" content="ΑΕΚ: Ψάχνει για προπονητή ο Ίβιτς, αλλά..."/>
    <meta property="og:description" content="Ο Ίλια Ίβιτς εξακολουθεί να βρίσκεται σε αναζήτηση νέου τεχνικού για την ΑΕΚ, ωστόσο αυτό δεν σημαίνει ότι θα έχει καταλήξει στον εκλεκτό πριν το ματς με τον ΟΦΗ."/>
  </head>
  <body>
    <article>
      <h1>ΑΕΚ: Ψάχνει για προπονητή ο Ίβιτς, αλλά...</h1>
      <h2>Ο Ίλια Ίβιτς εξακολουθεί να βρίσκεται σε αναζήτηση νέου τεχνικού για την ΑΕΚ, ωστόσο αυτό δεν σημαίνει ότι θα έχει καταλήξει στον εκλεκτό πριν το ματς με τον ΟΦΗ.</h2>
      <address><time datetime="2019-11-25T18:44:39+00:00">25 Nov 2019, 18:44</time> by <a rel="author" href="http://www.gazzetta.gr/blogger/giwrgos-tsakiris?archive=true" target="_blank">Γιώργος Τσακίρης</a></address>
      <p>Όλο το προηγούμενο διάστημα ο Ίλια Ίβιτς είχε ανοικτά τα ραντάρ του αναφορικά με το θέμα του νέου προπονητή της ΑΕΚ. Άλλωστε κάτι τέτοιο δεν έπαψε ποτέ να απασχολεί τον Σέρβο τεχνικό διευθυντή της Ένωσης από τη στιγμή που ανέλαβε τα καθήκοντά του.</p>
      <p>Η νέα απώλεια βαθμών και η κάκιστη εμφάνιση στο ματς με τον Άρη, όπως είναι απόλυτα λογικό, έχει δημιουργήσει προβληματισμό στο κιτρινόμαυρο στρατόπεδο, με τις διαδικασίες για την αναζήτηση του προπονητή που θα αντικαταστήσει τον Νίκο Κωστένογλου να έχουν ενταθεί.</p>
      <p>Αυτό, ωστόσο, δεν σημαίνει ότι η ΑΕΚ θα πάει δεδομένα με νέο προπονητή στο ματς που ακολουθεί το ερχόμενο Σάββατο με τον ΟΦΗ στην Κρήτη, αν και αυτό θα ήταν το ιδανικό σενάριο για τους κιτρινόμαυρους.</p>
      <p>Ο Ίβιτς, <a href="http://www.gazzetta.gr/football/superleague/article/1416752/aek-proteraiotita-o-stoper-gia-ivits?fbclid=IwAR0aVg_wIKtyj2Mmog4P9EUlaq99BuQA6lcRdEh5RnXxtG8X9tn1WrqBuCg">όπως έχουμε ξαναγράψει,</a> θεωρεί πολύ σημαντική την επιλογή του νέου τεχνικού και αποτελεί ένα ζήτημα στο οποίο δεν θέλει να ρισκάρει. Επιθυμεί να βρει την καλύτερη δυνατή λύση για την οποία θα είναι σίγουρος ότι θα επιτύχει.</p>
      <p>Συνεπώς, όπως γίνεται αντιληπτό, ο Ίβιτς εντείνει τις προσπάθειές του για να βρει τον εκλεκτό, όμως σε καμία περίπτωση δεν είναι βέβαιο ότι μπορεί να φτάσει σε συμφωνία με κάποιον ικανό προπονητή πριν από το Σάββατο. Κι αν δεν συμβεί αυτό, τότε στον πάγκο της ΑΕΚ για το ματς με τον ΟΦΗ θα βρίσκεται κανονικά ο Νίκος Κωστένογλου.</p>
      <p>Αξίζει να σημειωθεί ότι έχει ήδη γίνει κουβέντα από τον Σέρβο τεχνικό διευθυντή στον Έλληνα τεχνικό, αφού θέλει πάντα να είναι τίμιος και ξεκάθαρος απέναντι σε όλα τα πρόσωπα με τα οποία συνεργάζεται. Για να πάει η ΑΕΚ με άλλον κόουτς το Σάββατο στην Κρήτη θα πρέπει να έχει αποκτηθεί αυτός έως την Τετάρτη, βαριά Πέμπτη. Κάτι που μόνο εύκολο δεν μπορεί να είναι...</p>
      <p>Στόχος δεν είναι πάντως ένας ακόμη υπηρεσιακός έως το τέλος της σεζόν... Αλλά ένας που θα αναλάβει για να τρέξει το πρότζεκτ (τουλάχιστον) και της επόμενης σεζόν. Κάτι που -επίσης- μόνο εύκολο δεν είναι...</p>
    </article>
  </body>
</html>