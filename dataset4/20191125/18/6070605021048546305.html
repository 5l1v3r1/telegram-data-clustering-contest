<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/que-confirma-dinamiques-del_0_2350565102.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T18:15:56+00:00"/>
    <meta property="og:title" content="Un 2019 que confirma les dinàmiques del 2018"/>
    <meta property="og:description" content="Al llarg de l'any s’ha plasmat la tendència a la baixa de força colles"/>
  </head>
  <body>
    <article>
      <h1>Un 2019 que confirma les dinàmiques del 2018</h1>
      <h2>Al llarg de l'any s’ha plasmat la tendència a la baixa de força colles</h2>
      <address>
        <time datetime="2019-11-25T18:15:56+00:00">25 Nov 2019, 18:15</time>
      </address>
      <p>Els castells han deixat de viure del luxe i el boom d’inicis de dècada i ha passat a una època de dificultats a l’hora de mantenir el nivell. Al llarg de tota la temporada, per tant, s’ha anat plasmant que moltes colles tenien una clara tendència a la baixa pel que fa als registres a plaça. De totes maneres, moltes d’aquestes ja van tenir problemes en el 2018 i que s’han confirmat en aquest any.</p>
      <p>
        <b>Els castells desfolrats dominen el límit casteller</b>
      </p>
      <p>Dividint una mica l’estat de la temporada a diversos nivells, pel que fa a les colles més potents del país s’ha evidenciat que la manca d’efectius a les colles ha dificultat l’assalt als castells de 10. En tot l’any només s’ha descarregat un 3d10fm, per part dels Castellers de Vilafranca, als quals cal afegir-hi tres més de coronats pels mateixos Verds i un altre pels Minyons de Terrassa. Per contra, des del 2015 sempre se n’havien descarregat un mínim de quatre castells de 10 i el 2016 va viure el moment més àlgid amb 16 de completats. Alhora, enguany no s’ha provat cap 4d10fm i ens hem de remuntar al 2017 per tenir el darrer carregat.</p>
      <p>Aquesta circumstància de tenir menys efectius per fer bons assajos de castells de 10, ha abocat a algunes d’elles a centrar-se en els castells desfolrats. Aquesta tendència ja es va detectar l’any passat, tot i que en aquest cas també podia anar condicionada per la taula de puntuació del Concurs de Castells; la qual considerava els castells nets per sobre dels de 10. Aquest any, tot i que s’ha invertit la puntuació d’aquests castells, els desfolrats han esdevingut els protagonistes en les grans actuacions, en les quals Colla Vella dels Xiquets de Valls n’ha estat la clara dominadora en aquesta faceta. Tot plegat ha acabat portant a un moment històric dels castells com van ser els primers 3d9sf coronats, com a mínim en la història moderna dels castells, a la Diada de Santa Úrsula per part de les dues colles vallenques.</p>
      <p>
        <b>Pèrdua substancial de colles de 9</b>
      </p>
      <p>En el cas de les colles de 9; els Castellers de Sants no han pogut revalidar els castells de gamma extra; alhora que els Capgrossos de Mataró només han pogut carregar el Pd8fm en una ocasió. Totes dues colles van iniciar la temporada amb una baixada substancial de registres, però en el darrer tram de temporada han recuperat el nivell i han donat bones sensacions de cara a una millora per l’any vinent. Les altres bones notícies les han donat els Xiquets de Reus i els Moixiganguers d’Igualada que han mantingut els castells de 9.</p>
      <p>El cas més evident de les dificultats del món casteller ha estat que fins a sis colles no han pogut revalidar els castells de nou. Aquestes han estat els Castellers de Barcelona, Castellers de Sabadell, Xiquets de Tarragona, Castellers de la Vila de Gràcia, Marrecs de Salt i Castellers de Sant Cugat. Algunes d’aquestes, especialment els gironins i els vallesans, eren força novelles en aquesta categoria i era força difícil mantenir-los. En les altres, però, aquest ha estat un pas més en els problemes que ja es van decantar la temporada passada. Els Xiquets de Tarragona en el tram final d’any, les dues colles barcelonines només n’havien descarregat un cadascuna i els Saballuts havien carregat el 4d9f en dues ocasions. Alhora, de totes aquestes només els tarragonins han completat el 5d8 un cop. D’aquesta manera, en els castells que van del 5d8 al 3d9f, aquest 2019 se n’han vist 24 menys que l’any passat, el qual ja va patir una baixada substancial, i ens hem de remuntar al 2011 per veure uns registres més baixos.</p>
      <p>
        <b>Temporada irregular en la gamma de 8</b>
      </p>
      <p>La temporada tampoc ha estat fàcil per les colles de 8 i n’hi ha hagut dues que no els han pogut revalidar: Castellers d’Esplugues, Castellers de Berga. Alhora els Castellers de Lleida només han pogut coronar el 4d8, en un cas especialment significatiu, ja que és el primer cop des del 2004 que els de la camisa bordeus acabaran una temporada sense descarregar cap castell de 8. Per contra els Castellers de la Sagrada Família han recuperat el 4d8, els Xics de Granollers del 3d8; castell que Tirallongues de Manresa també ha pogut coronar. Totes tres l’any passat no havien pogut assolir aquests castells. Alhora, els Castellers de Castelldefels tanquen temporada el 8 de desembre i podrien portar-hi el 4d8; castell que no han provat mai. Finalment també hi ha hagut colles històriques, com els Nens del Vendrell i els Xicots de Vilafranca, que han tingut una baixada substancial en castells d’aquesta categoria.</p>
    </article>
  </body>
</html>