<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/ancheta-in-australia-cu-privire-la-o-operatiune-a-chinei-de-infiltrare-a-unui-deputat-spion-1922404325572019111819180351"/>
    <meta property="og:site_name" content="News.ro"/>
    <meta property="article:published_time" content="2019-11-25T18:43:57+00:00"/>
    <meta property="og:title" content="Anchetă în Australia cu privire la o operaţiune a Chinei de infiltrare a unui deputat-spion"/>
    <meta property="og:description" content="Australia consideră ”îngrijorătoare” acuzaţii cu privire la care anchetează agenţia australiană de contraspionaj, referitoare la o presupusă operaţiune chineză vizând alegerea unui om de afaceri în Parlamentul federal cu scopul de a ajunge un agent infiltrat în calitate de deputat, relatează AFP."/>
  </head>
  <body>
    <article>
      <h1>Anchetă în Australia cu privire la o operaţiune a Chinei de infiltrare a unui deputat-spion</h1>
      <address><time datetime="2019-11-25T18:43:57+00:00">25 Nov 2019, 18:43</time> by <a rel="author">Valentin Vidu</a></address>
      <p>
        <b>Australia consideră ”îngrijorătoare” acuzaţii cu privire la care anchetează agenţia australiană de contraspionaj, referitoare la o presupusă operaţiune chineză vizând alegerea unui om de afaceri în Parlamentul federal cu scopul de a ajunge un agent infiltrat în calitate de deputat, relatează AFP.</b>
      </p>
      <p>Premierul conservator Scott Morrison a catalogat drept ”profund îngrijorătoare şi tulburătoare” aceste acuzaţii care-l vizează pe Bo Zhao, un membru al Partidului său Liberal, care a fost găsit mort, în martie, în camera de motel în care era cazat.</p>
      <figure>
        <img src="https://i0.1616.ro/media/2/2701/33639/19180351/2/bo-zhao-tw.png?width=540"/>
      </figure>
      <p>”Australia nu este naivă în privinţa ameninţărilor cu care se confruntă”, a declarat pentru presă Scott Morrison.</p>
      <p>Postul de televiziune Nine a dezvăluit duminică, în emisiunea ”60 Minutes” că agenţi chinezi i-au oferit un milion de dolari australieni (616.000 de eruo) omului de afaceri Bo «Nick» Zhao, cu dublă cetăţenie chineză şi australiană, pentru a candida în alegerile federale la Melbourne.</p>
      <p>Potrivit postului, acest concesionar de automobile, în vârstă de 32 de ani, specializat în maşini de lux, a declarat agenţiei australiene de contraspionaj - Australian Security Intelligence Organisation (ASIO) -, înainte să moară, că a fost abordat pentru a spiona.</p>
      <p>Preşedintele ASIO, Mike Burgess a anunţat duminică seara, într-un comunicat neobişnuit, că agenţia este ”la curent cu cazul” şi ”anchetează în mod activ”.</p>
      <p>El nu a dorit să comenteze cu privire la moartea lui Bo Zhao, evocând ancheta.</p>
      <p>”Activităţile ostile ale serviciilor de informaţii străine continuă să reprezinte o ameninţare reală la adresa ţării noastre şi securităţii sale”, a declarat el.</p>
      <p>Poliţia nu a fost în măsură să determine circumstanţele morţii lui Bo Zhao.</p>
      <p>Preşedintele Comisiei parlamentare însărcinată cu Informaţiile Andrew Hastie a catalogat acest nou episod de presupus spionaj drept ”suprarealist” şi demn de ”un roman de spionaj”.</p>
      <p>”Nu este vorba doar despre bani, favoruri, ci şi despre o tentativă susţinută de către un stat în vederea infiltrării Parlamentului nostru prin folosirea unui cetăţean australian ca agent de influenţă străină în sistemul noatru democratic”, a declarat el în emisiunea ”60 Minutes”.</p>
      <p>Aceste dezvăluiri intervin la câteva zile după ce un fost presupus spion chinez a făcut declaraţii presei despre presupuse metode de infiltrare ale Chinei în Hong Kong, Taiwan sau Australia.</p>
      <p>Acest transfug, prezentat drept Wang Liqiang, a furnizat contraspionajului australian identitatea unor ofiţeri superiori din cadrul serviciilor chineze de informaţii militare staţionaţi la Hong Kong şi detalii cu privire la felul în care operau, potrivit presei australiene.</p>
      <p>Luni, poliţia chineză a anunţat că acesta este, de fapt, un fraudator fugar.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>