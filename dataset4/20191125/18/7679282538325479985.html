<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-former-jmm-mla-and-jdu-state-general-secretary-join-ajsu-2868096.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T18:00:05+00:00"/>
    <meta property="og:title" content="झारखंड विधानसभा चुनाव 2019: झामुमो के पूर्व विधायक व जदयू के प्रदेश महासचिव आजसू में शामिल"/>
    <meta property="og:description" content="झारखंड में महेशपुर विधानसभा से झामुमो के पूर्व विधायक सुफल मरांडी व जनता दल यूनाइटेड के प्रदेश महासचिव अवधेश कुमार सिंह के अलावा जामा विधानसभा एवं संथालपरगना की समाज सेवी स्टेफी टेरेसा मुर्मू अपने..."/>
  </head>
  <body>
    <article>
      <h1>झारखंड विधानसभा चुनाव 2019: झामुमो के पूर्व विधायक व जदयू के प्रदेश महासचिव आजसू में शामिल</h1>
      <address><time datetime="2019-11-25T18:00:05+00:00">25 Nov 2019, 18:00</time> by <a rel="author">हिन्दुस्तान टीम,रांची।</a></address>
      <p>झारखंड में महेशपुर विधानसभा से झामुमो के पूर्व विधायक सुफल मरांडी व जनता दल यूनाइटेड के प्रदेश महासचिव अवधेश कुमार सिंह के अलावा जामा विधानसभा एवं संथालपरगना की समाज सेवी स्टेफी टेरेसा मुर्मू अपने समर्थकों के साथ सोमवार को आजसू पार्टी में शामिल हो गईं। आजसू पार्टी केंद्रीय अध्यक्ष सुदेश कुमार महतो ने हरमू रेाड स्थित पार्टी कार्यालय में सभी का स्वागत किया।</p>
      <p>इस अवसर पर सुदेश कुमार महतो ने कहा कि आजसू पार्टी का विस्तार संथाल में भी मजबूती के साथ हो रहा है। जिस प्रकार से समाज के सम्मानित नेतागण पार्टी में शामिल हो रहे हैं, यह इस बात को दर्शाता है कि आजसू पार्टी की नीति एवं सिद्धान्त झारखंड के जनमानस के अनुरूप है। आज आजसू पार्टी में सभी समुदाय एवं वर्गों का विश्वास बढ़ा है। यह हमारे एवं पार्टी के लिए शुभ संकेत है। उन्होंने कहा कि संथालपरगना क्षेत्र जो आज विकास की बाट जोह रहा है उसे आजसू पार्टी आप सभी के साथ मिलकर जनता की आकांक्षाओं को पूरा करने का प्रयास करेगी।     </p>
      <p>मौके पर झामुमो के पूर्व विधायक सुफल मरांडी ने कहा कि आज झारखंड को एक युवा एवं काम करने वाले नेता की जरूरत है और इसमें सुदेश महतो फिट बैठते है। संथालपरगना में लंबे समय से सामाजिक क्षेत्र में कार्य कर रही स्टेफी टेरेसा मुर्मू ने कहा कि मैं किसी दल में नही रही हूं। मेरा दल मानवता रहा है। मेरे विचार सुदेश महतो के विचार से मेल खाते हैं।</p>
      <p>अगर हम दोनों मिलकर एक साथ काम करेंगे तो यह झारखंड के हित मे होगा। जदयू के पूर्व महासचिव अवधेश सिंह ने कहा की झारखंड की जनता आजसू पार्टी को आज एक विकल्प के रूप में देख रही है। सुदेश महतो के नेतृत्व में समाज को एक सही नेतृत्व मिलेगा। मिलन समारोह में मुख्य प्रवक्ता डॉ देवशरण भगत, उपाध्यक्ष हसन अंसारी, बुद्धिजीवी मंच के केंद्रीय अध्यक्ष डोमन सिंह मुंडा, वायलेट कच्छप आदि उपस्थित थे।</p>
    </article>
  </body>
</html>