<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/686443/istories-apo-ta-efchostolidia-ta-aproopta-stin-pragmatopoiisi-ton"/>
    <meta property="og:site_name" content="enikos.gr"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Ιστορίες από τα Ευχοστολίδια: Τα απρόοπτα στην πραγματοποίηση των παιδικών ευχών – Πώς μπορούμε να χαρίσουμε μαγικά Χριστούγεννα σε παιδιά που έχουν ανάγκη"/>
    <meta property="og:description" content="Πίσω από κάθε ζωγραφιά-ευχή παιδιού, που γίνεται πραγματικότητα μέσα..."/>
  </head>
  <body>
    <article>
      <h1>Ιστορίες από τα Ευχοστολίδια: Τα απρόοπτα στην πραγματοποίηση των παιδικών ευχών – Πώς μπορούμε να χαρίσουμε μαγικά Χριστούγεννα σε παιδιά που έχουν ανάγκη</h1>
      <address>
        <time datetime="2019-11-25T18:38:00+00:00">25 Nov 2019, 18:38</time>
      </address>
      <p>Πίσω από κάθε ζωγραφιά-ευχή παιδιού, που γίνεται πραγματικότητα μέσα από τα Ευχοστολίδια, υπάρχει και μια συγκινητική ιστορία. Εξίσου ξεχωριστός είναι, όμως, πολλές φορές και ο τρόπος με τον οποίο εκπληρώνονται οι παιδικές ευχές.</p>
      <p>Η δράση Ευχοστολίδια, η οποία υλοποιείται από τον ΟΠΑΠ για έκτη συνεχή χρονιά, εφέτος πραγματοποιεί τις χριστουγεννιάτικες ευχές παιδιών που έχουν ανάγκη, από «Το Χαμόγελο του Παιδιού», την Ένωση «Μαζί για το Παιδί», τα Παιδικά Χωριά SOS και το Ίδρυμα Γεωργίου και Αικατερίνης Χατζηκώνστα. Οι επιθυμίες τους μπορούν να γίνουν πραγματικότητα από σήμερα κιόλας, με τη βοήθεια όλων μας, μέσα από την εφαρμογή «Ομάδα Προσφοράς ΟΠΑΠ». Κατεβάζουμε τη δωρεάν εφαρμογή στο κινητό ή το tablet μας, επιλέγουμε τις ζωγραφιές-ευχές που θέλουμε να πραγματοποιήσουμε, αγοράζουμε τα δώρα που ανταποκρίνονται στις ευχές και κάνουμε τα Χριστούγεννα των παιδιών μαγικά.</p>
      <p>Περισσότερες από 22.000 παιδικές ευχές έχουν γίνει πραγματικότητα από το 2014 έως σήμερα, καθώς χιλιάδες υποστηρικτές της πρωτοβουλίας του ΟΠΑΠ από όλη την Ελλάδα συμμετέχουν κάθε χρόνο σε αυτή τη μεγάλη γιορτή προσφοράς και αγάπης.</p>
      <p>Οι άνθρωποι που εργάζονται στις χριστουγεννιάτικες εκθέσεις με τα Ευχοστολίδια, που λειτουργούν κάθε Δεκέμβριο σε μεγάλα εμπορικά κέντρα της Αθήνας και της Θεσσαλονίκης, θυμούνται έντονα κάποιες ευχές που έγιναν πραγματικότητα με ιδιαίτερο τρόπο.</p>
      <p>
        <b>Η πρώτη ευχή για το 2018</b>
      </p>
      <p>Ήταν Παρασκευή 7 Δεκεμβρίου 2018, νωρίς το πρωί, και ο Κώστας επέβλεπε τις τελευταίες προετοιμασίες στην γκαλερί με τα Ευχοστολίδια στο The Mall Athens, που επρόκειτο να ανοίξει σε μια ώρα. Μια γυναίκα, η οποία στεκόταν παραδίπλα, παρακολουθούσε επίμονα κάθε κίνηση στο περίπτερο του ΟΠΑΠ. Στις 9:00 όλα ήταν έτοιμα και μαζί με τα εμπορικά καταστήματα άνοιξε για πρώτη φορά και η έκθεση με τις ζωγραφιές των παιδιών. Ο Κώστας χαμογέλασε και απευθύνθηκε στην ομάδα του: «Καλή αρχή. Ξεκινάμε!». Δεν είχε προλάβει καν να ολοκληρώσει τη φράση του, όταν είδε τη γυναίκα να πλησιάζει, να στέκεται δίπλα του και να λέει: «Δεν χρειάζεται να μου εξηγήσετε κάτι. Σας περίμενα από πέρυσι. Ξέρω ότι είστε από το πρόγραμμα Ευχοστολίδια του ΟΠΑΠ και ήθελα να είμαι η πρώτη που θα διαλέξει εφέτος δώρο».</p>
      <p>
        <b>Τα αναποφάσιστα αγοράκια και ο γενναιόδωρος μπαμπάς</b>
      </p>
      <p>Η Χριστίνα εργαζόταν στην έκθεση με τα Ευχοστολίδια στο River West. Ανάμεσα στους επισκέπτες που βρέθηκαν εκεί, την Τρίτη 11 Δεκεμβρίου 2018, ήταν ένας μπαμπάς με δύο ενθουσιώδη αγοράκια. Αφού ενημερώθηκαν για την ενέργεια, ο πατέρας προέτρεψε τους γιους του να επιλέξουν από μία ευχή για να την πραγματοποιήσουν. Σε λίγη ώρα, τα παιδιά στέκονταν μπροστά στην Χριστίνα κρατώντας από πέντε ζωγραφιές ο καθένας. Όταν τους ρώτησε ποια από όλες τις ευχές ήθελαν να πραγματοποιήσουν, εκείνοι χαμογέλασαν λέγοντας ότι δεν μπορούσαν να αποφασίσουν. Τη λύση έδωσε ο πατέρας τους, ο οποίος αποφάσισε να εκπληρώσει και τις 10 παιδικές ευχές.</p>
      <p>
        <b>Αναζητώντας το σωστό δώρο</b>
      </p>
      <p>Ήταν 27 Δεκεμβρίου 2018, λίγες ημέρες πριν την ολοκλήρωση του προγράμματος. Η Αγγελική βρισκόταν στην αποθήκη στην Αθήνα, όπου είχε συγκεντρωθεί ήδη το 90% των δώρων από τα Ευχοστολίδια. Ξαφνικά δέχθηκε ένα τηλεφώνημα από την υπεύθυνη του προγράμματος στη Θεσσαλονίκη. Ένα ζευγάρι που είχε εκπληρώσει ήδη μια παιδική ευχή, ζητούσε να αντικατασταθεί το δώρο που είχε παραδώσει πριν από επτά ημέρες, με ένα άλλο. Όπως εξήγησαν, το δεύτερο δώρο ήταν ακριβώς αυτό που ζητούσε το παιδί με τη ζωγραφιά του, ενώ αυτό που είχαν ήδη παραδώσει, ήταν κάτι παραπλήσιο. Αν και δεν ήταν εύκολη διαδικασία, η Αγγελική ανέλαβε να ψάξει ανάμεσα σε χιλιάδες σακούλες για να βρει τη συσκευασία με το δώρο που προοριζόταν για τη μικρή Άννα, ώστε να αντικατασταθεί. Και τα κατάφερε! Την επόμενη ημέρα, η Αγγελική παρέλαβε ένα κουτί γλυκά και ένα ευχαριστήριο σημείωμα από το ζευγάρι από τη Θεσσαλονίκη.</p>
      <figure>
        <img src="https://www.filathlos.gr/sites/default/files/inline-images/photo%20%282%29_1.jpg"/>
      </figure>
      <figure>
        <img src="https://www.filathlos.gr/sites/default/files/inline-images/photo%20%284%29_1.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/sports/685967/i-eirini-kolida-epivionei-sto-game-time-tou-opap%0A%20%20%20%20%0A"/>
        <a href="http://www.enikos.gr/sports/685506/epistrefei-o-pitino-ston-panathinaiko%0A%20%20%20%20%0A"/>
        <a href="http://www.enikos.gr/sports/684721/i-efi-papatheodorou-chreiazetai-chrimata-edo-kai-tora-kai-o-giorg%0A%20%20%20%20%0A"/>
        <a href="http://www.enikos.gr/sports/684508/o-kostas-fragkolias-sto-game-time-tou-opap-o-parousiastis-milaei-%0A%20%20%20%20%0A"/>
        <a href="http://www.enikos.gr/sports/684290/mia-parea-filon-grafei-istoria-ston-elliniko-ippodromo-ti-lene-oi%0A%20%20%20%20%0A"/>
        <a href="http://www.enikos.gr/sports/683995/to-seri-tou-panathinaikou-opap-kai-i-epistrofi-tou-olympiakou%0A%20%20%20%20%0A"/>
        <a href="http://www.enikos.gr/sports/683572/i-omada-prosforas-opap-ekopse-proti-to-nima-ston-37o-marathonio-t%0A%20%20%20%20%0A"/>
        <a href="http://www.enikos.gr/sports/683283/zachint-ston-opap-o-panathinaikos-tha-veltionetai-synecheia-apokl%0A%20%20%20%20%0A"/>
        <a href="http://www.enikos.gr/sports/683241/stin-teliki-eftheia-o-agonas-tis-omada-prosforas-katevazoume-eos-%0A%20%20%20%20%0A"/>
      </related>
    </article>
  </body>
</html>