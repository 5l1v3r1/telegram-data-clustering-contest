<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/cumhurbaskanligi-kultur-ve-sanat-buyuk-odulleri-ni-kazananlar-bel-1287042-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-11-25T18:22:00+00:00"/>
    <meta property="og:title" content="Cumhurbaşkanlığı Kültür ve Sanat Büyük Ödülleri'ni kazananlar belli oldu"/>
    <meta property="og:description" content="Cumhurbaşkanlığı Kültür ve Sanat Politikaları Kurulunca, Cumhurbaşkanlığı Kültür ve Sanat Büyük Ödüllerinin sahiplerini belirledi."/>
  </head>
  <body>
    <article>
      <h1>Cumhurbaşkanlığı Kültür ve Sanat Büyük Ödülleri'ni kazananlar belli oldu</h1>
      <h2>Cumhurbaşkanlığı Kültür ve Sanat Politikaları Kurulunca, "Cumhurbaşkanlığı Kültür ve Sanat Büyük Ödülleri"nin sahiplerini belirledi.</h2>
      <address>
        <time datetime="2019-11-25T18:22:00+00:00">25 Nov 2019, 18:22</time>
      </address>
      <p>İletişim Başkanlığından yapılan açıklamada, Kültür ve Sanat Büyük  Ödülleri'nin, kültüre ve sanata hizmet ederek Türk medeniyetinin sürekliliğine  önemli katkılarda bulunan, dünyada kültür ve sanatın yücelmesine zemin hazırlayan  ve üstün gayret gerektiren, yetenekleriyle özgün eserler üretip estetik değerlere  bağlı hizmetlerde bulunan vatandaşların, Türkiye Cumhuriyeti Devleti adına  onurlandırılması amacıyla her yıl düzenlendiği ifade edildi.</p>
      <p>Türkiye'nin her biri defalarca ödüllendirilmeye layık, sayısız kültür  ve sanat insanına sahip olduğu vurgulanan açıklamada, <a href="http://www.gazetevatan.com/arama/?Keyword=Cumhurba%C5%9Fkanl%C4%B1%C4%9F%C4%B1">Cumhurbaşkanlığı</a> Kültür ve  Sanat Politikaları Kurulunun, titiz bir çalışma yürüterek Türkiye'nin hazineleri  sayılan sanatçı ve kültür insanları arasından bazılarını, eserleri ve hizmetleri  açısından değerlendirdiği bildirildi.</p>
      <p>Buna göre, "edebiyat" dalındaki ödüle, "yerli düşüncenin egemenliği  adına ürettiği özgün eserler, Türk Edebiyatı'na  kattığı kelime tercihleriyle  dolu estetik anlatım dili ve insanı kalbinden tutmayı öneren değerli  fikirlerinden dolayı", eylül ayında hayatını kaybeden Türk edebiyatının önemli  ismi Nuri Pakdil layık görüldü.</p>
      <p>"Müzik" alanındaki ödülün, "Türk pop ve rock müziğinde kültürel  kimliğin temsiline verdikleri önem ve kırk yılı aşkın süredir devam ettirdikleri  müzik çizgilerindeki istikrar ve başarıları dolayısıyla" MFÖ'ye verilmesi  kararlaştırıldı.</p>
      <p>"Sinema" ödülüne, "Türk <a href="http://www.gazetevatan.com/arama/?Keyword=sinema">sinema</a>sının milli ve yerli kimliği için bir  ömür boyu süren çabaları ve bu uğurda ürettiği özgün sinema eserleri dolayısıyla"  Mesut Uçakan layık bulundu.</p>
      <p>"Resim" dalındaki ödül, "kültürel geleneklere bağlantılı çalışmaları  ve peyzaj tasvirlerine yönelik soyut çalışmalarıyla Türk resmine getirdiği  farklılık ve resmin özgün temsilcilerinden birisi olmasından dolayı" Devrim  <a href="http://www.gazetevatan.com/arama/?Keyword=Erbil">Erbil</a>'e verildi.</p>
      <p>"Geleneksel sanatlar" ödülüne, "hat ve ebru sanatlarının yeni  nesillere aktarılması, sevdirilmesi ve öğretilmesindeki üstün gayret ve çabaları  dolayısıyla" Fuat Başar hak kazandı.</p>
      <p>"Mimarlık" ödülünün "Türk mimarisinin geçmişine yönelik kuramsal ve  kavramsal çalışmaları, restorasyon faaliyetleri, <a href="http://www.gazetevatan.com/arama/?Keyword=%C4%B0slam">İslam</a> mimarisi içinde Türk  eserlerinin kimliğini vurgulayan görüşleri ve bu konulara dair yazdığı kitapları  dolayısıyla" Doğan Kuban'a verilmesi kararlaştırıldı.</p>
      <p>"Sosyal Bilimler" dalındaki ödülün "tarih ve kültür tarihçiliğine  yaptığı katkıları, İslam tarihindeki tasavvufi grup, kişi ve yapıları sosyal  tarih perspektifinden titizlikle inceleyen akademik çalışmaları dolayısıyla"  Ahmet Yaşar Ocak'a verilmesi uygun bulundu.</p>
      <p>"Vefa" ödülüne ise "Türk kültür ve medeniyetinin günümüz insanına  aktarılması yolunda gösterdiği emek ve verdiği eserler ile Osmanlı coğrafyasının  her yanına uzanan beraberlik ruhunun yaşatılması çabaları ve <a href="http://www.gazetevatan.com/arama/?Keyword=Anadolu">Anadolu</a> kültür  birliği yolunda gençlere verdiği emek dolayısıyla" ağustos ayında <a href="http://www.gazetevatan.com/arama/?Keyword=Van">Van</a>'ın <a href="http://www.gazetevatan.com/arama/?Keyword=Erci%C5%9F">Erciş</a>  ilçesinde geçirdiği trafik kazasında hayatını kaybeden eski Kültür ve Turizm  Bakan Yardımcısı Ahmet Haluk Dursun layık görüldü.</p>
    </article>
  </body>
</html>