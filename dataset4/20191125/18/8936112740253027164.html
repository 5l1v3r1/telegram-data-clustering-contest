<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/niko-kovac-kandydatem-na-trenera-borussii-dortmund-bundesliga,988196.html"/>
    <meta property="og:site_name" content="TVN24"/>
    <meta property="article:published_time" content="2019-11-25T18:38:00+00:00"/>
    <meta property="og:title" content="Były trener Bayernu może objąć odwiecznych rywali. &quot;Oczekujemy znacznej poprawy&quot;"/>
    <meta property="og:description" content="Rozczarowujący start sezonu Bundesligi w wykonaniu dortmundczyków sprawił, że posada Luciena Favre'a zawisła na włosku. Zdaniem niemieckich mediów, szwajcarski szkoleniowiec w dwóch nadchodzących m..."/>
  </head>
  <body>
    <article>
      <h1>Były trener Bayernu może objąć odwiecznych rywali. "Oczekujemy znacznej poprawy"</h1>
      <address>
        <time datetime="2019-11-25T18:38:00+00:00">25 Nov 2019, 18:38</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/a32ba394-a5bf-4786-bdde-24b4bb66ab16.jpg?type=1&amp;srcmode=0&amp;srcx=0/1&amp;srcy=43/100&amp;srcw=1/1&amp;srch=3/4&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9d6a210f-8a14-4709-903d-13fcdce30a4d-480p.mp4"/>
          <figcaption>Bayern - Borussia. Gole Roberta Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/d53ff552-433d-4373-9c11-a2c4f0621637-480p.mp4"/>
          <figcaption>Borussia Dortmund - Paderborn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
          <figcaption>Gol Roberta Lewandowskiego w meczu z Eintrachtem Frankfurt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/57b132da-e79e-11e9-ae59-0050569bf40f-480p.mp4"/>
          <figcaption>Gol Roberta Lewandowskiego w meczu Bayernu z Hoffenheim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/903d05c6-5c5b-4ab7-9365-31c8fe4d78f6-480p.mp4"/>
          <figcaption>Pudło i gol Roberta Lewandowskiego w meczu z Paderborn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/1a7dd07c-d721-11e9-9cc3-0050569b018a-480p.mp4"/>
          <figcaption>Gol Lewandowskiego w meczu z Lipskiem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/11b28516-180f-4b06-8b70-934701ecb17d-480p.mp4"/>
          <figcaption>Robert Lewandowski przymierzył z rzutu wolnego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0a69784e-ec98-4b0a-8460-ca7c5bebec36-480p.mp4"/>
          <figcaption>Bayern - Mainz 6:1. Gol Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/92229dc7-4b6f-4031-99b2-ac441450310b-480p.mp4"/>
          <figcaption>Lewandowski i hat-trick z Schalke</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/e91a25fe-c0a9-11e9-a3ea-0050569b018a-480p.mp4"/>
          <figcaption>Dwa gole Lewandowskiego z Herthą</figcaption>
        </figure>
        <figcaption>Lewandowski może przyczynić się do zwolnienia Favre'a Foto: Getty Images | Video: Eleven Sports Network</figcaption>
      </slideshow>
      <h3>Rozczarowujący start sezonu Bundesligi w wykonaniu dortmundczyków sprawił, że posada Luciena Favre'a zawisła na włosku. Zdaniem niemieckich mediów, szwajcarski szkoleniowiec w dwóch nadchodzących meczach otrzyma ostatnie szanse na zachowanie pracy. W razie kolejnych niepowodzeń, włodarze Borussii mają już przygotowaną listę potencjalnych następców.</h3>
      <p>
        <a href="https://player.pl/">Mecze ligi niemieckiej można oglądać w kanałach ELEVEN SPORTS w Player.pl</a>
      </p>
      <p>Wicemistrzowie Bundesligi po wydaniu blisko 130 mln euro na letnie wzmocnienia, celowali w walkę o tytuł. Po dwunastu kolejkach bieżącego sezonu zajmują jednak dopiero szóste miejsce w tabeli, ze stratą pięciu punktów do prowadzącej Borussii Moenchengladbach.</p>
      <p>"Oczekujemy znacznej poprawy"</p>
      <related>
        <a href="https://eurosport.tvn24.pl/bundesliga,111/borussia-i-piszczek-w-kryzysie-to-byla-katastrofa,987636.html"/>
      </related>
      <p>Ostatnie tygodnie były wyjątkowo trudne dla drużyny z Dortmundu. Jeszcze przed przerwą reprezentacyjną BVB zostało upokorzone przez Bayern Monachium (0:4), który również nie zachwyca w trwających rozgrywkach. Bawarczyków w tym spotkaniu prowadził już Hans-Dieter Flick, który zaledwie kilka dni wcześniej zastąpił na stanowisku pierwszego trenera Niko Kovaca.</p>
      <p>Tymczasem w ostatniej serii spotkań Borussia już do przerwy przegrywała 0:3 przed własną publicznością z ostatnią drużyną tabeli Paderborn. Po zmianie stron gospodarze zdołali co prawda odrobić straty. Rzutem na taśmę doprowadzili do remisu, lecz nikt w Dortmundzie nie mógł być zadowolony z takiego rezultatu przeciwko ligowemu słabeuszowi.</p>
      <p>O powadze sytuacji najlepiej świadczy fakt, iż po meczu z Paderborn z Favre'em spotkał się prezes klubu Hans-Joachim Watzke, by poszukać drogi wyjścia z kryzysu. Zdaniem niemieckich mediów Szwajcar nie będzie miał już ku temu wielu okazji. Jeśli prowadzony przez niego zespół zawiedzie w nadchodzącej potyczce z FC Barceloną w Lidze Mistrzów oraz w spotkaniu z Herthą Berlin w następnej kolejce Bundesligi, w Borussii może dojść do zmiany szkoleniowca.</p>
      <p>- To jasne, że ta kwestia jest omawiana publicznie, gdyż nasza sytuacja jest bardziej niż niesatysfakcjonująca. Oczywiście intensywnie ją analizujemy, ale do meczu z Barceloną przystąpimy z Lucienem Favre'em i oczekujemy, że zobaczymy znaczną poprawę w naszej grze - powiedział w sobotę niemieckim dziennikarzom dyrektor sportowy BVB, Michael Zorc.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/429cf123-fe81-46c4-acd0-05f5c92faa6b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lucien Favre nie może spać spokojnie<cite>Źródło: Getty Images</cite></figcaption>
      </figure>
      <h3>Czterech kandydatów</h3>
      <p>Według informacji "Bild am Sonntag" na liście potencjalnych następców szwajcarskiego trenera znajdują się: Kovac, który na początku listopada rozstał się z Bayernem; zwolniony przed tygodniem z Tottenhamu Mauricio Pochettino; a także dwóch niemieckich szkoleniowców: Roger Schmidt i Ralf Rangnick.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/1f12b058-6d36-46bd-b209-a4624b03d569.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Kovac: Hummels nie chciał konkurencji w Bayernie<cite>Źródło: Imago</cite></figcaption>
      </figure>
      <p>Dziennikarze zza naszej zachodniej granicy przekonują, że faworytem Watzke'ego jest niedawny opiekun Bawarczyków. Zwracają jednak uwagę na istotny problem, który może okazać się trudny do przeskoczenia. Chodzi o relacje panujące między Kovacem i jednym z liderów dortmundczyków Matsem Hummelsem. Obaj współpracowali razem w Monachium i nie zawsze było im po drodze. Latem niemiecki stoper zdecydował się opuścić Bayern i po trzech latach wrócić do Borussii, gdyż Chorwat nie widział dla niego miejsca w podstawowej jedenastce Die Roten w nadchodzącym sezonie. Wkrótce przekonamy się, czy będzie to przeszkoda, która wykluczy ewentualne zatrudnienie Kovaca.</p>
      <p>Autor: jac / Źródło: eurosport.pl, sport.de</p>
    </article>
  </body>
</html>