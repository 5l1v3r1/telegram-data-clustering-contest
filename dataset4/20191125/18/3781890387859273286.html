<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743578"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T18:08:00+00:00"/>
    <meta property="og:title" content="อบต.มะขามล้ม จัดโครงการจิตอาสาจัดการขยะในชุมชน"/>
    <meta property="og:description" content="อบต.มะขามล้ม จัดโครงการจิตอาสาจัดการขยะในชุมชน"/>
  </head>
  <body>
    <article>
      <h1>อบต.มะขามล้ม จัดโครงการจิตอาสาจัดการขยะในชุมชน</h1>
      <address>
        <time datetime="2019-11-25T18:08:00+00:00">25 Nov 2019, 18:08</time>
      </address>
      <p>
        <b>อบต.มะขามล้ม จัดโครงการจิตอาสาจัดการขยะในชุมชน</b>
      </p>
      <p>ที่ วัดตปะโยคาราม นายรณยุทธ์ พรหมายน นายอำเภอบางปลาม้า จ.สุพรรณบุรี ร่วมกับ นายวีระ หวลบุดตา นายกองค์การบริหารส่วนตำบลมะขามล้ม พร้อมด้วย ผู้นำท้องที่ ผู้นำท้องถิ่น อสม. นักเรียน และประชาชนจิตอาสาตำบลมะขามล้ม ร่วมกันดำเนินโครงการจิตอาสาจัดการขยะในชุมชน ตำบลมะขามล้ม เนื่องจากปัจจุบันปัญหาเรื่องขยะ เป็นปัญหาสำคัญทั้งในระดับชุมชนและระดับประเทศ เนื่องมาจากประชากรในประเทศมีจำนวนมากขึ้น สถานประกอบการต่างๆมีมากขึ้น และสิ่งที่ตามมาอย่างเลี่ยงไม่ได้ก็คือขยะย่อมมีจำนวนมากขึ้นตามไปด้วย ทำให้การกำจัดขยะไม่สมดุลกับการเพิ่มขึ้นของจำนวนขยะในแต่ละวันจะมีขยะเพิ่มขึ้นเป็นจำนวนมาก ส่งผลให้เป็นปัญหาสิ่งแวดล้อม เกิดปัญหาด้านสุขภาพของคนในชุมชน สาเหตุเกิดจากการแยกประเภทขยะไม่ถูกต้อง ทำให้มีขยะตกค้างส่งผลกระทบต่อสิ่งแวดล้อม และสภาพความเป็นอยู่ในชุมชน เช่น บริเวณอาคารบ้านเรือนสกปรกเป็นแหล่งเพาะพันธ์สัตว์และพาหะนำโรคต่างๆ เช่น หนู แมลงวัน แมลงหวี่ และในบางครั้งมีการเผาขยะในชุมชนส่งผลกระทบในด้านสุขภาพของบุคคลในชุมชน เช่น โรคทางเดินหายใจ หอบหืดเป็นต้น</p>
      <figure>
        <img src="https://www.dailynews.co.th/admin/upload/20191126/news_gGyrycmYCt011904_533.jpg?v=20191126046?v=9205"/>
      </figure>
      <p> เพื่อให้เกิดการแก้ปัญหาขยะอย่างยั่งยืนและเป็นรูปธรรมต้องอาศัยกระบวนการสร้างการมีสวนร่วมของชุมชน อบต.มะขามล้ม ได้เห็นถึงความสำคัญในการส่งเสริมสุขภาพและการจัดการอนามัยสิ่งแวดล้อมให้เอื้อต่อการมีสุขภาพดีของประชาชนและเพื่อให้เกิดการปฏิบัติในระดับครัวเรือนอย่างเป็นรูปธรรมจึงได้จัดทำโครงการดังกล่าวขึ้นเพื่อให้มีการปลูกฝังจิตสำนึกที่ดีในเรื่องการทิ้งขยะในกลุ่มเด็ก ในชุมชน ให้เห็นความสำคัญและประโยชน์ของการคัดแยกขยะ โดยจะเริ่มจากเด็กในชุมชนก่อน เมื่อเด็กรู้จักแยกขยะและทิ้งขยะให้เป็นที่เป็นทางแล้วก็จะทำชุมชนดูสะอาดสะอ้าน มีบรรยากาศที่เหมาะสมและเมื่อเริ่มต้นจากเด็กในชุมชนได้ผลดีแล้วก็สามารถขยายผลไปยังบุคคลในครอบครัว และชุมชนต่อไปอีกด้วย<br/><br/>---------------------------------------<br/><br/>วัฒนพล มัจฉา ผู้สื่อข่าวเว็บไซต์เดลินิวส์ออนไลน์ จ.สุพรรณบุรี</p>
    </article>
  </body>
</html>