<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359967-eteriskas-ellas-lielo-parmainu-laika-gidi-un-skolotaji"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T18:52:00+00:00"/>
    <meta property="og:title" content="Ēteriskās eļļas – lielo pārmaiņu laika gidi un skolotāji"/>
    <meta property="og:description" content="Rīgas Centrālajā bibliotēkā (Brīvības ielā 49/53, 2. stāvā) 2019. gada 28. novembrī plkst. 17.30 ēterisko eļļu gaisotnē notiks sarunu vakars un atkalredzēšanās ar grāmatas «Ēteriskās eļļas dziedniecībā» autoru Tomasu fon Rotenburgu (Thomas von Rottenburg)."/>
  </head>
  <body>
    <article>
      <h1>Ēteriskās eļļas – lielo pārmaiņu laika gidi un skolotāji</h1>
      <address><time datetime="2019-11-25T18:52:00+00:00">25 Nov 2019, 18:52</time> by <a rel="author">Sadarbībā ar Rīgas pašvaldību</a></address>
      <p>
        <b>Rīgas Centrālajā bibliotēkā (Brīvības ielā 49/53, 2. stāvā) 2019. gada 28. novembrī plkst. 17.30 ēterisko eļļu gaisotnē notiks sarunu vakars un atkalredzēšanās ar grāmatas «Ēteriskās eļļas dziedniecībā» autoru Tomasu fon Rotenburgu (Thomas von Rottenburg).</b>
      </p>
      <p>Ēteriskās eļļas ir ne tikai jauki smaržojoši šķidrumi, bet arī ļoti spilgtas dzīvas būtnes, kuras vēlas ar mums sazināties. Smarža ir ceļš pie ēteriskās eļļas. Jo dziļāk iepazīsti un spēj savienoties ar ēteriskās eļļas būtni, jo spēcīgāk tā iedarbojas. Katra ēteriskā eļļa pārvalda kādu dievišķu dzīves principu. Piemēram, bazilika eļļa atbild par īstumu (autentiskumu, patiesumu). Ēteriskās eļļas ir dievišķi ziņneši, brīnišķīgi palīgi un skolotāji, kuri palīdz veikt būtiskas pārmaiņas dzīvē. To visu varēsiet pieredzēt tikšanās laikā.</p>
      <p>Tomass fon Rotenburgs dzimis Berlīnē. Tēva profesionālās darbības dēļ viņš uzauga galvenokārt ārvalstīs (Afganistānā, Japānā un Dienvidāfrikā) un jau bērnībā izrādīja interesi par Rietumu medicīnai neraksturīgiem ārstniecības veidiem. Dzīve mazliet noslēpumainajā svešatnē modināja viņā vēlmi ieskatīties dziļāk ārēji pamanāmos fenomenos. Aizvien noteiktāk nobrieda lēmums kļūt par dziednieku. Sākotnēji viņš specializējās homeopātijā, bet pēc iepazīšanās ar ēterisko eļļu dziedniecisko iedarbību, viņš arvien vairāk sāka iedziļināties ēterisko eļļu būtībā. Drīz vien tās kļuva par viņa dziednieka prakses galveno sastāvdaļu un rosināja grupu semināros pievērsties ēterisko eļļu īpašību izpētei. Atziņa, ka ēteriskās eļļas ir dzīvas būtnes, ar kurām var sazināties, pašos pamatos mainīja viņa darbu ar ēteriskajām eļļām. Šo atziņu Tomass 2009. gadā pirmo reizi atveda arī uz Latviju un turpina līdz pat šim brīdim, vadot seminārus un praktiskas nodarbības.</p>
      <figure>
        <img src="https://i.jauns.lv/t/2019/11/25/1844984/950x0.jpg?v=1574688851"/>
      </figure>
      <p>Pēc vairāk nekā 20 gadu ilgas praktizēšanas dziedniecībā un gūtās pieredzes darbā ar ēteriskajām eļļām, 2015. gadā Vācijā iznāca Tomasa fon Rotenburga rokasgrāmata «Heilkunde der ätherischen Öle». Pēc gada – 2016. gada novembrī – Rīgā iznāca arī grāmatas tulkojums latviešu valodā – «Ēteriskās eļļas dziedniecībā». Tas ir pirmais grāmatas tulkojums. Autors atzīst, ka tieši ēterisko eļļu entuziasti Latvijā ir devuši vislielāko ieguldījumu grāmatas tapšanā.</p>
      <p>Pasākuma laikā būs iespēja iegādāties grāmatu «Ēteriskās eļļas dziedniecībā» un arī saņemt autora autogrāfu. Ieeja bez maksas. Pasākums notiks latviešu un vācu valodā, nodrošinot tulkošanu.</p>
    </article>
  </body>
</html>