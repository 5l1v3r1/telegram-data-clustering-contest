<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2419570&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-25T18:10:00+00:00"/>
    <meta property="og:title" content="குற்ற பின்னணி நபர்கள் தேர்தலில் நிற்க தடை?"/>
    <meta property="og:description" content="புதுடில்லி: குற்றப் பின்னணி உடையவர்கள் தேர்தலில் போட்டியிட தடை விதிப்பது குறித்து, மூன்று மாதங்களுக்குள் தகுந்த உத்தரவை பிறப்பிக்கும்படி, தேர்தல் ஆணையத்துக்கு உச்ச நீதிமன்றம் - தினமலர்"/>
  </head>
  <body>
    <article>
      <h1>குற்ற பின்னணி நபர்கள் தேர்தலில் நிற்க தடை?</h1>
      <address>
        <time datetime="2019-11-25T18:10:00+00:00">25 Nov 2019, 18:10</time>
      </address>
      <p>புதுடில்லி: குற்றப் பின்னணி உடையவர்கள் தேர்தலில் போட்டியிட தடை விதிப்பது குறித்து, மூன்று மாதங்களுக்குள் தகுந்த உத்தரவை பிறப்பிக்கும்படி, தேர்தல் ஆணையத்துக்கு உச்ச நீதிமன்றம் அறிவுறுத்தி உள்ளது.<br/><br/>பா.ஜ.,வைச் சேர்ந்தவரும், பிரபல வழக்கறிஞருமான அஸ்வினி உபத்யாயா, உச்ச நீதிமன்றத்தில் தாக்கல் செய்த மனு: குற்றப் பின்னணி உடையவர்கள் தேர்தலில் போட்டியிட, சம்பந்தப்பட்ட அரசியல் கட்சிகள் வாய்ப்பு அளிக்கக் கூடாது என வலியுறுத்தி, ஏற்கனவே ஒரு மனு தாக்கல் செய்யப்பட்டது. அந்த மனுவை விசாரித்த உச்ச நீதிமன்றம், இது குறித்து தேர்தல் ஆணையத்தை அணுகும்படி உத்தரவிட்டது.<br/><br/>ஆனாலும், தேர்தல் ஆணையம், இது தொடர்பாக எந்த உத்தரவும் பிறப்பிக்கவில்லை. எனவே, குற்றப் பின்னணி உடையவர்கள் தேர்தலில் போட்டியிட தடை விதிக்க வேண்டும். இவ்வாறு, அந்த மனுவில் கூறப்பட்டது. இந்த மனு, தலைமை நீதிபதி எஸ்.ஏ.பாப்டே முன், நேற்று விசாரணைக்கு வந்தது. <br/><br/>அப்போது, நீதிபதிகள் பிறப்பித்த உத்தரவு: குற்றப் பின்னணி உடையவர்களுக்கு தேர்தலில் போட்டியிட தடை விதிக்கக் கோரும் இந்த மனுவை, தேர்தல் ஆணையம் பரிசீலனை செய்து, மூன்று மாதங்களுக்குள் தகுந்த உத்தரவை பிறப்பிக்க வேண்டும். இவ்வாறு, நீதிபதிகள் உத்தரவிட்டனர்.</p>
    </article>
  </body>
</html>