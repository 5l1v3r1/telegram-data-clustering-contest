<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/ima-li-zamrsyavane-v-rayona-na-yaz-pchelina-kray-pernik"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T18:30:00+00:00"/>
    <meta property="og:title" content="Има ли замърсяване в района на яз. Пчелина край Перник?"/>
    <meta property="og:description" content="Доброволци подадоха сигнал за замърсяване на река Струма и язовир Пчелина край Перник с тежки метали. Направените изследвания показват, че замърсяване..."/>
  </head>
  <body>
    <article>
      <h1>Има ли замърсяване в района на яз. Пчелина край Перник?</h1>
      <address><time datetime="2019-11-25T18:30:00+00:00">25 Nov 2019, 18:30</time> by <a rel="author">Ирина Николова</a></address>
      <p>
        <b>Доброволци подадоха сигнал за замърсяване на река Струма и язовир Пчелина край Перник с тежки метали. Направените изследвания показват, че замърсяването на реката е в пъти повече над допустимото. Ако не бъдат взети мерки от екоинституциите, доброволците заплашват с протести.</b>
      </p>
      <p>
        <b>Повече вижте в прякото включване на Ирина Николова.</b>
      </p>
      <figure>
        <video src="https://nws2.bnt.bg/p/p/s/psn251119-20-nikolova-pryako-x264-726918.mp4"/>
      </figure>
      <p>Преди няколко месеца от Централна рибно-опазваща организация в Перник са взели проби от река Струма и язовир Пчелина, които са изпратили в независими лаборатории в Казанлък и Финладния.</p>
      <p>Резултатите показват замърсяване на реката с олово, манган, кадмий. Доброволците от организацията са категорични, че ако в най-скоро време замърсяването на реката не се спре, ще блокират магистрала Струма.</p>
      <p>Огромно количество мъртва риба и неприятна миризма , която се носи от реката са причина доброволците да решат сами да изследват водата в река Струма.</p>
      <blockquote>Марио Антонов, Централно рибно-опазваща организация: Ние за този проблем алармираме от много време насам. Реката се замърсява всяка година, но това, което е тази година няма аналог. Замърсяването от май месец, реката течеше в най-различни цветове - кафява, черна, бяла.</blockquote>
      <p>Оказва се, че резултатите от изследванията на екоинспекцията в Перник и независимите лаборатории се разминават. Инспекторите не са установили замърсяване с тежки метали и умряла риба, но доброволците не са съгласни с това.</p>
      <blockquote>Марио Антонов, Централно рибно-опазваща организация: Оловото е 10 пъти над нормата, манганът, кадмият също са над нормата, което е катрано притеснително. Големият проблем е следният, че най-големите завишения на тежките метали не са в язовира, а са в река Струма, там където се влива.</blockquote>
      <p>От екоинспекцията обясниха, че пробите през септември, показали, че разтвореният кислород в реката е близо два пъти под прага за нормално екологично състояние. От Община Перник са набелязали редица мерки за справяне с проблема. Вече е започнало и почистване на коритото на реката.</p>
      <blockquote>Станислав Владимиров, кмет на Перник: Да се направи един качествен обход на реката, за да се проверят всички зауствания, всички включвания. Всяка една фирма, която е включена в колектор или направо в реката. Това нещо да се паспортизира, за да знаем ако има нарушител по най-бързия начин той да бъде санкциониран.</blockquote>
      <p>От екоинспекцията съобщиха още, че са наложени глоби на седем предприятия и че са установени нерегламентирани зауствания на битови отпадъчни води от дъждовни колектори в центъра на Перник.</p>
      <p>ОТ РИОСВ-Перник са издали предписания до общината и Басейнова дирекция, за справяне с проблема. Част от тях включват и нарочни проверки на предприятията в града.</p>
    </article>
  </body>
</html>