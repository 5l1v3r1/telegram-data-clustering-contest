<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/pnl-iasi-este-indecenta-incercarea-primarului-chirica-de-a-se-cocota-pe-victoria-lui-iohannis-1922405025532019111819181375"/>
    <meta property="og:site_name" content="News.ro"/>
    <meta property="article:published_time" content="2019-11-25T18:50:53+00:00"/>
    <meta property="og:title" content="PNL Iaşi: Este indecentă încercarea primarului Chirica de a se cocoţa pe victoria lui Iohannis"/>
    <meta property="og:description" content="Liderul filialei municipale PNL Iaşi, deputatul Marius Bodea, susţine că este &quot;indecentă&quot; încercarea primarului Mihai Chirica de a se &quot;cocoţa&quot; pe victoria lui Klaus Iohannis din municipiu, precizând că rezultatul se datorează ieşenilor &quot;demni şi liberi”."/>
  </head>
  <body>
    <article>
      <h1>PNL Iaşi: Este indecentă încercarea primarului Chirica de a se cocoţa pe victoria lui Iohannis</h1>
      <address><time datetime="2019-11-25T18:50:53+00:00">25 Nov 2019, 18:50</time> by <a rel="author">Florin Ghetau</a></address>
      <p>
        <b>Liderul filialei municipale PNL Iaşi, deputatul Marius Bodea, susţine că este "indecentă" încercarea primarului Mihai Chirica de a se "cocoţa" pe victoria lui Klaus Iohannis din municipiu, precizând că rezultatul se datorează ieşenilor "demni şi liberi”.</b>
      </p>
      <p>Liberalul Marius Bodea afirmă, într-un comunicat de presă, că edilul Mihai Chirica vrea să profite politic în urma rezultatului pe care Klaus Iohannis l-a obţinut în municipiul Iaşi, respectiv 71,6 la sută.</p>
      <p>"Ieşenii au ieşit la vot în număr atât de mare şi pentru că au vrut să dea o palmă pesedismului personificat de către domnul Chirica, adică practicilor de folosire a poziţiei publice pentru propria înavuţire, atitudinilor nedemocratice şi comportamentului sfidător la adresa cetăţenilor. Este indecentă această încercare a d-lui Chirica de a se cocoţa pe victoria lui Klaus Iohannis, el încercând asocierea propriei imagini cu rezultatul extraordinar obţinut în municipiul Iaşi. Rezultatul se datorează ieşenilor demni şi liberi, care îşi doresc un Iaşi normal”, declară Marius Bodea.</p>
      <p>Totodată, Bodea susţine că, în ultima lună, edilul Mihai Chirica n-a fost prezent nici măcar o zi pe străzile oraşului pentru a vorbi cu ieşenii şi nu a avut nicio iniţiativă de campanie pentru susţinerea candidatului PNL.</p>
      <p>"A preferat să stea la dos, departe de cetăţenii nemulţumiţi. Rezultatul de duminică ne obligă să continuăm lupta de depesedizare a oraşului şi la alegerile locale şi parlamentare de anul viitor şi rezolvarea unor aşteptări istorice. Marile probleme ale ieşenilor ţin de calitatea administraţiei locale. (…) Totodată, ne revine răspunderea să rezolvăm problema autostrăzii Moldova-Transilvania şi a şoselei de centură a Iaşului”, spune Marius Bodea, preşedintele liberalilor din municipiul Iaşi.</p>
      <p>Primarul Iaşiului, Mihai Chirica, a scris, duminică seară, pe Facebook că România şi Iaşiul au fost eliberate de PSDragnea, însă consideră că războiul n-a fost câştigat, întrucât "rămăşiţele fostelor structuri bolşevice zac prin diverse cotloane".</p>
      <p>Mihai Chirica l-a felicitat pe Klaus Iohannis pentru victoria obţinută la alegerile prezidenţiale, edilul ieşean precizând că “după bucuria firească a momentului, trebuie să ne gândim şi la responsabilitatea votului acordat de români“.</p>
      <p>"România suferă, Iaşiul suferă, românii de pretutindeni suferă, iar de mâine, acest lucru trebuie să se schimbe. După o luptă grea, de uzură, am reuşit să eliberăm România şi Iaşiul de PSDragnea! Nu cred că războiul a fost câştigat, rămăşiţele fostelor structuri bolşevice mai zac prin diverse cotloane ale ţării. Este momentul reconstrucţiei, momentul relansării politicilor în justiţie, în economie, politici fiscale şi sociale pentru ieşeni şi români care să constate şi să repare dezastrul din ultimii 30 de ani. Aşteptările sunt mari, la fel şi proiectele restante - împreună putem schimba cu adevărat România în bine“, a spus Mihai Chirica.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>