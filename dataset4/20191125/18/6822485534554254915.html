<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904138.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T18:07:00+00:00"/>
    <meta property="og:title" content="در تهران سالی چند ساعت را در ترافیک از دست می‌دهید؟"/>
    <meta property="og:description" content="به گزارش مهر، جلسه کمیته فرهنگی شورا با موضوع تبادل نظر و بررسی زمینه های همکاری و هم افزایی در خصوص کتاب و کتاب خوانی در شهر تهران با حضور محمد جواد حق شناس رییس کمیسیون فرهنگی اجتماعی شورای اسلامی  برگزار شد."/>
  </head>
  <body>
    <article>
      <h1>در تهران سالی چند ساعت را در ترافیک از دست می‌دهید؟</h1>
      <address>
        <time datetime="2019-11-25T18:07:00+00:00">25 Nov 2019, 18:07</time>
      </address>
      <p>رییس کمیسیون فرهنگی و اجتماعی شهرداری تهران گفت: هر شهروند تهرانی در سال ۳۰۰ساعت خود را در ترافیک از دست می دهد.</p>
      <p>به گزارش مهر، جلسه کمیته فرهنگی شورا با موضوع تبادل نظر و بررسی زمینه های همکاری و هم افزایی در خصوص کتاب و کتاب خوانی در شهر تهران با حضور محمد جواد حق شناس رییس کمیسیون فرهنگی اجتماعی شورای اسلامی  برگزار شد.</p>
      <p>حق شناس در سخنان خود در این جلسه با انتقاد از عملکرد کتابخانه های شهر گفت: ما ۱۱۰ کتابخانه در شهر داریم و این همه هزینه شده و کارمندان زیادی به کار گرفته شده و شهروندان زیادی هم از این کتابخانه ها استقبال می کنند اما متاسفانه ۸ سال می شود در این کتابخانه ها کتاب وارد نشده و این مایه تاسف و خجالت است.</p>
      <p>حق شناس با بیان اینکه  ما امروزه در موقعیتی هستیم که روکرد مان در مقوله کتابخوانی را باید بروز کنیم افزود: روندی که شاهد هستیم روند مناسبی نیست، هر شهروند تهرانی در سال ۳۰۰ساعت خود را در ترافیک از دست می دهد.</p>
      <p>رییس کمیسیون فرهنگی و اجتماعی شورا با تاکید بر اینکه در چنین شرایطی ما اگر بتوانیم ۱۰ درصد جامعه مخاطب خود در حوزه کتا بخوانی را افزایش دهیم افزود: سهم قابل ملاحظه ای از ساعت تلف شده شهروندان را کاهش خواهیم داد.</p>
      <p>حق شناس در ادامه با اشاره به لزوم توسعه و نشر کتاب های صوتی و اینترنتی گفت: امروزه ۱۰ درصد جامعه ما بالای ۶۰ سال است و این روند تا سال ۱۴۰۵ تا ۱۰ درصد افزایش پیدا می کند یعنی جامعه دارد پیر می شود و به بیانی این قشر کتاب نمی خواند گرچه آنان در گذشته کتاب خوان بودند لذا ایجاد ظرفیت کتاب های صوتی و اینترنتی برای این قشر بسیار حائز اهمیت است.</p>
      <p>وی افزود: در گذشته کتاب صوتی فقط برای نابینایان بود و آن هم برای ۵۰ هزار نفر بود اما امروز می توانیم با هدف قرار دادن قشر کهنسال و نیز نسل دوم و سوم خارج از ایران که جامعه بسیار بزرگی هستند کتاب های اینترنتی و صوتی را نشر دهیم.</p>
      <p>حق شناس در ادامه افزود: سال آینده هدف گذاری ما می تواند توسعه نشر کتاب های صوتی باشد.</p>
      <p>رییس کمیسیون فرهنگی و اجتماعی شورای شهر تهران  با اشاره به اینکه موضوع قاچاق کتاب هم  در دستور کار قرار گیرد ادامه داد: می توان با همکاری اتحادیه ناشران و تابلوهای راهنمای کتابفروشی ها و همکاری سایر نهاد ها از آن جلوگیری کرد.</p>
    </article>
  </body>
</html>