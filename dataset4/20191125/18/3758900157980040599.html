<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-polski-kapitan-w-areszcie-w-meksyku-bliscy-prosza-prezydenta,nId,3354204"/>
    <meta property="og:site_name" content="RMF24"/>
    <meta property="article:published_time" content="2019-11-25T18:57:49+00:00"/>
    <meta property="og:title" content="Polski kapitan w areszcie w Meksyku. Bliscy proszą prezydenta o pomoc"/>
    <meta property="og:description" content="Mija czwarty miesiąc od kiedy polski kapitan Andrzej Lasota trafił do aresztu. Dowodzony przez niego statek UBC Savannah, pływający pod cypryjską banderą, w połowie lipca transportował tzw. koks metalurgiczny między portem Branquilla w Kolumbii a Altamirą w Meksyku. Podczas rozładunku kruszywa załoga zauważyła podejrzane pakunki i natychmiast zawiadomiła o nich policję. W workach ujawniono ponad 200 kg kokainy. Śledczy przyjęli, że to marynarze stoją za kontrabandą. 19 Filipińczyków i 3 Polaków, w tym kapitan statku – zostali aresztowani."/>
  </head>
  <body>
    <article>
      <h1>Polski kapitan w areszcie w Meksyku. Bliscy proszą prezydenta o pomoc</h1>
      <address><time datetime="2019-11-25T18:57:49+00:00">25 Nov 2019, 18:57</time> by <a rel="author" href="https://www.rmf24.pl/tylko-w-rmf24/mateusz-chlystun" target="_blank">Mateusz Chłystun</a></address>
      <p>
        <b>Mija czwarty miesiąc od kiedy polski kapitan Andrzej Lasota trafił do aresztu. Dowodzony przez niego statek UBC Savannah, pływający pod cypryjską banderą, w połowie lipca transportował tzw. koks metalurgiczny między portem Branquilla w Kolumbii a Altamirą w Meksyku. Podczas rozładunku kruszywa załoga zauważyła podejrzane pakunki i natychmiast zawiadomiła o nich policję. W workach ujawniono ponad 200 kg kokainy. Śledczy przyjęli, że to marynarze stoją za kontrabandą. 19 Filipińczyków i 3 Polaków, w tym kapitan statku – zostali aresztowani.</b>
      </p>
      <figure>
        <img src="https://i.iplsc.com/-/0009EVZKATA04JFK-C123-F4.png"/>
        <figcaption>
          <cite>/ Więzienie Cefereso No. 4 Tepic Nayarit/ Facebook /</cite>
        </figcaption>
      </figure>
      <p>Po miesięcznym pobycie w areszcie w Cuidad Victoria,<b> dwaj Polacy zostali oczyszczeni z zarzutów</b> i zwolnieni. <b>Zarzuty wprowadzenia na terytorium Meksyku narkotyków utrzymano jednak wobec kapitana.</b> Śledczy założyli, że musiał wiedzieć o przemycie i skierowali do sądu akt oskarżenia przeciwko niemu. Dopiero niedawno z zarzutów oczyszczono również Filipińczyków. Po krótkim pobycie w przejściowym ośrodku dla uchodźców, również oni mogli wracać do swojego kraju. W tym czasie kpt. Andrzej Lasota cały czas przebywał w areszcie w Cuidad Victoria. </p>
      <p>Firma, która zatrudniała załogę, nawiązała kontakt z władzami więzienia. Jej przedstawicielom udało się wynegocjować jednoosobową celę dla kapitana, z dostępem do małej kuchenki i węzła sanitarnego. <b>Andrzej Lasota w trakcie pobytu w areszcie kilkukrotnie do tej pory trafiał do szpitala ze względu na chorobę wieńcową</b>, z którą zmaga się od kilku lat. Brak odpowiednich leków wpłynął na pogorszenie stanu jego zdrowia. O tym w jakich warunkach przebywała załoga krótko po aresztowaniu, mówił nam po powrocie do kraju jeden z polskich marynarzy.</p>
      <h3>Cytat</h3>
      <figure>
        <img src="https://www.rmf24.pl/s/classic/img/quote.png"/>
      </figure>
      <blockquote>To były najgorsze miesiące mojego życia. Jak po tygodniu zobaczyłem suchą bułkę, to mieliśmy razem z kolegą łzy w oczach, bo przez pierwsze dni nic tam nie jedliśmy. Potem jedzenie było jak dla psa, podane też jak zwierzętom.</blockquote>
      <p><i> Warunki były takie, że temperatura przekraczała 40 stopni, a myśmy spali na ziemi, na kartonach, buty robocze miałem jako poduszkę. Karaluchów było mnóstwo. Tylko żeśmy się modlili i dziękowaliśmy Bogu, że nie gryzą, bo bylibyśmy jak szwajcarski ser</i> - opowiadał nam pan Robert, który pracował jako spawacz okrętowy.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fpolska%2Fnews-marynarz-aresztowany-w-meksyku-lancuchy-na-rekach-i-nogach-t%2CnId%2C3220970%3Fparametr%3Dembed_tyt_zdj">​Marynarz aresztowany w Meksyku: Łańcuchy na rękach i nogach, tego nie da się opisać</a>
      </p>
      <figure>
        <img src="https://i.iplsc.com/marynarz-aresztowany-w-meksyku-lancuchy-na-rekach-i-nogach-t/00098TE5JMHMMBNE-C128.jpg"/>
      </figure>
      <p>Od momentu skierowania aktu oskarżenia do sądu przeciwko kapitanowi zmieniło się niewiele. Polak nadal czeka na proces, ale też rozprawę, na której sąd ma rozpatrzyć wniosek polskiej ambasady. Dyplomaci wnieśli o uchylenie aresztu i możliwość odpowiadania przed sądem z wolnej stopy. Podobne praktyki meksykański wymiar sprawiedliwości stosował wobec Japończyka i Niemca, którzy krótko po sytuacji z załogą UBC Savannah zostali aresztowani pod podobnym zarzutem. Rozprawę, na której wniosek zostanie rozpatrzony, przesunięto na początek grudnia.</p>
      <p>Tymczasem kilka dni temu niespodziewanie meksykańskie władze zamknęły więzienie w Cuidad Victoria, w którym przebywał kpt. Andrzej Lasota. Przeniesiono go do więzienia federalnego w Tepic w stanie Nayarit. Do Cefereso 4 Noroestre trafiają zazwyczaj groźni, skazani na wieloletnią odsiadkę przestępcy. Tepic leży na zachodnim wybrzeżu Meksyku, ok 1000 km od portu w Altamirze, w którym zatrzymano załogę. <b>Nie wiadomo, w jakich warunkach przebywa obecnie kapitan</b>. Jego bliscy i firma, dla której pracował, nie mają z nim kontaktu.</p>
      <p><i>W tym poprzednim areszcie mieliśmy kontakt listowny. Mąż pisał, że czuje się dobrze, ale tam miał dobre warunki, a tu to jest wielka niewiadoma. My jesteśmy ciągle w stresie. Zbliżają się święta, staramy się przygotować do tego, że spędzimy je osobno </i>- mówi w rozmowie telefonicznej żona kapitana, Mariola Lasota.</p>
      <p>Pracownicy firmy, która zatrudniała załogę próbowali dostać się do aresztu, ale jak dotąd bezskutecznie. Zamierzają negocjować z dyrekcją więzienia warunki, w których osadzono kapitana. </p>
      <h4>Petycja do prezydenta</h4>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fswiat%2Fnews-dwaj-polscy-marynarze-aresztowani-w-meksyku-zostali-oczyszcz%2CnId%2C3189131%3Fparametr%3Dembed_linki">Dwaj polscy marynarze, aresztowani w Meksyku, zostali oczyszczeni z zarzutów</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-rodzina-polskiego-kapitana-aresztowanego-w-meksyku-od-dwoch-%2CnId%2C3219163%3Fparametr%3Dembed_linki">Rodzina polskiego kapitana aresztowanego w Meksyku: Od dwóch miesięcy przeżywamy dramat</a>
        </li>
      </ul>
      <p>Córka, syn i żona kapitana Lasoty przygotowali <u><b><a href="https://www.petycjeonline.com/petycja_w_sprawie_uwolnienia_kapitana_andrzeja_lasoty_przetrzymywanego_w_meksyk">petycję</a></b></u>, pod którą również w internecie zbierają podpisy. Chcą w ten sposób prosić Prezydenta RP o pomoc i interwencję u meksykańskich władz. W jej opisie i jednocześnie apelu bliskich kapitana, czytamy:</p>
      <p>
        <i>Wszyscy, mający cokolwiek wspólnego z szeroko pojętym światem żeglugowym zdają sobie sprawę, iż zarzuty są bezpodstawne, wręcz absurdalne biorąc pod uwagę fakt, iż te narkotyki nie znalazły się na terytorium Meksyku, zostały przecież znalezione i skonfiskowane, nasz kapitan stał się przypadkową ofiarą brudnej gry karteli narkotykowych, z którymi władze lokalne sobie zwyczajnie nie radzą, cedując odpowiedzialność za domniemane dostarczenie na niewinnych ludzi.</i>
      </p>
      <p>
        <i>To Kapitan Lasota zgłosił fakt wzmożonych przeszukań w porcie załadunkowym w Kolumbii, to lokalna policja w kolumbijskiej Barranquilli nie była w stanie zapewnić bezpieczeństwa statku podczas załadunku, to portowa służba bezpieczeństwa dopuściła do tego, iż zakazane substancje zostały wraz z ładunkiem załadowane na statek, to lokalne służby nie były w stanie, pomimo dwukrotnego przeszukania statku znaleźć przysypanych pod kilkoma tysiącami ton węgla ponad 240 kg kokainy, to podczas wyładunku oficer wachtowy ze statku zauważył podejrzane pakunki w ładowni, powiadomił pierwszego oficera i wtedy kapitan natychmiast wstrzymał wyładunek i powiadomił władze meksykańskie, które pomimo tych niepodważalnych faktów zatrzymały statek, aresztowały cała załogę, która po kilku miesiącach została zwolniona, z wyjątkiem kapitana, który oczekuje na rozpoczęcie procesu w więzieniu federalnym.</i>
      </p>
      <p>Autorzy petycji proszą prezydenta RP o reakcję i nawiązują do ogłoszonego niedawno przez prezydenta Meksyku programu amnestii. Liczą, że po reakcji najwyższych polskich władz, uda się nią objąć również aresztowanego kapitana.</p>
      <h3>Cytat</h3>
      <figure>
        <img src="https://www.rmf24.pl/s/classic/img/quote.png"/>
      </figure>
      <blockquote>Zwracamy się do Pana Prezydenta z gorącym apelem, aby Pan Prezydent dołożył wszelkich starań, aby nawiązać dialog z Prezydentem Republiki Meksyku, aby swoim programem objął również Kapitana Andrzeja Lasotę. Wszyscy głęboko wierzymy, iż Pan Prezydent mógłby wspomóc nasze starania, a zwłaszcza pomóc Kapitanowi w szczęśliwym powrocie do rodziny.</blockquote>
      <p><i> Państwo Polskie powinno dołożyć wszelkich starań, aby jego obywatel, który nie dopuścił się żadnego przestępstwa, był godnie traktowany przez inne Państwo, z którym utrzymujemy stosunki dyplomatyczne. Wszyscy znający szczegóły tej sprawy zdają sobie sprawę, iż Kapitan Lasota został nieświadomie wciągnięty do brudnej gry, jest zupełnie niewinny, postępował zgodnie z procedurami, spędził na morzu w sumie kilkadziesiąt lat,  wykształcił wielu oficerów, kapitanów, nigdy nie zaniedbywał swoich obowiązków, jest przykładem wspaniałych polskich, cenionych na całym świecie, wysoko wykwalifikowanych nawigatorów </i>- czytamy w opisie petycji. </p>
      <p>Po publikacji tego materiału Krzysztof Szczerski z Kancelarii Prezydenta poinformował, że sprawa kpt. Lasoty jest znana prezydentowi Dudzie. "Sytuacja prawna jest trudna, działamy wielotorowo" - napisał Szczerski na Twitterze.  </p>
      <figure>
        <iframe data-src="https://twitter.com/KSzczerski/status/1199062398818246658?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>MSZ: Znamy sprawę</h4>
      <p>O postęp w sprawie polskiego kapitana aresztowanego w Meksyku pytaliśmy w Ministerstwie Spraw Zagranicznych. Służby prasowe resortu ponownie poinformowały, że sprawa jest znana pracownikom polskiego konsulatu. Według zapewnień resortu, dyplomaci wspólnie z pracownikami firmy zarządzającej statkiem "<i>kontynuują działania na rzecz zatrzymanego polskiego kapitana".</i></p>
      <p>MSZ w pisemnej odpowiedzi zaznaczył też, że sprawa jest przedmiotem wielu działań na szczeblu dyplomatycznym. W sprawę zaangażowana jest również prokuratura krajowa. Jeśli zaś chodzi o bezpośrednie działania na miejscu, w Meksyku - resort informuje:</p>
      <p>
        <i>Konsul pozostaje w kontakcie z zatrzymanym polskim obywatelem i jego rodziną, właścicielem statku oraz wyznaczonymi przez właściciela statku prawnikami, a także monitoruje toczące się postępowanie dbając, aby prawa polskiego kapitana były respektowane. W dalszym ciągu udziela zatrzymanemu bezpośredniej pomocy w związku z trudnymi warunkami panującymi w zakładzie penitencjarnym, w którym przebywa nasz obywatel. We współpracy z władzami sądowymi i zakładu penitencjarnego konsul podejmuje czynności na rzecz zapewnienia polskiemu kapitanowi stosownej opieki medycznej oraz bezpieczeństwa.</i>
      </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-bez-zarzutow-ale-wciaz-w-areszcie-dramatyczna-sytuacja-polsk%2CnId%2C3148924%3Fparametr%3Dembed_tyt">Bez zarzutów, ale wciąż w areszcie. Dramatyczna sytuacja polskich marynarzy w Meksyku</a>
      </p>
    </article>
  </body>
</html>