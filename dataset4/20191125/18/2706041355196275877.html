<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221069/inter-moze-juventus-trapit-az-do-konca-sezony-bude-to-zaujimavejsie-mysli-si-legendarny-lippi"/>
    <meta property="og:site_name" content="Športky.sk"/>
    <meta property="article:published_time" content="2019-11-25T18:30:00+00:00"/>
    <meta property="og:title" content="Inter môže Juventus trápiť až do konca sezóny: Bude to zaujímavejšie, myslí si legendárny Lippi"/>
    <meta property="og:description" content="MILÁNO - Inter Miláno síce nie je na čele najvyššej talianskej súťaže, ale za vedúcim Juventusom Turín zaostáva stále iba o jediný bod. Z úvodných 13 zápasov tejto sezóny Serie A vyhrali hráči Interu ..."/>
  </head>
  <body>
    <article>
      <h1>Inter môže Juventus trápiť až do konca sezóny: Bude to zaujímavejšie, myslí si legendárny Lippi</h1>
      <address>
        <time datetime="2019-11-25T18:30:00+00:00">25 Nov 2019, 18:30</time>
      </address>
      <p>MILÁNO - Inter Miláno síce nie je na čele najvyššej talianskej súťaže, ale za vedúcim Juventusom Turín zaostáva stále iba o jediný bod. Z úvodných 13 zápasov tejto sezóny Serie A vyhrali hráči Interu až 11. A to sa im v celej klubovej histórii podarilo iba v sezóne 1950/1951.</p>
      <p>Tieto výsledky už podľa legendárneho trénera Marcela Lippiho nie sú dielom náhody, ale systematickej práce súčasného kormidelníka Antonia Conteho, ktorý má v tíme reprezentantov 12 krajín vrátane slovenského obrancu Milana Škriniara.</p>
      <p><i><b>"Je výborné, že Inter sa takto drží čela tabuľky a pre súťaž je to len prínosné. A tvrdím, že im to môže vydržať až do konca sezóny. V auguste som na verejnosti povedal, že to vidím na trojsúboj o majstrovský titul. Je však zrejmé, že Neapol z neho vypadol, lebo má veľa svojich problémov," </b></i>uviedol 71-ročný Marcelo Lippi pre denník Corriere dello Sport, cituje ho aj portál soccerway.com. <i><b>"Celkovo si myslím, že v tejto sezóne bude boj o ´scudetto´ zaujímavejší ako v minulých rokoch. A to je dobré pre futbal," </b></i>dodal Lippi.</p>
      <figure>
        <img src="https://sportky.zoznam.sk/cacheImg/obr/1200px/marcello-lippi-taliansko-trener-309815.jpg"/>
        <figcaption>Taliansky tréner Marcello Lippi<cite><b>Zdroj:</b> SITA</cite></figcaption>
      </figure>
      <p>Tréner talianskych majstrov sveta z roku 2006 zároveň pochválil aj prácu Maurizia Sarriho v Juventuse, ktorý nemá jednoduchú úlohu nadviazať na mimoriadne úspešné obdobie svojho predchodcu Massimiliana Allegriho. Ten získal päť majstrovských titulov po sebe a predĺžil víťaznú šnúru "Starej dámy" v Serie A na osem sezón.</p>
      <p><i><b>"Zmena trénera v úspešnom klube takmer vždy negatívne ovplyvní atmosféru v tíme. Zrazu sa vytvoria problémy, ktoré predtým neboli a treba sa s nimi pasovať. Sarri je dostatočne inteligentný tréner, aby toto nedopustil. Do hry Juventusu implementoval svoje manažérske postupy bez toho, aby znížil výkonnosť mužstva. Pokračuje tak v úspechoch predchádzajúcich trénerov Conteho a Allegriho," </b></i>dodal Lippi, ktorý v dávnejšej minulosti získal s Juventusom päť majstrovských titulov aj triumf v Lige majstrov.</p>
      <footer><b>Zdroj:</b> SITA<br/><b>Foto:</b> profimedia.sk</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221021/skriniar-tuzi-po-postupe-do-osemfinale-ligy-majstrov-verim-ze-to-na-konci-zlomime"/>
        <a href="https://sportky.zoznam.sk/c/220909/video-skriniarovci-v-turine-s-hladkym-triumfom-juventus-vydrel-vyhru-aj-bez-ronalda"/>
        <a href="https://sportky.zoznam.sk/c/220687/nadeje-majstra-vyfucali-rychlejsie-nez-balon-po-fantastickom-uvode-prisla-holandska-smrst"/>
        <a href="https://sportky.zoznam.sk/c/220663/pohneval-si-fanusikov-arsenalu-teraz-je-na-odchode-o-xhaku-sa-zaujimaju-milanski-giganti"/>
      </related>
    </article>
  </body>
</html>