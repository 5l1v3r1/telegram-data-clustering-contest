<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/atentionare-de-calatorie-emisa-de-mae-risc-ridicat-de-furtuni-in-mai-multe-regiuni-din-grecia-1922404425162019111819181354"/>
    <meta property="og:site_name" content="News.ro"/>
    <meta property="article:published_time" content="2019-11-25T18:44:16+00:00"/>
    <meta property="og:title" content="Atenţionare de călătorie emisă de MAE: Risc ridicat de furtuni, în mai multe regiuni din Grecia"/>
    <meta property="og:description" content="Ministerul Afacerilor Externe (MAE) a emis o atenţionare de călătorie pentru Grecia, unde în mai multe regiuni este risc ridicat de producere a unor furtuni, fiind emise coduri roşu şi portocaliu."/>
  </head>
  <body>
    <article>
      <h1>Atenţionare de călătorie emisă de MAE: Risc ridicat de furtuni, în mai multe regiuni din Grecia</h1>
      <address><time datetime="2019-11-25T18:44:16+00:00">25 Nov 2019, 18:44</time> by <a rel="author">News.ro</a></address>
      <p>
        <b>Ministerul Afacerilor Externe (MAE) a emis o atenţionare de călătorie pentru Grecia, unde în mai multe regiuni este risc ridicat de producere a unor furtuni, fiind emise coduri roşu şi portocaliu.</b>
      </p>
      <p>Potrivit MAE, în Republica Elenă, Secretariatul General de Protecţie Civilă şi Serviciul de meteorologie local au precizat că, începând din 25 noiembrie, există un risc ridicat pentru fenomene şi condiţii meteo foarte intense, generate de prezenţa unui câmp ciclonic care traversează în această perioadă teritoriul elen.</p>
      <p>A fost emis şi un cod roşu de furtună (precipitaţii puternice, descărcări electrice, intensificări ale vântului) pentru regiunile Macedonia Centrală (unităţile administrative Salonic, Pieria, Halkidiki, Kozani, Imathia, Pella, Kilkis), Thessalia (Larissa, Magnisia, Karditsa, Trikala) şi Peloponez (Argolida, Arkadi), respectiv cod portocaliu pentru regiunile Tracia (Serres, Drama, Kavala, Xanti, Rodopi, Evrou), Macedonia de Est (Florina, Grevena, Ioannina), insulele Dodecanese (Thasos, Limnos, Samothraki, Lesvos, Samos, Kos, Ikaria) şi nord-estul insulelor din Marea Egee (la graniţa cu Turcia).</p>
      <p>În celelalte zone ale Republicii Elene, condiţiile meteo sunt normale pentru această perioadă, autostrada Atena - Korint fiind redeschisă circulaţiei în dimineaţa acestei zile.</p>
      <p>Cetăţenii români pot solicita asistenţă consulară la numărul de telefon al Ambasadei României la Atena: +30210 6728879, apelurile fiind redirecţionate către Centrul de Contact şi Suport al Cetăţenilor Români din Străinătate (CCSCR) şi preluate de către operatorii Call Center în regim de permanenţă.</p>
      <p>De asemenea, cetăţenii români care se confruntă cu o situaţie cu caracter de urgenţă au la dispoziţie şi telefonul de permanenţă al Ambasadei României în Republica Elenă +306978996222 şi cel al Consulatului General al României la Salonic +306906479076.</p>
      <p>Ministerul Afacerilor Externe recomandă consultarea paginilor de internet http://atena.mae.ro, www.meteoalarm.eu, www.mae.ro şi aminteşte că românii care călătoresc în străinătate au la dispoziţie aplicaţia “Călătoreşte în siguranţă” (http://www.mae.ro/app_cs), care oferă informaţii şi sfaturi de călătorie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>