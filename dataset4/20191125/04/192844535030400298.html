<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/home/23431/"/>
    <meta property="og:site_name" content="Sanook"/>
    <meta property="article:published_time" content="2019-11-25T04:05:00+00:00"/>
    <meta property="og:title" content="ไอเดียออกแบบบ้านโปร่งโล่ง เย็นสบาย เหมาะกับเมืองร้อน"/>
    <meta property="og:description" content="เนื่องจากภูมิอากาศของประเทศไทยเป็นเมืองที่ร้อนจัดและมีฝนตกบ่อยๆ วันนี้เรามีแนวทางการออกแบบบ้านให้สวย และรองรับการใช้งานของบ้านที่ตั้งอยู่ในเขตร้อนชื้น เพื่อให้ออกมาตอบโจทย์การใช้งาน คำนึงถึงสภาพแวดล้อม และมีสภาวะน่าสบาย จะมีไอเดียอย่างไรและนำไปปรับใช้ให้เข้ากับบ้านตัวเองได้แบบไหนนั้น ตามไปชมแนวทางต่อไปนี้กันเลยค่ะ "/>
  </head>
  <body>
    <article>
      <h1>ไอเดียออกแบบบ้านโปร่งโล่ง เย็นสบาย เหมาะกับเมืองร้อน</h1>
      <address>
        <time datetime="2019-11-25T04:05:00+00:00">25 Nov 2019, 04:05</time>
      </address>
      <p>เนื่องจากภูมิอากาศของประเทศไทยเป็นเมืองที่ร้อนจัดและมีฝนตกบ่อยๆ วันนี้เรามีแนวทางการออกแบบ<a href="https://www.sanook.com/home/">บ้าน</a>ให้สวย และรองรับการใช้งานของ<a href="http://www.sanook.com/home/23419/">บ้าน</a>ที่ตั้งอยู่ในเขตร้อนชื้น เพื่อให้ออกมาตอบโจทย์การใช้งาน คำนึงถึงสภาพแวดล้อม และมีสภาวะน่าสบาย จะมีไอเดียอย่างไรและนำไปปรับใช้ให้เข้ากับบ้านตัวเองได้แบบไหนนั้น ตามไปชมแนวทางต่อไปนี้กันเลยค่ะ </p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQzMS8xLmpwZw==.jpg"/>
      </figure>
      <p><b>สวยแบบทรอปิคอลโมเดิร์น</b> นำเอกลักษณ์ของความเป็นไทยเข้ามาสอดแทรกให้เข้ากับสไตล์โมเดิร์นสมัยใหม่ เฉกเช่นเดียวกับวิธีนี้ที่เลือกชุบชีวิตอาคารเก่าให้กลับมาสวยงามอีกครั้ง โดยเลือกใช้วัสดุหาง่ายในท้องถิ่นอย่างไม้เข้ามาเป็นองค์ประกอบผสานเข้ากับกระจกสำหรับหน้าต่างบานพับ เพื่อดึงแสงสว่างจากธรรมชาติเข้าสู่ตัวบ้านชั้นบน ออกแบบให้สามารถเปิดปิดได้ตามตั้งการ ทำให้บรรยากาศภายในบ้านมีความโปร่งสบาย และระบายอากาศได้ดี</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQzMS8yLmpwZw==.jpg"/>
      </figure>
      <p><b>พื้นกระเบื้องหินขัดเย็นสบาย</b> สมัยก่อนกระเบื้องหินขัดเป็นที่นิยมมากโดยเฉพาะตึกแถว แต่ปัจจุบันคนไม่นิยมนำกระเบื้องหินขัดมาใช้กัน แต่มีกระเบื้องหินขัดสำเร็จรูปมาทดแทน อาจด้วยมีราคาสูง หาช่างทำได้ยาก หรืออาจดูโบราณในสายตาใครหลายๆคน แต่จริงๆแล้วกระเบื้องหินขัดเป็นอีกหนึ่งทางเลือกเพื่อช่วยให้บ้านเย็นสบาย เนื่องจากพื้นจะเก็บความเย็นมากกว่ากระเบื้องทั่วๆไป ทั้งยังทนทานแข็งแรง ลองนำมาเป็นองค์ประกอบคู่กับบ้านปูน แล้วจัดวางเฟอร์นิเจอร์ไม้ ช่วยเสริมกันและกัน ให้คาแรคเตอร์ของบ้านออกมาดูดี</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQzMS8zLmpwZw==.jpg"/>
      </figure>
      <p><b>สีบ้านเย็น</b> ว่ากันว่า สีของห้องมีผลต่ออุณหภูมิของบ้านเป็นเรื่องจริง อย่างสีเขียวและสีฟ้าช่วยให้บ้านเย็นสบาย อย่างห้องนี้เลือกทาเฉดสีฟ้าให้กับผนังห้องในบางส่วน นอกจากช่วยให้เย็นสบาย ยังส่งผลต่ออารมณ์ผู้พักอาศัย เมื่อมองแล้วสบายตา ช่วยให้รู้สึกผ่อนคลายสบายใจ</p>
      <figure>
        <img src="https://s.isanook.com/hm/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL2htLzAvdWQvNC8yMzQzMS80LmpwZw==.jpg"/>
      </figure>
      <p><b>กันสาดกันร้อน </b>นอกจากกันสาดจะช่วยกันฝน ยังช่วยกันความร้อนเข้าสู่ตัวบ้าน โดยเราควรติดตั้งกันสาดในทิศที่แสงแดดส่อง อีกทั้งวัสดุที่ใช้ควรกันความร้อน อาทิเช่น แผ่นหลังคาโปร่งแสงกันความร้อนเป็นต้น ช่วยให้โปร่งสบายมากกว่าการใช้วัสดุทึบแสงอีกด้วย</p>
    </article>
  </body>
</html>