<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ekloges-sti-roymania-nikitis-o-klaoys-giochanis-sarotiki-i-itta-gia-tin-kentroaristera/"/>
    <meta property="og:site_name" content="economico.gr"/>
    <meta property="article:published_time" content="2019-11-25T04:08:52+00:00"/>
    <meta property="og:title" content="Εκλογές στη Ρουμανία: Νικητής ο Κλάους Γιοχάνις - Σαρωτική η ήττα για την κεντροαριστερά"/>
    <meta property="og:description" content="Ο Κλάους Γιοχάνις είναι ο νικητής των εκλογών στη Ρουμανία. Εξασφάλισε τη δεύτερη θητεία του στην προεδρία κατατροπώνοντας την κεντροαριστερά."/>
  </head>
  <body>
    <article>
      <h1>Εκλογές στη Ρουμανία: Νικητής ο Κλάους Γιοχάνις - Σαρωτική η ήττα για την κεντροαριστερά</h1>
      <address><time datetime="2019-11-25T04:08:52+00:00">25 Nov 2019, 04:08</time> by <a rel="author">Μαίρη Φωτάκη</a></address>
      <p><b>Ο Κλάους Γιοχάνις</b> είναι ο νικητής των εκλογών στη Ρουμανία. Εξασφάλισε τη δεύτερη θητεία του στην προεδρία κατατροπώνοντας την κεντροαριστερά.</p>
      <p>Με το 95% των εκλογικών τμημάτων να έχει ενσωματωθεί, ο αρχηγός του κράτους συγκέντρωνε ποσοστό λίγο υψηλότερο από το 63% των ψήφων, κάτι που σημαίνει ότι οι Σοσιαλδημοκράτες υπέστησαν την πιο οδυνηρή ήττα τους μετά την πτώση του κομμουνιστικού καθεστώτος πριν από τριάντα χρόνια.</p>
      <p>Ο 60χρονος Γιοχάνις θεωρείτο το φαβορί της αναμέτρησης, καθώς υπέρ του είχαν εκφραστεί δεκάδες χιλιάδες Ρουμάνοι που κατέβαιναν στους δρόμους από το 2017 για να διαδηλώσουν εναντίον των μεταρρυθμίσεων στο σύστημα δικαιοσύνης που προωθούσε η κεντροαριστερά.</p>
      <p>Μετά την ψήφο δυσπιστίας σε βάρος της Νταντσίλα, σχηματίστηκε κυβέρνηση της κεντροδεξιάς με το Εθνικό Φιλελεύθερο Κόμμα (PNL), την παράταξη του Γιοχάνις, να παίρνει τα ηνία της χώρας. Αλλά το PSD παραμένει πλειοψηφικό στο κοινοβούλιο και οι επόμενες βουλευτικές εκλογές δεν θα διεξαχθούν πριν από τα τέλη του 2020.</p>
      <p>Η διελκυστίνδα του PSD με τον Γιοχάνις, που τάχθηκε εναντίον της μεταρρύθμισης της δικαιοσύνης, στοίχισε στην κεντροαριστερά ένα εκατομμύριο ψήφους, εκτίμησε ο κοινωνιολόγος Αλίν Τεοντορέσκου.</p>
      <p>Η 55χρονη Βιορίκα Νταντσίλα, η επικεφαλής του Σοσιαλδημοκρατικού Κόμματος (PSD) και αντίπαλος του Γιοχάνις, έλαβε σχεδόν 37% των ψήφων, κατά τα ως τώρα αποτελέσματα, τα οποία δεν συμπεριλαμβάνουν τις ψήφους των Ρουμάνων της διασποράς.</p>
      <p>Το PSD, κόμμα της κεντροαριστεράς με λαϊκιστικές και ευρωσκεπτικιστικές τάσεις, που κυριαρχεί στη ρουμανική πολιτική ζωή από το 1990, φαίνεται πως πλήρωσε την απόπειρά του να αποδυναμώσει το σύστημα δικαιοσύνης, ιδίως τους εισαγγελείς που χειρίζονται υποθέσεις διαφθοράς, καθώς και τα σκάνδαλα στα οποία έχουν εμπλακεί αρκετά εκλεγμένα στο κοινοβούλιο στελέχη της παράταξης.</p>
      <p>Το PSD, στο οποίο μετασχηματίστηκε το άλλοτε κομμουνιστικό κόμμα, έχει κατηγορηθεί τα τελευταία χρόνια ότι υπονόμευσε το κράτος δικαίου και περιθωριοποίησε τη Ρουμανία στην Ευρώπη.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>