<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/voyli-simera-i-psifoforia-gia-tin-anatheorisi-toy-syntagmatos/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T04:40:55+00:00"/>
    <meta property="og:title" content="Βουλή: Σήμερα η ψηφοφορία για την Αναθεώρηση του Συντάγματος"/>
    <meta property="og:description" content="Με τις ομιλίες του πρωθυπουργού, των αρχηγών των πολιτικών κομμάτων το πρωί, και την ψήφιση, κορυφώνεται η συζήτηση για την Αναθεώρηση του Συντάγματος."/>
  </head>
  <body>
    <article>
      <h1>Βουλή: Σήμερα η ψηφοφορία για την Αναθεώρηση του Συντάγματος</h1>
      <address>
        <time datetime="2019-11-25T04:40:55+00:00">25 Nov 2019, 04:40</time>
      </address>
      <p>Με τις ομιλίες του πρωθυπουργού <a href="https://neaselida.gr/tag/kyriakos-mitsotakis/"><b>Κυριάκου Μητσοτάκη</b></a>, των αρχηγών των άλλων πολιτικών κομμάτων το πρωί (10:00), και την ψήφιση από την <b><a href="https://neaselida.gr/tag/vouli/">Ολομέλεια</a> </b>το βράδυ, κορυφώνεται σήμερα στη <b>Βουλή</b>, η συζήτηση για την <a href="https://neaselida.gr/tag/anatheorisi-toy-syntagmatos/"><b>Αναθεώρηση του Συντάγματος</b></a>.</p>
      <p>Οι 300 βουλευτές θα κληθούν να ψηφίσουν το<b> νέο καταστατικό χάρτη της χώρας</b>, μετά από ένα πενθήμερο, την περασμένη εβδομάδα, έντονων πολιτικών συζητήσεων, διαφωνιών αλλά και συγκλίσεων σε συγκεκριμένες συνταγματικές αλλαγές.</p>
      <p>Τα ζητήματα στα οποία επικεντρώνεται το πολιτικό ενδιαφέρον στη σημερινή συζήτηση και ψήφιση και πιθανότατα θα αναφερθούν στις ομιλίες τους ο πρωθυπουργός και οι αρχηγοί των υπολοίπων πολιτικών κομμάτων είναι τρία:</p>
      <ul>
        <li>
          <b>Η διαδικασία εκλογής του Προέδρου της Δημοκρατίας</b>
        </li>
        <li>
          <b>Η κατοχύρωση του εκλογικού δικαιώματος των Ελλήνων του εξωτερικού και</b>
        </li>
        <li>
          <b>Η ποινική ευθύνη υπουργών με την κατάργηση της σύντομης αποσβεστικής προθεσμίας.</b>
        </li>
      </ul>
      <p>Σε ό,τι αφορά την διαδικασία,<b> όσες αναθεωρητέες διατάξεις είχαν λάβει από τη προτείνουσα Βουλή 151 ψήφους,</b> στη παρούσα αναθεωρητική Βουλή <b>χρειάζονται 180 ψήφους </b>για να κριθούν αναθεωρητέες.</p>
      <h4>Αυτές είναι:</h4>
      <p><b>Το Άρθρο 54 </b>που αφορά στη Διευκόλυνση της ψήφου των Ελλήνων του εξωτερικού. Η αναθεωρητέα διάταξη έλαβε από τη προτείνουσα Βουλή 160 ψήφους ενώ μετά τη συμφωνία που επετεύχθη στη Διακομματική Επιτροπή του Υπουργείου Εσωτερικών, το τελικό κείμενο που διαμορφώθηκε φαίνεται να έχει την καθολική αποδοχή των κομμάτων.</p>
      <p><b>Το Άρθρο 21 παρ 1:</b> Προσθήκη εδαφίου για ελάχιστο εγγυημένο εισόδημα. Είναι πρόταση της ΝΔ που διαφαίνεται ότι θα συγκεντρώσει την απαιτούμενη πλειοψηφία.</p>
      <h3>Η συζήτηση την προηγούμενη εβδομάδα</h3>
      <p>Την προηγούμενη εβδομάδα, στη συζήτηση που εξελίχθηκε στη Βουλή, καταβλήθηκαν προσπάθειες και βρέθηκε κοινός τόπος για ορισμένες διατάξεις, κάτι το οποίο δεν είχε επιτευχθεί κατά την επεξεργασία τους από την προτείνουσα αναθεωρητική Βουλή.</p>
      <p>Η ΝΔ δηλώνει καταρχήν θετική στην υιοθέτηση της πρότασης του ΣΥΡΙΖΑ για το άρθρο 73 που αφορά τη λαϊκή νομοθετική πρωτοβουλία, δηλαδή τη δυνατότητα πολιτών να υποβάλουν προτάσεις νόμων για να συζητηθούν στη Βουλή. Ωστόσο θέτει όρους και προϋποθέσεις, αποκλείοντας να αφορούν θέματα εθνικής άμυνας και εξωτερικής πολιτικής ενώ διαφωνεί με τον αριθμό των 100.000 υπογραφών και αντιπροτείνει 500.000 υπογραφές.</p>
      <h3>Σημαντικές αναθεωρητέες διατάξεις, συγκλίσεις-διαφωνίες</h3>
      <ul>
        <li><b>Άρθρο 32 παρ. 4 και 5: </b>Αποσύνδεση της εκλογής Προέδρου Δημοκρατίας από τη πρόωρη διάλυση της Βουλής.</li>
      </ul>
      <p>Η διάταξη έχει ευρύτατη αποδοχή, με όλα τα κόμματα -πλην του ΚΚΕ- να συμφωνούν. Στη προτείνουσα Βουλή η συγκεκριμένη διάταξη είχε ψηφιστεί από 224 βουλευτές.</p>
      <p>Ο ΣΥΡΙΖΑ προτείνει την άμεση εκλογή του Προέδρου της Δημοκρατίας από το λαό, σε περίπτωση που αποβούν άκαρπες οι κοινοβουλευτικές ψηφοφορίες.</p>
      <p>Την πρόταση απορρίπτει ωστόσο κατηγορηματικά η ΝΔ.</p>
      <ul>
        <li><b>Άρθρο 86 παρ. 3:</b> Κατάργηση της σύντομης αποσβεστικής προθεσμίας ώστε ο χρόνος παραγραφής των αδικημάτων που τελέστηκαν από μέλη της κυβέρνησης να εξισωθεί με ό,τι ισχύει στον ποινικό κώδικα για τους πολίτες. Η διάταξη είχε λάβει 225 ψήφους και υπάρχει ευρύτατη συναίνεση.</li>
        <li><b>Άρθρο 86:</b> Προσθήκη ερμηνευτικής δήλωσης που να έχει αναδρομική ισχύ και να εξαιρεί το αδίκημα της δωροδοκίας.</li>
      </ul>
      <p>Την πρόταση αυτή του ΣΥΡΙΖΑ, που είχε λάβει 179 ψήφους στη προτείνουσα Βουλή, απορρίπτει κατηγορηματικά η κυβερνητική πλειοψηφία.</p>
      <ul>
        <li><b>Άρθρο 62:</b> Περιορισμός της βουλευτικής ασυλίας αποκλειστικά στα κοινοβουλευτικά καθήκοντα που σχετίζονται με τη βουλευτική ιδιότητα εντός ή εκτός Βουλής. Η διάταξη ψηφίστηκε από 237 βουλευτές ενώ και στη παρούσα Βουλή υπάρχει ευρύτατη αποδοχή.</li>
        <li><b>Άρθρο 68 παρ. 2: </b>Δικαίωμα στη κοινοβουλευτική μειοψηφία να συστήσει Εξεταστική Επιτροπή με την υπογραφή 10 βουλευτών. Για τη διάταξη υπάρχει σύμπνοια των κομμάτων, ενώ η κυβερνητική πλειοψηφία προτείνει τη συγκρότηση δύο Εξεταστικών Επιτροπών ανά κοινοβουλευτική περίοδο.</li>
      </ul>
      <p>Η αναθεωρητέα διάταξη είχε υπερψηφιστεί με 247 ψήφους.</p>
      <ul>
        <li><b>Άρθρο 101:</b> Εκλογή μελών Ανεξάρτητων Αρχών από τα 3/5 της Διάσκεψης των Προέδρων αντί 4/5 που ισχύει σήμερα . Η διάταξη είχε λάβει 232 και υπάρχει σύγκλιση απόψεων των κομμάτων.</li>
      </ul>
      <p>Σημειώνεται ότι όλες οι παραπάνω διατάξεις χρειάζεται να ψηφιστούν από 151 βουλευτές καθώς στη προτείνουσα Βουλή είχαν περάσει τον πήχη των 180 ψήφων.</p>
      <related>
        <a href="https://neaselida.gr/oikonomia/kai-tora-sto-trapezi-ta-pleonasmata/"/>
      </related>
    </article>
  </body>
</html>