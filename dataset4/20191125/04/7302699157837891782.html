<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112871"/>
    <meta property="og:site_name" content="MGR Online"/>
    <meta property="article:published_time" content="2019-11-25T04:51:00+00:00"/>
    <meta property="og:title" content="สงขลาสั่งการทุกอำเภอเตรียมพร้อมรับสถานการณ์น้ำท่วมฉับพลันช่วงฝนตกหนักขึ้น 25-29 พ.ย."/>
    <meta property="og:description" content="ศูนย์ข่าวหาดใหญ่ – พื้นที่ จ.สงขลาเริ่มได้รับผลกระทบจากที่เริ่มตกลงมาอย่างต่อเนื่องและคลื่นลมในทะเลอ่าวไทยมีกำลังแรงขึ้นทำให้เรือประมงพื้นที่ชายฝั่งสงขลาทั้ง 6 อำเภอหยุดออกเรือชั่วคราว รวมทั้งเรือประมงพาณิชย์ก็ทยอยกลับเข้าฝั่งในขณ"/>
  </head>
  <body>
    <article>
      <h1>สงขลาสั่งการทุกอำเภอเตรียมพร้อมรับสถานการณ์น้ำท่วมฉับพลันช่วงฝนตกหนักขึ้น 25-29 พ.ย.</h1>
      <address><time datetime="2019-11-25T04:51:00+00:00">25 Nov 2019, 04:51</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011676401.JPEG"/>
      </figure>
      <p> <br/><b>ศูนย์ข่าวหาดใหญ่ - พื้นที่ จ.สงขลา เริ่มได้รับผลกระทบจากฝนที่เริ่มตกลงมาอย่างต่อเนื่องและคลื่นลมในทะเลอ่าวไทยมีกำลังแรงขึ้น ทำให้เรือประมงพื้นที่ชายฝั่งสงขลาทั้ง 6 อำเภอหยุดออกเรือชั่วคราว รวมทั้งเรือประมงพาณิชย์ก็ทยอยกลับเข้าฝั่ง ในขณะที่ทางจังหวัดสงขลาสั่งทุกพื้นที่เตรียมพร้อมรับสถานการณ์น้ำท่วมฉับพลันระหว่างวันที่ 25-29 พ.ย.</b><br/><br/>วันนี้ (25 พ.ย.) จ.สงขลา เริ่มได้รับผลกระทบจากฝนที่ตกลงมาอย่างต่อเนื่องตั้งแต่เมื่อคืนนี้ และสภาพอากาศปิด ในขณะที่คลื่นลมในทะเลอ่าวไทยมีกำลังแรงขึ้น ความสูงของคลื่น 2-3 เมตร โดยเรือประมงพื้นที่บ้านบริเวณชายฝั่งของจ.สงขลา ทั้ง 6 อำเภอขณะนี้หยุดออกเรือแล้ว ในขณะที่เรือประมงพาณิชย์ก็ทยอยกลับเข้าฝั่งที่ท่าเรือประมงใหม่สงขลา พร้อมกับนำสัตว์น้ำขึ้นฝั่งและหยุดออกเรือชั่วคราว ในขณะที่จังหวัดสงขลาสั่งการให้พื้นที่เสี่ยงภัยทั้ง 16 อำเภอเตรียมพร้อมรับสถานการณ์น้ำท่วมฉับพลันที่อาจจะเกิดขึ้นในระยะนี้ <br/><br/>ด้านศูนย์อุตุนิยมวิทยาภาคใต้ฝั่งตะวันออก รายงานสภาพอากาศพร้อมกับแจ้งเตือนบริเวณความกดอากาศสูงกำลังค่อนข้างแรงอีกระลอกหนึ่งจากประเทศจีนได้แผ่ลงมาปกคลุมประเทศเวียดนามตอนบนและทะเลจีนใต้ ทำให้ช่วงวันที่ 25-29 พ.ย. มรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรงขึ้น บริเวณภาคใต้ฝั่งตะวันออกมีฝนเพิ่มขึ้นและมีฝนหนักบางแห่ง ร้อยละ 70 ของพื้นที่ ตั้งแต่จังหวัดนครศรีธรรมราช พัทลุง สงขลา ปัตตานี ยะลา และนราธิวาส ขอให้ประชาชนในพื้นที่เสี่ยงภัยตั้งแต่จังหวัดนครศรีธรรมราชลงมา ระมัดระวังอันตรายจากฝนที่ตกหนัก น้ำท่วมฉับพลัน และน้ำป่าไหลหลาก <br/><br/><b>ส่วนคลื่นลมในอ่าวไทยจะมีกำลังแรง ทะเลมีคลื่นสูง 2-3 เมตร ชาวเรือควรเดินเรือด้วยความระมัดระวัง เรือเล็กควรงดออกจากฝั่งในช่วงดังกล่าว </b><br/> </p>
    </article>
  </body>
</html>