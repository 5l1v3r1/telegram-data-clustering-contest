<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/743300"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T04:00:00+00:00"/>
    <meta property="og:title" content="เข้าแคมป์ ตอนที่ 1"/>
    <meta property="og:description" content="การเข้าแคมป์ของพวกเราก็คือการใช้เวลาตลอด 6 เดือนสุดท้ายนี้ในสถานที่จำกัดซึ่งเลือกแล้วด้วยกันตลอดเวลาวันละ 24 ชั่วโมง เพื่อใช้เวลาทุกวินาทีไปกับการติว..."/>
  </head>
  <body>
    <article>
      <h1>เข้าแคมป์ ตอนที่ 1</h1>
      <address>
        <time datetime="2019-11-25T04:00:00+00:00">25 Nov 2019, 04:00</time>
      </address>
      <figure>
        <img src="https://www.dailynews.co.th/admin/upload/20191124/news_PgGQfRotvD112408_533.jpg?v=20191125128"/>
      </figure>
      <p>
        <b>การเข้าแคมป์ของพวกเราก็คือการใช้เวลาตลอด 6 เดือนสุดท้ายนี้ในสถานที่จำกัดซึ่งเลือกแล้วด้วยกันตลอดเวลาวันละ 24 ชั่วโมง เพื่อใช้เวลาทุกวินาทีไปกับการติว...</b>
      </p>
      <p><mark><b>สมัยผมซึ่งใช้วิธีสอบคัดเลือกเข้าเรียนในโรงเรียนเสนาธิการทหารบก</b></mark>นั้น ธรรมเนียมการปฏิบัติในช่วง 1 ปีก่อนกำหนดวันสอบคัดเลือกจะแบ่งออกเป็น 2 ขั้นตอนด้วยกันคือ 6 เดือนแรกจะกำหนดให้มีการ<b> “ติว”</b> วิชาที่จะสอบคัดเลือกกันสัปดาห์ละครั้งในช่วงวันหยุดเสาร์อาทิตย์ ส่วนวันธรรมดานั้นแต่ละคนก็กลับไปปฏิบัติราชการที่หน่วยต้นสังกัดตามปกติ <br/><br/>สถานที่สำหรับการติวของชุดผมอยู่ที่กองการศึกษา โรงเรียนนายร้อย จปร. ตรงข้ามกระทรวงศึกษาธิการซึ่งพวกเราเคยใช้เป็นที่เรียนหนังสือตัวเป็นเกลียวหัวเป็นน็อตตั้งแต่สมัยเป็นนักเรียนนายร้อยนั่นเอง (ปัจจุบันคือสำนักงานประสานโครงการอันเนื่องมาจากพระราชดำริ-สน.กปร.)<br/><br/>ช่วงนั้นผมย้ายจากโรงเรียนทหารปืนใหญ่ ลพบุรี ไปอยู่ที่นครศรีธรรมราช ดังนั้น พอเย็นวันศุกร์ก็คว้ากระเป๋าเสื้อผ้าโดดขึ้นรถทัวร์มาเช้าที่กรุงเทพฯ เข้าติวเสาร์อาทิตย์ พอเสร็จก็โดดขึ้นรถทัวร์กลับไปทำงานตามปกติในเช้าวันจันทร์ที่นครศรีธรรมราช  ประพฤติอยู่เช่นนี้ 6 เดือนเต็ม ๆ นับระยะทางคงได้เป็นหมื่นกิโลเมตรทีเดียว  <br/><br/>แน่นอนว่าไม่เพียงแต่ผมเท่านั้น เพื่อน ๆ ทุกคนก็ประพฤติเช่นเดียวกัน หลายคนอยู่ไกลและเดินทางยากลำบากมากกว่าผมเยอะ โดยเฉพาะพวกที่ยังคุมกำลังฐานปฏิบัติการในป่าเขา เข้าทีออกทีก็แสนจะยากลำบากและเสี่ยงภัย หลายคนจึงไม่สามารถมาเข้าติวได้ทุกเสาร์อาทิตย์  เพื่อน ๆ ต้องคอยช่วยติวให้ในภายหลัง <br/><br/>ผ่านการติวแบบธรรมดามาครบ 6 เดือน ตอนนี้ก็เหลืออีก 6 เดือนสุดท้ายก่อนสอบพวกเราก็เข้าสู่การติวเข้มด้วยการ <mark><b>“เข้าแคมป์”</b></mark></p>
      <figure>
        <img src="https://www.dailynews.co.th/admin/upload/20191124/news_EOwDQRSpWi112408_533.jpg?v=20191125128?v=2104"/>
      </figure>
      <p>การเข้าแคมป์ของพวกเราก็คือการใช้เวลาตลอด 6 เดือนสุดท้ายนี้ในสถานที่จำกัดซึ่งเลือกแล้วด้วยกันตลอดเวลาวันละ <b>24 ชั่วโมง</b> เพื่อใช้เวลาทุกวินาทีไปกับการติวจากอาจารย์และดูหนังสือ สภาพนี้หากอธิบายง่าย ๆ ก็คือเหมือนกลับมาอยู่โรงเรียนประจำด้วยกันตลอดเวลา 6 เดือนนี้นั่นเอง<br/><br/>นายทหารที่มารวมตัวกันจัดตั้งแคมป์ติวเหล่านี้ประกอบด้วยนายทหารที่จบจาก<b>โรงเรียนนายร้อย จปร.</b>หลายรุ่นด้วยกัน รุ่นผมที่อาวุโสสูงสุดก็คือเตรียมนายร้อยรุ่นสุดท้ายและที่อาวุโสน้อยสุดก็เตรียมทหารรุ่น 7 รวมแล้วก็เป็นนายทหารรุ่นพี่รุ่นน้องที่ต่างกันถึง 8 รุ่น สถานที่เข้าแคมป์ของพวกเรานั้นคืออาคารสองชั้นของกองร้อยหลังหนึ่งในกรมทหารราบที่ 1 มหาดเล็กรักษาพระองค์ ซอยสายลม ซึ่งทุกวันนี้ผ่านไปครั้งใดก็อดที่จะรำลึกถึงครั้งหนึ่งในชีวิตที่ไม่มีวันลืมได้<br/><br/>เรื่องแรกที่อยากจะเน้นให้คนที่ไม่ได้เป็นทหารอย่างพวกเราได้รับรู้ก็คือว่า การที่ต้องมาอยู่ <b>“โรงเรียนประจำ”</b> ทั้ง 6 เดือนเช่นนี้ แน่นอนว่าเราต้องหายหน้าไปจากหน่วยงานต้นสังกัดตลอดระยะเวลา 6 เดือนทีเดียวโดยไม่มีการลา ถึงลาก็ลาไม่ได้เพราะโควตาวันลาในแต่ละปี ไม่ว่าลากิจ ลาป่วย แถมลาพักร้อนอีกต่างหาก รวมกันแล้วอย่างไรก็ไม่ได้ 6 เดือน<br/><br/>ระเบียบราชการทหารนั้น หายไป 3 วันถือว่า <mark><b>“ขาดราชการ”</b></mark> และครบ 7 วันเมื่อไหร่หน่วยก็จะจำหน่ายกลายเป็น “หนีราชการ” ทันทีซึ่งในช่วงหน้าสิ่วหน้าขวานรบกับ ผกค.อย่างยุคนั้น มีสิทธิขึ้นศาลทหารติดคุกหรือถูกปลดถูกไล่ออกเอาง่าย ๆ<br/><br/>ถึงวันนี้ก็ยังนึกถึงบุญคุณของทั้งรุ่นพี่และผู้บังคับบัญชาสมัยนั้นไม่หาย เพราะที่ท่านเหล่านี้ทั้งประเทศพร้อมใจกันกระทำคือทำเป็นไม่รู้ไม่ชี้เสีย แถมก่อนจะมาเข้าแคมป์ไปอำลาท่านยังมีเงินก้นถุงมาช่วยค่าใช้จ่ายที่แต่ละคนต้องรับผิดชอบกันเองอีกต่างหาก<br/>..............................................................<br/>คอลัมน์ : <mark><b>สอยดาวมาร้อยบ่า – RELOADED</b></mark><br/>โดย <b>“พล.อ.บัญชร ชวาลศิลป์”</b><br/>Facebook : <a href="https://www.facebook.com/Bunchon/">Gen.Bunchon - บัญชร ชวาลศิลป์</a></p>
    </article>
  </body>
</html>