<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780089/%D9%84%D8%A7%D8%B2%D9%85-%D9%86%DB%8C%D8%B3%D8%AA-%DA%AF%D9%84-%D8%A8%DB%8C%D8%B4%D8%AA%D8%B1%DB%8C-%D8%A8%D8%B2%D9%86%DB%8C%D9%85-%D8%A8%D8%B1%D8%A7%DB%8C-%D9%86%DA%A9%D9%88%D9%86%D8%A7%D9%85-%D8%B3%D9%88%D8%A1%D8%AA%D9%81%D8%A7%D9%87%D9%85-%D9%BE%DB%8C%D8%B4-%D8%A2%D9%85%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:34:08+00:00"/>
    <meta property="og:title" content="سرمربی ذوب‌آهن: لازم نیست گل بیشتری بزنیم/ برای نکونام سوءتفاهم پیش آمده است"/>
    <meta property="og:description" content="اصفهان- سرمربی تیم فوتبال ذوب‌آهن اصفهان درباره پیروزی یک بر صفرش گفت: ما باید یاد بگیریم خیلی از بازی‌ها را یک بر صفر ببریم و لازم نیست گل بیشتری بزنیم بلکه از گلی که زدیم باید محافظت کنیم."/>
  </head>
  <body>
    <article>
      <h1>سرمربی ذوب‌آهن: لازم نیست گل بیشتری بزنیم/ برای نکونام سوءتفاهم پیش آمده است</h1>
      <address>
        <time datetime="2019-11-25T04:34:08+00:00">25 Nov 2019, 04:34</time>
      </address>
      <p>به گزارش <a href="https://www.mehrnews.com/">خبرنگار مهر</a>، علیرضا منصوریان پس از پیروزی یک بر صفر تیمش در برابر فولاد خوزستان، در نشست خبری اظهار داشت: خیلی به ۳ امتیاز این دیدار امیدوار بودم و به خاطر این پیروزی به هواداران و کارگران زحمتکش کارخانه ذوب‌آهن تبریک می‌گوییم و آن را به اصغر فروتن تقدیم می‌کنیم تا بتواند بهتر با بیماری‌اش مبارزه کند.</p>
      <p>وی ادامه داد: مجموعه ذوب‌آهن و بازیکنانمان برای این دیدار و برای چنین روزی زحمت زیادی کشیدند فولاد برای دستیابی با جایگاهی بالاتر بازی می‌کرد. ما امشب علاوه بر فوتبال زیبا، به فوتبال حرفه‌ای نیز توجه کردیم.</p>
      <p>سرمربی ذوب‌آهن درباره ساختار دفاعی بیان کرد: ما سه پلن بازی داریم و امروز با پلن B بازی کردیم. مدافعان کناری حریف را با عقب نشستن جلو کشیدیم تا فضا برای ۲ مهاجم مان مهیا شود. با وجود اینکه فولاد به سختی به ما موقعیت می‌داد اما ما روی اصولمان ماندیم و عقب‌نشینی ما بخشی از تاکتیک ما بود. صرفا ترس از شکست در برابر فولاد دلیل عملکرد ضعیف‌تر ما نسبت به قبل نبود بلکه ما در نیمه نخست به گل رسیدیم و فولاد پس از دریافت گل بالاتر بازی کرد و ترس از باخت برابر این تیم، تجربه تلخ بازی در برابر ماشین‌سازی، روی دفاعی بازی کردن ما تاثیر داشت.</p>
      <p>وی با بیان اینکه لازم نیست گل بیشتری بزنیم افزود: ما این توانایی را داریم که خود را بر حریف تحمیل کنیم اما باید از روشی استفاده کنیم که گل نخوریم. لازم نیست گل بیشتری بزنیم و باید یاد بگیریم که خیلی از بازی‌ها را یک بر صفر پیروز شویم. در اکثر بازی‌ها گل‌زنی داشتیم ولی محافظت از گل برای ما دشوار بود. ما برای اینکه گل نخوریم با ۳ دفاع مرکزی بازی کردیم.</p>
      <p>منصوریان پیرامون صحبت‌های نکونام مبنی بر اینکه بازیکنان ذوب‌آهن در نیمه دوم وقت‌کشی می‌کردند تصریح کرد: من خودم از اتلاف وقت بدم می‌آید و معتقدیم زیبایی فوتبال به بازی جوانمردانه است. در طول بازی هم با جواد اختلاف‌نظر پیدا کردم چراکه عادت دارم در حین بازی‌ها با اشاره دست بگویم که مالکیت توپ را در اختیار بگیرند و احتمالا همین موضوع برای او سوء تعبیر شده است.</p>
      <p>
        <b>فولاد می توانست یازی را به تساوی بکشاند</b>
      </p>
      <p>وی با بیان اینکه به برد به هر قیمتی اعتقاد ندارد افزود: پیروزی برای ما اهمیت داشت و بازیکنانم از شکست می‌ترسیدند اما به پیروزی با هر قیمتی اعتقاد ندارم. ما در بیرون از میدان، همه چیز را کنار می‌گذاریم و به دوستی‌مان ادامه می‌دهیم. فولاد تیم خوبی و منسجمی است و فیزیکی بازی می‌کند و حتی می‌توانست بازی را به تساوی بکشاند.</p>
      <p>سرمربی تیم ذوب‌آهن پیرامون بازی آینده‌ تیمش در برابر نفت مسجد سلیمان و پرسپولیس خاطرنشان کرد: من به بازیکنان گفتم که خوشحالی ما تا قبل از تمرین خواهد بود و باید همین امشب بازی با فولاد را فراموش کنیم و به آنالیز تیم نفت مسجدسلیمان که پرسپولیس را برده است بپردازیم و خود را برای بازی در برابر این تیم آماده کنیم.</p>
      <p>منصوریان بیان داشت: ما ۲ بازی در برابر نفت و پرسپولیس زخم خورده داریم و تلاش می‌کنیم که در این ۲ بازی، ۲ تا ۳ امتیاز کسب کنیم.</p>
      <p>وی در واکنش به پرسشی پیرامون دلیل اینکه خلعتبری را دیر به میدان می‌فرستد بیان کرد: خلعتبری دو سه ماه ‌است که به ما اضافه شده و هر زمانی که به میدان می‌آید موثر بازی می‌کند.خلعتبری بازیکنی پهلوان، دوست‌داشتنی و حرفه‌ای است. حدادی‌فر و خلعتبری ۲ بازیکن مورد علاقه من هستند که خوشبختانه هر دو آن‌ها را در اختیار داریم.البته خلعتبری دیروز از ناحیه ران دچار مشکل شد ولی از آنجا که به او نیاز داشتم از او خواستم که تحمل کند و دوام بیاورد.</p>
    </article>
  </body>
</html>