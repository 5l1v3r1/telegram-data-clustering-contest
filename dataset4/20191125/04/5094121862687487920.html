<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/lazne-pobyt-lazensky-poplatek251119-jc.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T04:51:00+00:00"/>
    <meta property="og:title" content="Lázeňská města jsou v kleštích. Narychlo chystají nové vyhlášky"/>
    <meta property="og:description" content="Lázeňská města nyní musí narychlo schvalovat nové vyhlášky. Od nového roku bude zrušen lázeňský a rekreační poplatek a poplatek z ubytovací kapacity. Nahradí ho nově poplatek z pobytu. Pokud obce poplatek vybírají a nebudou mít vyhlášku do konce roku aktualizovanou, o peníze přijdou."/>
  </head>
  <body>
    <article>
      <h1>Lázeňská města jsou v kleštích. Narychlo chystají nové vyhlášky</h1>
      <address><time datetime="2019-11-25T04:51:00+00:00">25 Nov 2019, 04:51</time> by <a rel="author">Iva Kovářová</a></address>
      <p>„Připravujeme novou vyhlášku a musíme 4. prosince svolat mimořádné zastupitelstvo, abychom ji stačili schválit, zveřejnit a aby od nového roku nabyla účinnosti. Jinak nemůžeme poplatky vybírat,“ popisuje změnu starosta lázeňského města Lázní Bělohrad Pavel Šubr.</p>
      <figure>
        <img src="https://g.denik.cz/1/88/shutterstock-lazne_denik-150-3x2.jpg"/>
      </figure>
      <aside>
        <a href="https://www.denik.cz/z_domova/do-lazni-za-zdravim-i-za-relaxem-20201011.html">Česko je prošpikováno lázněmi. Víme, kde na podzim zažít relax i zábavu Přečíst článek ›</a>
      </aside>
      <p>Nová úprava měla přitom platit od ledna 2021, poslanci ji však poslali do světa už od ledna 2020.</p>
      <p>„Všichni s tím mají problémy. Vhledem k novelizaci zákona o místních poplatcích musíme také měnit vyhlášky o poplatku ze psů, z veřejného prostranství a poplatek za komunální odpad,“ vysvětluje Pavel Šubr.</p>
      <h3>Tvrdý dopad</h3>
      <p>Nyní může většina obcí vybírat jen poplatek z ubytovací kapacity, který je maximálně šest korun na lůžko a den, přičemž v Lázních Bělohradě je vybírán v částce tři koruny. Lázeňský a rekreační poplatek je až 15 korun na osobu a den. Oba poplatky, tedy z ubytovací kapacity a rekreační a lázeňský, vybírají převážně ty obce, které jsou lázeňským místem nebo atraktivním turistickým cílem.</p>
      <figure>
        <img src="https://g.denik.cz/37/de/nachod-beloves-stare-lazne-chatrajici-budovy070519-na-08_denik-150-3x2.jpg"/>
      </figure>
      <aside>
        <a href="https://www.denik.cz/regiony/beloveske-lazne-uz-temer-ctvrt-stoleti-cekaji-na-vzkriseni-20191022.html">OBRAZEM: Vyhlášené běloveské lázně stále čekají na vzkříšení. Zatím marně Přečíst článek ›</a>
      </aside>
      <p>Poplatek z ubytovací kapacity přitom hradí majitel rekreačního objektu, lázeňský a rekreační poplatek jde za klientem. Od nového roku bude v Bělohradě poplatek z pobytu 21 korun. Další novinkou je, že poplatek budou hradit i klienti nad 70 let, kteří od něho byli doposud ze zákona osvobozeni.</p>
      <p>Osvobozeni od něho budou nově pacienti na komplexní lázeňské léčbě, kterých je v Lázních Bělohradě většina. „To je dost tvrdý dopad, pro nás je to ztráta zhruba dvě stě tisíc korun ročně,“ říká starosta.</p>
      <p>Město Lázně Bělohrad ročně získá z lázeňského poplatku do své kasy 1,2 milionu korunu. Výtěžek je určen na zvelebení lázeňských míst nebo směřuje do kultury. „Jen do kultury dáváme tři miliony ročně, hodně nás stojí i údržba parků,“ upozorňuje Pavel Šubr.</p>
      <figure>
        <img src="https://g.denik.cz/55/a6/detska-lecebna-rekonstrukce-luhacovice-01_denik-150-3x2.jpg"/>
      </figure>
      <aside>
        <a href="https://www.denik.cz/regiony/praminek-vitek-pro-deti-lazne-nedavno-otevrely-zrekonstruovanou-lecebnu-20191022.html">Pramínek Vítek pro děti. Lázně nedávno otevřely zrekonstruovanou léčebnu Přečíst článek ›</a>
      </aside>
      <p>„Na setkání starostů lázeňských míst minulý týden v Teplicích jsme mluvili o tom, že někteří hoteliéři a správci nařízení obchází a poplatky neodevzdávají obcím,“ nastiňuje jeden z nedořešených problémů, se kterým se lázeňská centra už nyní potýkají.</p>
    </article>
  </body>
</html>