<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743452"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T04:48:00+00:00"/>
    <meta property="og:title" content="วัยรุ่นใช้จ่าย'ของมันต้องมี'สูงปีละ 1.37 ล้านลบ."/>
    <meta property="og:description" content="ผงะ!กลุ่มเจนวายใช้เงินกับคำว่า“ของมันต้องมี”ถึง 1.37 ล้านล้านบาท สูง 8 เท่าเทียบกับรถไฟความเร็วสูง หรือ 13% ของจีดีพี และยังพบเจนวายผิดนัดชำระถึง 1.4 ล้านคน"/>
  </head>
  <body>
    <article>
      <h1>วัยรุ่นใช้จ่าย'ของมันต้องมี'สูงปีละ 1.37 ล้านลบ.</h1>
      <address>
        <time datetime="2019-11-25T04:48:00+00:00">25 Nov 2019, 04:48</time>
      </address>
      <p>
        <b>ผงะ!กลุ่มเจนวายใช้เงินกับคำว่า“ของมันต้องมี”ถึง 1.37 ล้านล้านบาท สูง 8 เท่าเทียบกับรถไฟความเร็วสูง หรือ 13% ของจีดีพี และยังพบเจนวายผิดนัดชำระถึง 1.4 ล้านคน</b>
      </p>
      <p>นายนริศ สถาผลเดชา หัวหน้าเจ้าหน้าที่บริหารศูนย์วิเคราะห์เศรษฐกิจ ธนาคารทหารไทย เปิดเผยว่า จากการสำรวจพฤติกรรมของกลุ่มเจนวายบนโซเชี่ยลมีเดีย หรือมีอายุตั้งแต่ 23-38 ปีร่วมกับบริษัทไวซ์ไซท์(ประเทศไทย) จำกัด พบว่า กลุ่มเจนวายมีความฝันกับของมันต้องมี คือ อยากมีบ้านมากที่สุด 48% รถยนต์ 22% ส่วนออมเงินและสินทรัพย์อื่น ๆ เพียง 13% แต่สิ่งที่เกิดขึ้นจริงโดยจากศึกษาข้อมูลพบว่าสัดส่วนการซื้อสินค้ากับคำว่าของมันต้องมี 69% ขณะที่การซื้อบ้าน ซื้อรถลดลงมาก และการออมเงินมีไม่ถึง 10%<br/><br/>ทั้งนี้กลุ่มเจนวายใช้เงินกับของมันต้องมีเกือบ 1 แสนบาทต่อคนต่อปี หรือคิดเป็น 1 ใน 4 ของรายได้ต่อปี ส่วนใหญ่จะซื้อโทรศัพท์ เสื้อผ้า เครื่องสำอาง อุปกรณ์อิเล็กทรอนิกส์ กระเป๋า นาฬิกาและเครื่องประดับ โดยกลุ่มเจนวายทั้งหมดใช้เงินกับของมันต้องมี ถึงปีละ 1.37 ล้านล้านบาท คิดเป็น 13% ของรายได้ประเทศ(จีดีพี) หรือ 8 เท่าของมูลค่าโครงการรถไฟความเร็วสูงเชื่อม 3 สนามบิน และคิดเป็น 91% ของมูลค่าโครงการลงทุนในอีอีซี 5 ปี เนื่องจากกลุ่มเจนวายกลัวตกเทรนด์มากกว่าความจำเป็น ขณะที่ส่วนใหญ่ 70% มีเงินไม่พอ แต่ใช้การกู้จากธนาคารและใช้บัตรเครดิตกับบัตรกดเงินสดในการใช้จ่ายโดยยอมเสียดอกเบี้ย</p>
      <figure>
        <img src="https://www.dailynews.co.th/admin/upload/20191125/news_pMpWPdWSDc115645_533.jpg?v=20191125134?v=5166"/>
      </figure>
      <p>นอกจากนี้กลุ่มเจนวายมีความฝันอยากมีเงินเก็บ 6 ล้านบาท แต่การสำรวจจะออมเพียงเดือนละ 5,500 บาท ซึ่งจากการวิเคราะห์หากเก็บออมด้วยอัตราเท่านี้ จะต้องใช้เวลาถึง 90 ปีกว่าจะถึงเป้าหมาย โดยบทวิเคราะห์ยังได้แนะนำกลุ่มเจนวาย หากลดการใช้จ่ายกับของมันต้องมีเพียง 50% ควบคู่กับการวางแผนทางการเงินโดยเพิ่มการออมการลงทุนให้ถูกที่ จะมีเงินสะสมเพิ่มขึ้น 43,000 บาทต่อปี และหากผ่านเวลาไป 10-30 ปีจะสามารถซื้อทรัพย์สินเพิ่มตามความคาดหวังไว้ได้<br/><br/>“จากข้อมูลธนาคารแห่งประเทศไทย(ธปท.) พบว่ากลุ่มเจนวายมีการกู้เงิน 7.2 ล้านคน หรือคิดเป็น 50% ของกลุ่มเจนวายทั้งหมด โดยมีภาระหนี้เฉลี่ย 4.23 แสนบาทต่อคน  ซึ่งกลุ่มนี้มีการผิดนัดชำระหนี้ถึง 1.4 ล้านคนหรือคิดเป็น 7.1% ของสินเชื่อที่ผิดนัดชำระหนี้ และอาจทำให้กลุ่มนี้เข้าถึงสินเชื่อจากสถาบันการเงินยากขึ้น เพราะประวัติการเงินไม่ดี”</p>
    </article>
  </body>
</html>