<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232904/"/>
    <meta property="og:site_name" content="Українська правда"/>
    <meta property="article:published_time" content="2019-11-25T04:29:38+00:00"/>
    <meta property="og:title" content="Клієнт Джуліані надав Конгресу США записи, пов’язані з Україною"/>
    <meta property="og:description" content="Заарештований Лев Парнас, клієнт адвоката Трампа Рудольфа Джуліані, надав комітету з розвідки Палати представників аудіо- та відеозаписи, пов’язані з українським скандалом навколо справи конкурента президента Штатів Джо Байдена."/>
  </head>
  <body>
    <article>
      <h1>Клієнт Джуліані надав Конгресу США записи, пов’язані з Україною</h1>
      <address>
        <time datetime="2019-11-25T04:29:38+00:00">25 Nov 2019, 04:29</time>
      </address>
      <p>Заарештований Лев Парнас, клієнт адвоката Трампа Рудольфа Джуліані, надав комітету з розвідки Палати представників аудіо- та відеозаписи, пов’язані з українським скандалом навколо справи конкурента президента Штатів Джо Байдена.</p>
      <p><b>Джерело:</b> <a href="https://abcnews.go.com/Politics/house-intelligence-committee-possession-video-audio-recordings-giuliani/story?id=67276448&amp;cid=clicksource_4380645_null_hero_hed">ABC News</a></p>
      <p><b>Деталі:</b> Джерела агентства повідомляють, що надані матеріали пов’язані із зусиллями Вашингтона змусити Київ розслідувати справу родини Байдена. Парнас надав записи у відповідь на повістку Конгресу. </p>
      <p>Серед іншого, вони містять обговорення між Джуліані і Трампом.</p>
      <p>Адвокат Парнаса Джозеф Бонді відмовився коментувати ці заяви. </p>
      <p>
        <b>Передісторія:</b>
      </p>
      <ul>
        <li>10 жовтня у США <a href="https://www.pravda.com.ua/news/2019/10/11/7228773/">заарештували двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>12 жовтня стало відомо, що прокуратура в США <a href="https://www.pravda.com.ua/news/2019/10/12/7228876/">розслідує </a>можливе порушення закону з боку Рудольфа Джуліані під час його діяльності в Україні.</li>
        <li>Соратники Джо Байдена ініціювали процедуру <a href="https://www.pravda.com.ua/news/2019/09/24/7227246/">імпічменту Трампа</a>.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/25/7232903/"/>
        <a href="https://www.pravda.com.ua/news/2019/11/24/7232883/"/>
        <a href="https://www.pravda.com.ua/news/2019/11/24/7232863/"/>
      </related>
    </article>
  </body>
</html>