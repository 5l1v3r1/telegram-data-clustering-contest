<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kottayam/local-news/2019/11/25/kottayam-retired-si-sasidharan-murder.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T04:35:00+00:00"/>
    <meta property="og:title" content="വിറങ്ങലിച്ച് ഗാന്ധിനഗർ; പ്രേതാലയം പോലെ വീടും പരിസരവും"/>
    <meta property="og:description" content="കോട്ടയം ∙ മരങ്ങൾ നിറഞ്ഞ കാടിനിടയിൽ കാണുന്ന സിജുവിന്റെ വീട് ആരെയും പേടിപ്പെടുത്തും. ഓടിട്ട വീടിന് മതിലില്ല. കാവലിനായി 4 പട്ടികൾ. ഈ വീടിനു നേരെ.Kottayam News. കോട്ടയം ജില്ലാ വാർത്തകൾ. District News. Malayalam Regional News. Pala Election News. Palai Voting. Pala Bypoll. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>വിറങ്ങലിച്ച് ഗാന്ധിനഗർ; പ്രേതാലയം പോലെ വീടും പരിസരവും</h1>
      <address><time datetime="2019-11-25T04:35:00+00:00">25 Nov 2019, 04:35</time> by <a rel="author">മനോരമ ലേഖകൻ</a></address>
      <p>കോട്ടയം ∙ മരങ്ങൾ നിറഞ്ഞ കാടിനിടയിൽ കാണുന്ന സിജുവിന്റെ വീട് ആരെയും പേടിപ്പെടുത്തും. ഓടിട്ട വീടിന് മതിലില്ല. കാവലിനായി 4 പട്ടികൾ. ഈ വീടിനു നേരെ മുന്നിലാണ് കൊല്ലപ്പെട്ട റിട്ട. എസ്ഐ ശശിധരന്റെ വീടും. ഇന്നലെ സിജുവിനെ കസ്റ്റഡിയിൽ എടുത്തു ചോദ്യം ചെയ്ത പൊലീസ് ഈ വീട്ടിൽ രാത്രി പരിശോധന നടത്തി.</p>
      <figure>
        <img src="https://img-mm.manoramaonline.com/content/dam/mm/local/kottayam/images/2019/kottayam-retired-si-sasidharan-murder-sub.jpg"/>
      </figure>
      <p>പ്രാദേശിക പ്രശ്നങ്ങൾ കേന്ദ്രീകരിച്ചാണ് പൊലീസിന്റെ അന്വേഷണം. സിജുവിന്റെ പുരയിടത്തിൽ നിന്ന് റോഡിലേക്ക് കയറ്റി മതിൽ നിർമിക്കാൻ ശ്രമിച്ചതാണ് തർക്കത്തിനു തുടക്കം. അയൽവാസികൾക്കെതിരെ സിജു കേസ് നൽകിയിട്ടുണ്ട്. കാടുകയറിയും സംരക്ഷണമില്ലാതെയും മരങ്ങൾ നിറഞ്ഞും പ്രേതാലയം പോലെയാണ് വീടും പരിസരവും കിടന്നിരുന്നത്.</p>
      <p>രാത്രികാലങ്ങളിൽ ഈ മേഖലയിൽ ഉപദ്രവങ്ങൾ പലതുണ്ട്. മനുഷ്യ വിസർജ്യം വീട്ടിലും പരിസരത്തും ഇടുന്ന സംഭവങ്ങളുണ്ട്. ഇതിനു പിന്നിൽ സിജുവാണെന്നു നാട്ടുകാർക്ക് പരാതിയുണ്ട്. 10 വർഷം മുൻപ് പ്രസവത്തിനു പോയ ഭാര്യ പിന്നീട് തിരിച്ചുവന്നില്ല.</p>
      <p>തമിഴ്നാട് സ്വദേശിനിയാണ് ഏതാനും വർഷമായി ഇയാൾക്കൊപ്പം താമസിക്കുന്നത്. സിജുവിന്റെ വീടിന്റെ അടുക്കളയിലും മറ്റു മുറികളിലും പൊലീസ് പരിശോധന നടത്തി. വീടു മുതൽ ശശിധരന്റെ മൃതദേഹം കിടന്ന സ്ഥലം വരെ പൊലീസ് പോയി നോക്കി. നേരത്തെ തലയ്ക്ക് അടി ലഭിച്ച 2  പേരുടെ മൊഴി എടുത്തു. </p>
    </article>
  </body>
</html>