<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401928/%D8%B2%D9%86%D8%AF%DA%AF%DB%8C-%D8%A2%D8%B1%D8%A7%D9%85-%D8%AA%D8%B1%DB%8C-%D8%B1%D8%A7-%D8%AA%D8%AC%D8%B1%D8%A8%D9%87-%DA%A9%D9%86%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:18:29+00:00"/>
    <meta property="og:title" content="زندگی آرام‌تری را تجربه کنید"/>
    <meta property="og:description" content="ایسنا/بوشهر اضطراب را همه ما می‌شناسیم، چون آن را تجربه کرده ایم، این پدیده واکنشی است که در شرایطی که احساس خطر می کنیم، در ما به وجود می آید، و این احساس ناخوشایند در عملکرد مثبت و زندگی ما اثرات منفی دارد..."/>
  </head>
  <body>
    <article>
      <h1>زندگی آرام‌تری را تجربه کنید</h1>
      <address><time datetime="2019-11-25T04:18:29+00:00">25 Nov 2019, 04:18</time> by <a rel="author">زهره عرب</a></address>
      <p>ایسنا/بوشهر اضطراب را همه ما می‌شناسیم، چون آن را تجربه کرده ایم، این پدیده واکنشی است که در شرایطی که احساس خطر می کنیم، در ما به وجود می آید، و این احساس ناخوشایند در عملکرد مثبت و زندگی ما اثرات منفی دارد...</p>
      <p>اضطراب، تشویش یا دلشوره یک احساس منتشر و مبهمِ هراس و نگرانی با منشأ ناشناخته است که موجب عدم اطمینان، درماندگی و برانگیختگی فیزیولوژی می شود. همهٔ انسان‌ها در زندگی خود دچار اضطراب می‌شوند، ولی اضطراب مزمن و شدید برای بشر غیرعادی و مشکل‌ساز است. بررسی‌ها نشان داده که اضطراب در طبقات کم‌درآمد و افراد میان‌سال و سال‌خورده نسبت به سایر افراد بیشتر دیده می‌شود.</p>
      <p>
        <b>ژولیت رودینی، دانش آموخته‌ی علوم تربیتی و روان‌شناسی و دانشجوی فوق دکترای این رشته، در گفت‌وگو با ایسنا راه‌حل‌های مفیدی برای کنترل اضطراب ارائه داده است، او معتقد است که ما می توانیم با بالا بردن دانش خود نسبت به واکنش های فیزیکی و روانی بدنمان، زندگی آرام تری داشته باشیم.</b>
      </p>
      <p>
        <b>برای داشتن حال خوب، خواب کافی داشته باشید</b>
      </p>
      <p>برای داشتن یک حال خوب، داشتن خواب کافی و به میزان نیاز بدن مورد تاکید همه پزشکان و روانشناسان است، رودینی خوب خوابیدن را یکی از عواملی می داند که به ما کمک می کند در طی روز کنترل بیشتری روی رفتار و احساساتمان داشته باشیم، می توان با یک اتاق تمیز و مرتب، ملحفه های رنگ روشن و با کمی عطر خوشبو، کیفیت خواب خود را ارتقا دهید.</p>
      <p>
        <b>حمام داغ اضطراب را از بدن بیرون می‌برد</b>
      </p>
      <p>حمام با آب گرم یکی دیگر از راهکارهای ساده و در عین حال مفید برای بیرون بردن اضطراب از فرق سر تا نوک پا است، بنابراین حمام داغ کمک‌کننده است. این روانشناس هم‌چنین به نقش تنفس عمیق اشاره کرده و گفت سعی کنید در مواقع اضطراب نفس های عمیق و منظم بکشید.</p>
      <p>
        <b>پذیرش شرایط</b>
      </p>
      <p>وقتی از دست خودتان و یا دیگران عصبانی و ناراحت می شوید به طوری که نمی توانید نگرانی هایتان را کنترل کنید به خودتان بگویید: "اشکالی ندارد، من می‌توانم این شرایط را تحمل کنم." در واقع پذیرش شرایط کمک زیادی به آسان تر شدن تحمل آن می کند.</p>
      <p>
        <b>گاهی یک تکه کاغذ راهگشاست</b>
      </p>
      <p>این روانشناس با اشاره به نقش نوشتن در کم‌ کردن اضطراب می گوید: یک تکه کاغذ بردارید و نگرانی هایتان را بنویسید، گاهی اوقات نوشتن احساستان به تنهایی به شما در کم کردن اضطرابتان کمک بزرگی می کند. به عنوان نمونه اگر از دست کسی که به موقع سر قرار نیامده است ناراحتید، می توان نوشت: "من ناراحتم که چرا او هنوز سر قرار ملاقات نیامده است."</p>
      <p>
        <b>قدرت خود را دست کم نگیرید</b>
      </p>
      <p>در شرایط نگرانی و اضطراب، به خودتان یادآوری کنید که قرار نیست بدترین اتفاق بیفتد و اگر هم بیفتد شما از عهده اش بر می آیید. در واقع با یادآوری توانمندی ها و نکات مثبت درباره صبوری و استقامتی که قبلا و در شرایط مشابه نشان داده اید، به خود نهیب بزنید من از این مرحله هم عبور می کنم.</p>
      <p>
        <b>در آغوش گرفتن شما را آرام می کند</b>
      </p>
      <p>
        <b>عادت کنید کسی را که دوست دارید در آغوش بکشید، چون ثابت شده که در آغوش گرفتن به میزان زیادی به شما احساس آرامش می دهد. می توانید اعضای خانواده، دوست و یا همکارتان را در مواقع دیدار، شامل سلام و خداحافظی یا هنگام ناراحتی و هیجانات مشابه در آغوش بگیرید.</b>
      </p>
      <figure>
        <img src="https://cdn.isna.ir/d/off/bushehr/2019/11/24/3/61493579.jpg"/>
      </figure>
      <p>
        <b>قدم بزنید</b>
      </p>
      <p>قدم زدن حتی در مسیرهای کوتاه، مثل قدم زدن تا سر کوچه و یا سر خیابان به کنترل اضطراب کمک می کند. اگر در اتاق یا محل کار خود هستید می توانید از اتاق بیرون بروید و یا با قدم های کوتاه طول اتاق خود را بپیمایید. کافی است از سر جای خود بلند شده و تمرکز خود را بر روی قدم هایتان بگذارید...</p>
      <p>
        <b>یک لیوان آب بنوشید</b>
      </p>
      <p>نوشیدن یک لیوان آب سرد، می تواند به کنترل اضطراب کمک‌ کند، چون برخی اوقات اضطراب و استرس افراد به دلیل کم آبی بدن تشدید می شود. پس می توان با نوشیدن یک لیوان آب و یا نوشیدنی های در دسترس دیگر همچون آبمیوه و یا دمنوش های مختلف به کنترل احساسات و دور کردن واکنش های منفی کمک کرد.</p>
      <p>
        <b>به تغییر فکر کنید</b>
      </p>
      <p>تنوع و یا تغییر و تحول در زمانی که اضطراب دارید به شما کمک می کند سطح استرستان پایین بیاید. اگر همیشه چای را در مکان مشخصی می خورید، جایتان را عوض کنید! و یا تغییرات دیگری که می تواند حالتان را خوب کند.</p>
      <p>
        <b>ارتباط صمیمانه برقرار کنید</b>
      </p>
      <p>
        <b>آدم هایی که روزانه با آنها در ارتباط هستید مانند بقال سر کوچه، متصدی پمپ بنزین، و نانوای محله تان را به اسم بشناسید و با آنها احوالپرسی کنید. همچنین سعی کنید با کسی که به او اعتماد دارید از چیزهایی که شما را اذیت می کند، حرف بزنید.</b>
      </p>
      <p>
        <b>خرید کنید</b>
      </p>
      <p>برای خودتان خرید کنید، این خرید می تواند هر چیزی باشد، از لباس گرفته تا یک شاخه گل یا یک هدیه کوچک تقدیم به خودتان!</p>
      <p>
        <b>وعده های غذایی خود را غنی کنید</b>
      </p>
      <p>وی در ادامه به نقش قرص های ویتامینی امگا ۳ و تاثیر قرار دادن ماهی در وعده های غذایی اشاره کرد. ژولیت رودینی همچنین خواندن آواز و دکلمه را مفید دانسته و گفت: <b>"صدایتان را ضبط کنید و بارها به آن گوش دهید."</b></p>
      <p>این مشاور در پایان، نقش انجام ورزش های کششی مانند یوگا و گوش دادن به موسیقی آرام و دلنشین را در کنترل اضطراب موثر دانست.</p>
      <p>
        <b>خندیدن را فراموش نکنید!</b>
      </p>
      <p>
        <b>به‌ گزارش ایسنا، در مجموع اضطراب می تواند به عوامل زیست شناختی و جسمانی، محیطی و اجتماعی، ژنتیکی و ارثی و غیره... مرتبط باشد و از جمله راه‌های ساده برای پیشگیری از اضطراب داشتن رژیم غذایی سالم، فعالیت بدنی به‌طور منظم، افزایش اعتماد به نفس، عدم گوشه نشینی و اجتماعی بودن، جلب حمایت اجتماعی، کسب اطلاعات در مورد شرایط تنش زا  بالا بردن آگهی، اندیشیدن به زمان حال، خندیدن و ابراز هیجان بر روی کاغذ است که می تواند تا حد زیادی اضطراب شما را خاموش نماید.</b>
      </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98072014540/%D8%B3%D9%84%D8%A7%D9%85%D8%AA-%D8%B1%D9%88%D8%A7%D9%86-%D8%AE%D9%88%D8%AF-%D8%B1%D8%A7-%D8%AA%D8%B6%D9%85%DB%8C%D9%86-%DA%A9%D9%86%DB%8C%D8%AF"/>
        <a href="https://www.isna.ir/news/91050402799/%D8%A7%DA%AF%D8%B1-%D8%B2%D9%86%D8%AF%DA%AF%DB%8C-%D8%AA%D8%A7%D9%86-%DB%8C%DA%A9%D9%86%D9%88%D8%A7%D8%AE%D8%AA-%D8%A7%D8%B3%D8%AA-%D8%A7%DB%8C%D9%86-%D9%85%D9%82%D8%A7%D9%84%D9%87-%D8%B1%D8%A7-%D8%A8%D8%AE%D9%88%D8%A7%D9%86%DB%8C%D8%AF"/>
        <a href="https://www.isna.ir/news/92010801231/18-%D8%AF%D8%B1%D9%85%D8%A7%D9%86-%D8%B7%D8%A8%DB%8C%D8%B9%DB%8C-%D8%A8%D8%B1%D8%A7%DB%8C-%D8%A7%D8%B6%D8%B7%D8%B1%D8%A7%D8%A8"/>
        <a href="https://www.isna.ir/news/98072115317/%D8%AA%D8%B9%D8%A7%D9%85%D9%84%D8%A7%D8%AA-%D8%B2%D9%86%D8%A7%D8%B4%D9%88%DB%8C%DB%8C-%D9%85%D8%AB%D8%A8%D8%AA-%D9%88-%D8%B3%D9%84%D8%A7%D9%85%D8%AA-%D8%B1%D9%88%D8%A7%D9%86"/>
      </related>
    </article>
  </body>
</html>