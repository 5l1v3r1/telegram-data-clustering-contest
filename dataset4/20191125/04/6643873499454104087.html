<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/0nzE70/krfs-bremsekloss-fortsetter-aa-bremse"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T04:43:46+00:00"/>
    <meta property="og:title" content="Man skulle tro at det var mulig nedskalere og fjerne kontantstøtten. Men KrFs hjertesak har blitt stående der som en betongmur mot fornuftig integrering."/>
    <meta property="og:description" content="Nok en gang betegnes kontantstøtten som et hinder for integrering og sysselsetting. Den må skrotes."/>
  </head>
  <body>
    <article>
      <h1>Man skulle tro at det var mulig nedskalere og fjerne kontantstøtten. Men KrFs hjertesak har blitt stående der som en betongmur mot fornuftig integrering.</h1>
      <h2>Nok en gang betegnes kontantstøtten som et hinder for integrering og sysselsetting. Den må skrotes.</h2>
      <address><time datetime="2019-11-25T04:43:46+00:00">25 Nov 2019, 04:43</time> by <a rel="author">Bergens Tidende</a></address>
      <p><b>Kontantstøtten </b>har vært en politisk selvmotsigelse siden den ble innført i 1998.</p>
      <p>På den tiden var det vanskelig å få plass i barnehage, så ordningen hadde en viss legitimitet. Men seinere er målet om barnehageplass til alle så godt som oppfylt.</p>
      <p>Da skulle man tro at det var mulig nedskalere og fjerne kontantstøtten. Men KrFs hjertesak har blitt stående der som en betongmur mot fornuftig integrering.</p>
      <p><b>En ny rapport</b> Institutt for samfunnsforskning har laget for <a href="https://spekter.no/Rapporter/">arbeidsgiverorganisasjonen Spekter </a>slår det fast nok en gang: <a href="https://frifagbevegelse.no/nyheter/kontantstotte-holder-modre-med-innvandrerbakgrunn-hjemme-viser-ny-undersokelse--na-ma-galskapen-ta-slutt-mener-arbeiderpartiet-6.158.661648.1340f323b8">Kontantstøtten holder altfor mange mødre med innvandrerbakgrunn hjemme.</a></p>
      <p>Dette kan ikke fortsette i 21 år til.</p>
      <p>
        <a href="https://www.bt.no/btmeninger/debatt/i/EWqPb5/gi-kontantstoette-til-eldre">Les også<br/>Gi kontantstøtte til eldre!</a>
      </p>
      <p><b>I Spekter-rapporten </b>heter det at «kontantstøtten i Norge er ansett som en trussel mot kvinners yrkesdeltakelse».</p>
      <p>Rapporten viser at 84 prosent av barn mellom ett og to år med norske foreldre er i barnehage. Bare 66 prosent av foreldre med bakgrunn fra såkalte ikke-vestlige land har sine barn i barnehage.</p>
      <p>Altfor mange kvinner velger altså den kontante gavepakken fra staten, fremfor å delta i arbeidslivet og lære seg norsk. Det er forståelig, men slett ikke bra for integreringen.</p>
      <p><b>Grunnen til</b> at Spekter nå engasjerer seg i kampen mot kontantstøtten, er rett og slett for å løfte kunnskapen om ordningens uheldige sider.</p>
      <p>Dessuten ønsker organisasjonen å knuse myter om årsakene til den lave arbeidsdeltakelsen blant innvandrere. Usaklige diskusjoner om innvandreres arbeidsvilje er lite konstruktive og ofte fordomsfulle. Å fjerne kontantstøtten er mer effektivt.</p>
      <p>«Lykkes vi med å få flere inn i det ordinære arbeidslivet vil dessuten færre ha behov for trygdeytelser», sier <a href="https://frifagbevegelse.no/nyheter/kontantstotte-holder-modre-med-innvandrerbakgrunn-hjemme-viser-ny-undersokelse--na-ma-galskapen-ta-slutt-mener-arbeiderpartiet-6.158.661648.1340f323b8">Spekter-sjef Anne-Kari Bratten til Fri Fagbevegelse</a>. Det er et godt poeng.</p>
      <p>
        <a href="https://www.bt.no/btmeninger/debatt/i/OpqV0k/jeg-var-14-aar-og-kontantstoetten-var-det-store-temaet">Les også<br/>Jeg var 14 år, og kontantstøtten var det store temaet</a>
      </p>
      <p><b>Både SV, Ap</b> og regjeringspartiet Venstre ønsker å avskaffe ordningen, sammen med deler av Høyre og Frp. Likevel overlever den.</p>
      <p>En av grunnene til at kontantstøtten er så seiglivet, er såkalt «politisk pragmatisme». Statsminister Erna Solberg (H) vet at kontantstøtten er lenken som holder KrF fast på borgerlig side.</p>
      <p>Desto hulere høres det ut hver gang statsministeren eller <a href="https://www.bt.no/btmeninger/leder/i/a2VKJE/en-halvveis-arbeidslinje">finansminister Siv Jensen (Frp) erklærer at flere innvandrerkvinner må ut i arbeid.</a></p>
      <p><b>Å være hjemme</b> med småbarn er et legitimt valg, men staten bør verken betale for eller oppmuntre til det.</p>
      <p>Landets felleskasse bør ikke brukes til å finansiere en bremsekloss for likestilling og inkludering.</p>
      <p><b>Om BTs leder</b><br/><br/>BTs lederartikler blir skrevet av mediehusets redaktører og kommentargruppe. Politisk redaktør er leder for denne gruppen. Lederne er skrevet på bakgrunn av BTs publisistiske idé, sjefredaktørs meninger og avisens tradisjon. I avisens publisistiske idé heter det:<br/><br/><i>«Bergens Tidende skal være en frittstående, liberal, borgerlig (ikke-sosialistisk) avis, partipolitisk uavhengig. Avisens generelle grunnsyn skal bygge på et progressivt og menneskelig samfunnssyn. Den redaksjonelle ledelse skal ha som oppgave å lage en avis som gir sine lesere i by og bygd saklig og sann orientering om det som foregår lokalt, nasjonalt og internasjonalt. Redaksjonsledelsens integritet skal være uavkortet så vel utad som innad»</i>.</p>
      <related>
        <h4>Les også</h4>
        <a href="https://www.bt.no/nyheter/lokalt/i/RxgqG5/de-lurer-paa-hvor-det-ble-av-loeftet-om-barnehage-for-alle-ettaaringer"/>
        <a href="https://www.bt.no/btmeninger/leder/i/ngj0dB/20-aar-og-utgaatt-paa-dato"/>
        <a href="https://www.bt.no/btmeninger/leder/i/Ql6QLq/norske-foedselsvansker"/>
        <a href="https://www.bt.no/btmeninger/leder/i/a2VKJE/en-halvveis-arbeidslinje"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/innenriks/i/MRvoJJ/professor-norsk-barnevern-er-i-front-med-barns-rettigheter-det-kan"/>
        <a href="https://www.bt.no/utenriks/i/qL81pe/dronningen-avlyser-prins-andrews-60-aarsfest"/>
        <a href="https://www.bt.no/sport/i/3JKEp9/trenerens-stilling-kan-ikke-vaere-ferdigsnakket-ikke-naar-brann-rakner"/>
        <a href="https://www.bt.no/nyheter/lokalt/i/3JKE5d/vurderer-aa-vrake-tunnelprosjekt-paa-grunn-av-hoeye-bompenger"/>
        <a href="https://www.bt.no/utenriks/i/Ad5PLn/barn-mistet-livet-da-isskulptur-kollapset-paa-julemarked"/>
      </related>
      <ol>
        <li>
          <a href="https://www.bt.no/tag/Leder">Leder</a>
        </li>
        <li>
          <a href="https://www.bt.no/tag/Kontantst%C3%B8tte">Kontantstøtte</a>
        </li>
        <li>
          <a href="https://www.bt.no/tag/Integrering">Integrering</a>
        </li>
        <li>
          <a href="https://www.bt.no/tag/Barn">Barn</a>
        </li>
        <li>
          <a href="https://www.bt.no/tag/Anne-Kari_Bratten">Anne-Kari Bratten</a>
        </li>
      </ol>
    </article>
  </body>
</html>