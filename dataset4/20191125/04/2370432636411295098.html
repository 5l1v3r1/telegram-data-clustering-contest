<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T04:32:32+00:00"/>
    <meta property="og:title" content="Κακοκαιρία «Γηρυόνης»: «Πνίγηκαν» Κινέτα και Κατερίνη – Κλειστή η εθνική οδός Αθηνών-Κορίνθου"/>
    <meta property="og:description" content="Μεγάλα προβλήματα έχει προκαλέσει το κύμα κακοκαιρίας που πλήττει από τα ξημερώματα την Αττική. Σύμφωνα με την ενημέρωση από τη Γενική Γραμματεία"/>
  </head>
  <body>
    <article>
      <h6 class="kicker">ΣΦΟΔΡΕΣ ΒΡΟΧΟΠΤΩΣΕΙΣ</h6>
      <h1>Κακοκαιρία «Γηρυόνης»: «Πνίγηκαν» Κινέτα και Κατερίνη – Κλειστή η εθνική οδός Αθηνών-Κορίνθου</h1>
      <address><time datetime="2019-11-25T04:32:32+00:00">25 Nov 2019, 04:32</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Facebook 0</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Twitter</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">LinkedIn</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Περισσότερα</a>
        </li>
      </ul>
      <p>Μεγάλα προβλήματα έχει προκαλέσει το κύμα κακοκαιρίας που πλήττει από τα ξημερώματα την Αττική.</p>
      <p>Σύμφωνα με την ενημέρωση από τη Γενική Γραμματεία Πολιτικής Προστασίας κλειστή είναι λόγω συσσώρευσης υδάτων και φερτών υλικών η Νέα Εθνική Οδός Αθηνών-Κορίνθου και στα δύο ρεύματα κυκλοφορίας από τα διόδια της Ελευσίνας έως τα διόδια Καλαμακίου καθώς και η Παλαιά Εθνική Οδός σε διάφορα σημεία από την Κινέττα έως τους Αγίους Θεοδώρους.</p>
      <p>Σύμφωνα με τις εκτιμήσεις των αρμόδιων υπηρεσιών της Εθνικής Οδού το ρεύμα προς Αθήνα αναμένεται να ανοίξει γύρω στις 09:00-10:00 και το ρεύμα προς Κόρινθο γύρω στις 12:00-13:00.</p>
      <p>Η Πυροσβεστική έχει δεχθεί τουλάχιστον 40 κλήσεις από την περιοχή της Κινέττας και αφορούν μεταφορές ατόμων, αντλήσεις υδάτων και απομακρύνσεις αντικειμένων.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F2581894935378232%2F&amp;show_text=&amp;width=640" width="640" height="1391" data-service="Facebook" scrolling="no"/>
      </figure>
      <p>Τα δρομολόγια του προαστιακού σιδηροδρόμου που είχαν διακοπεί από το Κιάτο προς Πειραιά και αντίστροφα εκτελούνται πλέον κανονικά.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F444993359537878%2F&amp;show_text=&amp;width=640" width="640" height="1143" data-service="Facebook" scrolling="no"/>
      </figure>
      <p>Από τα ξημερώματα πραγματοποιούνται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας στο Ενιαίο Συντονιστικό Κέντρο Επιχειρήσεων, παρουσία του υπουργού Προστασίας του Πολίτη, Μιχάλη Χρυσοχοΐδη.</p>
      <p>Στο Αντίρριο δύο άνθρωποι ανασύρθηκαν από το Λιμενικό νεκροί από την θάλασσα ύστερα από ανατροπή μικρού σκάφους στην ανατολική προβλήτα.</p>
      <figure>
        <iframe data-src="https://twitter.com/pyrosvestiki/status/1198758318602366976?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe src="https://www.youtube.com/embed/IIF8T7lxUaE" width="640" height="360" data-service="Youtube" scrolling="no"/>
      </figure>
      <p>Με απόφαση του Περιφερειάρχη Αττικής Γ. Πατούλη, τα σχολεία και οι παιδικοί σταθμοί σε όλο το Λεκανοπέδιο θα παραμείνουν κλειστά μέχρι τις 10 το πρωί και στη συνέχεια το θέμα θα επανεξεταστεί.</p>
      <p>Παράλληλα η Γενική Γραμματεία Πολιτικής Προστασίας απευθύνει σύσταση – έκκληση προς τους πολίτες της Αττικής να αποφεύγουν τις μετακινήσεις έως τις 10:00 το πρωί, για προληπτικούς λόγους, όσο και για να μην προκληθεί κυκλοφοριακή συμφόρηση λόγω της συσσώρευσης υδάτων.</p>
      <p>
        <b>Έκλεισαν δρόμοι λόγω συσσώρευσης υδάτων στον Πειραιά, αλλά και τμήμα της Πειραιώς</b>
      </p>
      <p>Κλειστή για την κυκλοφορία των οχημάτων, λόγω μεγάλης συσσώρευσης υδάτων, είναι σύμφωνα με την Ελληνική Αστυνομία η Οδός Πειραιώς από το ύψος της οδού Χαμοστέρνας έως την Ηρακλειδών.</p>
      <p>Παράλληλα στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι ο δρόμος είναι επίσης κλειστός, όπως και στη Λεωφόρο Σαλαμίνος από την Ζωοδόχο Πηγή έως την Λεωφόρο Φανερωμένης.</p>
      <p>
        <b>Κατερίνη: Προβλήματα στην Πιερία από τα έντονα καιρικά φαινόμενα</b>
      </p>
      <p>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτας.</p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
      <p>
        <b>Πρόγνωση καιρού</b>
      </p>
      <p>Kακοκαιρία με ισχυρές βροχές και καταιγίδες, που κατά τόπους θα συνοδεύονται από χαλαζοπτώσεις. Πιο συγκεκριμένα θα επηρεαστούν τις πρωινές ώρες η δυτική Στερεά, η δυτική Πελοπόννησος και πιθανώς τα νησιά του Ιονίου και η Ήπειρος, μέχρι τις προμεσημβρινές ώρες η ανατολική Στερεά, η ανατολική Πελοπόννησος, η Εύβοια, η Κρήτη, μέχρι το απόγευμα η Θεσσαλία, οι Σποράδες, οι Κυκλάδες, τα νησιά του βορείου και του ανατολικού Αιγαίου και μέχρι τις βραδινές ώρες η δυτική και κεντρική Μακεδονία και τα Δωδεκάνησα. Οι άνεμοι θα πνέουν ανατολικοί νοτιοανατολικοί 5 με 7 και στο Αιγαίο τοπικά 8 με 9 μποφόρ. Βαθμιαία από τα δυτικά θα στραφούν σεδυτικούς νοτιοδυτικούς και θα εξασθενήσουν.Η θερμοκρασία θα σημειώσει πτώση ως προς τις μέγιστες τιμές κυρίως στα βόρεια.</p>
      <p>
        <b>Μακεδονία, Θράκη</b>
      </p>
      <p>Καιρός: Νεφώσεις με βροχές και καταιγίδες, οι οποίες στη δυτική και κεντρική Μακεδονία, θα είναι κατά τόπους ισχυρές μέχρι τις βραδινές ώρες. Ανεμοι: Από ανατολικές διευθύνσεις 5 με 7 και τοπικά 8 μποφόρ. Τις βραδινές ώρες θα εξασθενήσουν και θα στραφούν στα δυτικά σε βόρειους βορειοδυτικούς.Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>
        <b>Νησιά Ιονίου, Ήπειρος, Δυτική Στερεά, Δυτική Πελοπόννησος</b>
      </p>
      <p>Καιρός: Νεφώσεις με βροχές και καταιγίδες, οι οποίες τις πρωινές ώρες θα είναι κατά τόπους ισχυρές στα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.Ανεμοι: Στα βόρεια νότιοι νοτιοανατολικοί 5 με 7 που γρήγορα θα εξασθενήσουν. Στα νότια δυτικοί νοτιοδυτικοί 4 με 6 μποφόρ.Θερμοκρασία: Από 10 έως 18 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>
        <b>Θεσσαλία, Ανατολική Στερεά, Εύβοια, Ανατολική Πελοπόννησος </b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις προμεσημβρινές ώρες στην ανατολική Πελοπόννησο, την ανατολική Στερεά, την Εύβοια και μέχρι το απόγευμα στη Θεσσαλία και τις Σποράδες. Τα φαινόμενα από αργά το απόγευμα θα σταματήσουν.Ανεμοι: Ανατολικοί νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία από τα νότια θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 10 έως 20 βαθμούς Κελσίου.</p>
      <p>
        <b>Κυκλάδες, Κρήτη</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη και μέχρι το απόγευμα στις Κυκλάδες. Τα φαινόμενα τις βραδινές ώρες θα εξασθενήσουν. Ανεμοι: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 14 έως 23 βαθμούς Κελσίου.</p>
      <p>
        <b>Νησιά Ανατολικού Αιγαίου, Δωδεκάνησα</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι το απόγευμα στα νησιά του ανατολικού Αιγαίου και μέχρι τις βραδινές ώρες στα Δωδεκάνησα.Ανεμοι: Ανατολικοί νοτιοανατολικοί 5 με 7 και τοπικά 8 με 9 μποφόρ. Βαθμιαία εξασθένηση από το απόγευμα. Θερμοκρασία: Από 12 έως 22 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>
        <b>Αττική</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές τις πρωινές ώρες και βαθμιαία βελτίωση. Ανεμοι: Νότιοι νοτιοανατολικοί 5 με 7 και πρόσκαιρα τοπικά 8 μποφόρ. Βαθμιαία θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 12 έως 20 βαθμούς Κελσίου.</p>
      <p>
        <b>Θεσσαλονίκη</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές μέχρι τις βραδινές ώρες. Ανεμοι: Από ανατολικές διευθύνσεις 5 με 7 μποφόρ. Τις βραδινές ώρες θα εξασθενήσουν και θα στραφούν σε βόρειους βορειοδυτικούς 4 με 6 μποφόρ. Θερμοκρασία: Από 12 έως 16 βαθμούς Κελσίου.</p>
      <p>
        <b>Πρόγνωση για αύριο Τρίτη</b>
      </p>
      <p>Στα δυτικά νεφώσεις με τοπικές βροχές και σποραδικές καταιγίδες κυρίως στα νότια, και σταδιακή βελτίωση από το απόγευμα. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Τα φαινόμενα, που θα είναι κατά τόπους έντονα στα νησιά του ανατολικού Αιγαίου μέχρι το μεσημέρι, στα Δωδεκάνησα μέχρι και τις απογευματινές ώρες, στην Κρήτη και πιθανώς στις Κυκλάδες από αργά το πρωί μέχρι το απόγευμα και πιθανώς στη Μακεδονία τις πρώτες πρωινές ώρες, από το βράδυ θα εξασθενήσουν. Οι άνεμοι στα δυτικά, τα κεντρικά και τα βόρεια θα πνέουν από βόρειες διευθύνσεις 3 με 5 και πρόσκαιρα έως 6 μποφόρ. Στην υπόλοιπη χώρα θα πνέουν νότιοι νοτιοδυτικοί 3 με 5 και πρόσκαιρα έως 6 μποφόρ, από το απόγευμα θα στραφούν σε βορείων διευθύνσεων με την ίδια ένταση. Η θερμοκρασία θα σημειώσει μικρή πτώση κυρίως στα νότια.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Facebook 0</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Twitter</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">LinkedIn</a>
        </li>
        <li>
          <a href="https://www.eleftherostypos.gr/ellada/491970-kakokairia-giryonis-pnigikan-kineta-kai-katerini-kleisti-i-ethniki-odos-athinon-korinthoy/#">Περισσότερα</a>
        </li>
      </ul>
    </article>
  </body>
</html>