<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/lucescu-jr-s-a-facut-mare-bani-incasa-triumful-istoric-liga-campionilor-asiei-1_5dda9b595163ec42715d6e87/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T04:14:03+00:00"/>
    <meta property="og:title" content="Lucescu jr s-a făcut mare de tot: Câţi bani va încasa după triumful istoric în Liga Campionilor Asiei"/>
    <meta property="og:description" content="La începuturile carierei sale de antrenor, Răzvan Lucescu dobândise reputaţia unui tehnician ultradefensiv, cu două scoruri preferate: 0-0 şi 1-0. Acum, la 50 de ani, el poate fi considerat un antrenor care face imposibilul posibil!"/>
  </head>
  <body>
    <article>
      <h1>Lucescu jr s-a făcut mare de tot: Câţi bani va încasa după triumful istoric în Liga Campionilor Asiei</h1>
      <address><time datetime="2019-11-25T04:14:03+00:00">25 Nov 2019, 04:14</time> by <a rel="author">Amir Kiarash</a></address>
      <h4>La începuturile carierei sale de antrenor, Răzvan Lucescu dobândise reputaţia unui tehnician ultradefensiv, cu două scoruri preferate: 0-0 şi 1-0. Acum, la 50 de ani, el poate fi considerat un antrenor care face imposibilul posibil!</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/video-mandria-romaniei-regele-arabiei-lucescu-jr-mai-mare-succes-continental-roman-2000-incoace-1_5dda6e5b5163ec42715bcfe6/index.html"/>
        <a href="https://adevarul.ro/news/sport/foto-islamiste-innebunite-fotbal-imagini-mie-cuvinte-sustinatoarele-echipei-lucescu-jr-1_5dc7f19c5163ec4271dd6c29/index.html"/>
        <a href="https://adevarul.ro/news/sport/video-furtuna-desert-razvan-lucescu-meci-nebun-finala-ligii-campionilor-asiei-rezultat-colosal-1_5dc702165163ec4271d895b1/index.html"/>
      </related>
      <p>În Grecia, românul a adus primul titlu pentru PAOK Salonic după o aşteptare de 34 de ani! Iar în această vară, a fost angajat de Al-Hilal Riad pentru a cuceri trofeul care îi obseda pe saudiţi: Liga Campionilor Asiei. Iar Răzvan n-a dezamăgit! </p>
      <p>A luat echipa în optimi şi, pe rând, a trecut de Al-Ahli (Arabia Saudită), Al-Ittihad (Arabia Saudită) şi Al-Sadd (Qatar) pentru a ajunge în finala cu Urawa Reds (Japonia). Pe care a tranşat-o după 1-0 la Riad în tur şi 2-0 la Saitama, ieri, în retur!</p>
      <p>Astfel, după o aşteptare de 19 ani, timp în care a pierdut două finale, prima în 2014 cu Reghecampf pe bancă şi a doua în 2017, cu aceeaşi Urawa Reds, Al-Hilal a pus, din nou, mâna pe cel mai râvnit trofeu continental! De remarcat că precedentul triumf al formaţiei din Riad în Ligă data din 2000, pe când echipa era condusă de un alt român, Anghel Iordănescu!</p>
      <p>Revenind la Răzvan Lucescu, acesta a reuşit, două premiere remarcabile cu Al-Hilal după victoria de ieri:</p>
      <p>*Echipa saudită e prima care câştigă o finală, impunându-se atât acasă, cât şi în deplasare în ultimul act.</p>
      <p>*Pentru prima dată în istoria Ligii Campionilor Asiei, de când competiţia a trecut la formatul actual în sezonul 2002-2003, o formaţie japoneză a pierdut finala. În precedentele patru „duble“ pentru trofeu, niponii se impuseseră de fiecare dată prin Kashima Antlers (2018), Urawa Reds (2017 şi 2007) şi Gamba Osaka (2008).</p>
      <p>
        <b>Va încasa minimum un milion de dolari</b>
      </p>
      <p>Victoria obţinută de Al-Hilal în returul finalei Ligii Campionilor Asiei valorează 4 milioane de dolari. E suma cu care Confederaţia Asiatică de Fotbal (AFC) răsplăteşte campioana continentală din fiecare stagiune. Cu siguranţă însă, şefii clubului Al-Hilal îşi vor „îngropa“ jucătorii şi antrenorii în bani, valoarea premiilor fiind mult mai mare decât bonusul acordat de AFC. În ceea ce îl priveşte pe Răzvan Lucescu, probabil, prima sa pentru cucerirea trofeului va ajunge la un milion de dolari, suma fiind stipulată în contractul pe care l-a semnat în această vară. </p>
      <p>Şi din punct de vedere sportiv, Lucescu jr va avea o mare satisfacţie: în calitate de campioana Asiei, Al-Hilal şi-a câştigat dreptul de a participa la Mondialul Cluburilor (11-21 decembrie), competiţie ce va fi găzduită în acest an de Qatar, în oraşul Doha. Acolo, dacă îşi vor câştiga primele două partide, elevii lui Răzvan Lucescu au şansa unui duel cu Liverpool, fie în finală, fie în meciul pentru locul 3!</p>
      <p>
        <b>CITEŞTE ŞI:<br/></b>
        <a href="https://adevarul.ro/news/sport/foto-islamiste-innebunite-fotbal-imagini-mie-cuvinte-sustinatoarele-echipei-lucescu-jr-1_5dc7f19c5163ec4271dd6c29/index.html">
          <b>FOTO Islamiste înnebunite după fotbal: Imagini cât o mie de cuvinte cu susţinătoarele echipei lui Lucescu jr</b>
        </a>
      </p>
      <blockquote><b>14<br/></b><b>ani </b>trecuseră de la ultimul triumf al unui antrenor român în Liga Campionilor Asiei: în 2005, Anghel Iordănescu a cucerit trofeul cu Al-Ittihad (Arabia Saudită).</blockquote>
      <hr/>
    </article>
  </body>
</html>