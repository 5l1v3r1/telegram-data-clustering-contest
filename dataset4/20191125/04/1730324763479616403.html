<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244263/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T04:47:34+00:00"/>
    <meta property="og:title" content="‘ไมเคิล บลูมเบิร์ก’ ประกาศตัวชิงตำแหน่งผู้สมัครเดโมแครต ตั้งเป้าโค่น ‘โดนัลด์ ทรัมป์’"/>
    <meta property="og:description" content="มหาเศรษฐีเจ้าพ่อสื่อ “ไมเคิล บลูมเบิร์ก” อดีตนายกเทศมนตรีนครนิวยอร์ก มหานครใหญ่สุดของสหรัฐ ประกาศตัวสมัครชิงตำแหน่งผู้แทนพรรคเดโมแครต ลงเลือกตั้งประธานาธิบดีสหรัฐ เล็งทุ่มงบก้อนโตหาเสียง"/>
  </head>
  <body>
    <article>
      <h1>‘ไมเคิล บลูมเบิร์ก’ ประกาศตัวชิงตำแหน่งผู้สมัครเดโมแครต ตั้งเป้าโค่น ‘โดนัลด์ ทรัมป์’</h1>
      <address><time datetime="2019-11-25T04:47:34+00:00">25 Nov 2019, 04:47</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>มหาเศรษฐีเจ้าพ่อสื่อ “ไมเคิล บลูมเบิร์ก” อดีตนายกเทศมนตรีนครนิวยอร์ก มหานครใหญ่สุดของสหรัฐ ประกาศตัวสมัครชิงตำแหน่งผู้แทนพรรคเดโมแครต ลงเลือกตั้งประธานาธิบดีสหรัฐ เล็งทุ่มงบก้อนโตหาเสียง</p>
      <figure>
        <img src="https://www.thebangkokinsight.com/wp-content/uploads/2019/11/000_1MJ799.jpg"/>
        <figcaption>ไมเคิล บลูมเบิร์ก</figcaption>
      </figure>
      <p>สื่อต่างประเทศรายงานว่า การตัดสินใจของนายบลูมเบิร์ก ถือเป็นการกระโดดเข้าสนามแข่งขันที่ช้ากว่าคนอื่นอย่างมาก และยังเหลือเวลาเพียงแค่ 3 เดือน ก่อนที่การลงคะแนนเสียงเลือกผู้แทนพรรคเดโมแครตในรายรัฐ จะเปิดฉากขึ้นเป็นครั้งแรก สะท้อนให้เห็นถึงความไม่มั่นใจของเขาว่า จะมีผู้สมัครรายใด ในผู้สมัครอีก 17 รายของพรรคเดโมแครต ที่จะสามารถโค่นประธานาธิบดีโดนัลด์ ทรัมป์ จากพรรครีพับลิกันลงได้ หลังในเดือนมีนาคมที่ผ่านมา เขาเคยบอกว่า จะไม่ลงสมัครชิงตำแหน่งประธานาธิบดี</p>
      <p>“ผมลงเลือกตั้งประธานาธิบดี ก็เพื่อเอาชนะโดนัลด์ ทรัมป์ และฟื้นฟูอเมริกาขึ้นมาใหม่” บลูมเบิร์ก วัย 77 ปี อดีตสมาชิกพรรรีพับลิกัน ประกาศในวันเปิดตัวแคมเปญหาเสียงของเขาเมื่อวานนี้ (24 พ.ย.)</p>
      <p>“เราทนอยู่กับการกระทำอันมุทะลุ และผิดจรรยาบรรณของประธานาธิบดีทรัมป์ต่อไปอีก 4 ปีไม่ได้แล้ว”</p>
      <p>บลูมเบิร์ก ผู้ก่อตั้ง และซีอีโอของสื่อใหญ่อย่าง บลูมเบิร์ก แอลพี มีความได้เปรียบทางด้านการเงินต่อคู่แข่งในเดโมแครตด้วยกันเอง โดยมีการเปิดเผยออกมาแล้วว่า เขาได้จ่ายเงินไปแล้วอย่างน้อย 31 ล้านดอลลาร์ สำหรับการโฆษณาทางโทรทัศน์ ที่จะนำออกเผยแพร่ในรัฐต่างๆ ทั่วสหรัฐในช่วง 2 สัปดาห์ข้างหน้านี้ ซึ่งถือเป็นงบโฆษณาสูงสุดสำหรับการประชาสัมพันธ์ทางการเมือง</p>
      <p>นิตยสารฟอร์บส์ จัดอันดับให้เขาเป็นบุคคลที่มีฐานะร่ำรวยสุดเป็นอันดับ 8 ของสหรัฐ ด้วยมูลค่าสินทรัพย์ราว 53,100 ล้านดอลลาร์ ซึ่งความมั่งคั่งนี้จะทำให้เขาได้เปรียบในการหาเสียง เพราะไม่ต้องระดมทุนหาเงินมาใช้เพื่อการทำแคมเปญ และว่าจ้างเจ้าหน้าที่แต่อย่างใด</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244263%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244651/"/>
        <a href="https://www.thebangkokinsight.com/244392/"/>
        <a href="https://www.thebangkokinsight.com/244222/"/>
        <a href="https://www.thebangkokinsight.com/244157/"/>
      </related>
    </article>
  </body>
</html>