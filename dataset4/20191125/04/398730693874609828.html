<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/trumps-domartabbe-kan-sanka-varldshandeln/"/>
    <meta property="og:site_name" content="DN.SE"/>
    <meta property="article:published_time" content="2019-11-25T04:30:00+00:00"/>
    <meta property="og:title" content="Trumps domartabbe kan sänka världshandeln"/>
    <meta property="og:description" content="WTO är på väg att förlamas av Donald Trumps vägran att godkänna domare. Men organisationen måste reformeras och Kina fås att följa reglerna."/>
  </head>
  <body>
    <article>
      <h1>Trumps domartabbe kan sänka världshandeln</h1>
      <address><time datetime="2019-11-25T04:30:00+00:00">25 Nov 2019, 04:30</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 25/11 2019. WTO är på väg att förlamas av USA:s vägran att godkänna domare. Men organisationen måste reformeras och Kina fås att följa reglerna.</b>
      </p>
      <p>Handel är inget nollsummespel. När länder och företag tillverkar det de är bäst på, i stället för att alla gör allt, gynnas effektiviteten. Priser sjunker, urvalet blir större, människors lön räcker längre, världen växer.</p>
      <p>Men konflikter om villkor har alltid uppstått, långt innan president Donald Trump drog i gång sina handelskrig. Världshandelsorganisationen, WTO, skapades just för att upprätthålla regler och ramverk. Den 11 december kan dess hjärta drabbas av infarkt.</p>
      <p><b>WTO:s överprövningsorgan är</b> ett slags skiljenämnd, dit länder kan vända sig med klagomål på hur andra sköter sin handel. Det ska ha sju domare, och måste ha tre för att kunna fatta beslut. Nu finns precis tre, men om två veckor går mandaten ut för två av dem. USA har i flera år blockerat nya nomineringar. Organet är på väg att dö, och ingen tror att Washington tänker rädda det.</p>
      <blockquote>Världshandeln riskerar upplösningstillstånd, där normen blir bilaterala avtal och en korseld av strafftullar.</blockquote>
      <p>Striden har en hel del med protektionisten Trump att göra. Han har alltid avskytt WTO, eftersom han tycker att stora länder har rätt att köra över små och inbillar sig att alla behandlar USA illvilligt. Fast USA stoppade domare som föreslagits till överprövningsorganet även på Barack Obamas tid.</p>
      <p><b>Onekligen behövs WTO,</b> men arrangemanget är långt ifrån perfekt. 164 medlemsländer måste enas för att förändringar ska ske. Sedan bildandet 1995 har organisationen egentligen inte fått till några nya uppgörelser, trots att världsekonomin på många sätt ser väldigt annorlunda ut.</p>
      <p>USA tycker att handelsdispyterna tar för lång tid att lösa. Ett slutgiltigt avgörande dröjer ofta flera år. Man menar också att överprövningsorganets domare inte respekterar amerikansk lagstiftning och har tagit sig friheter i regeltolkningen. För exempelvis EU är improvisationen en naturlig följd av bristen på reformer av WTO.</p>
      <p>EU och Kanada planerar nu ett parallellt provisoriskt system för tvistlösning, kalkerat på WTO:s. Om så sker hotar USA med släggan, att vägra godkänna institutionens budget. I så fall kan den inte fungera alls. Och världshandeln riskerar upplösningstillstånd, där normen blir bilaterala avtal och en korseld av strafftullar.</p>
      <p><b>Tveklöst måste WTO reformeras</b> för att överleva. Dessvärre finns inget samförstånd om vilka problem som ska lösas. Att ett av de största heter Kina står dock helt klart.</p>
      <p>Kina insisterar på att fortsätta definieras som u-land, vilket ger betydande förmåner, trots att det har blivit en megaekonomi. Denna vilar i sin tur på gigantiska statssubventioner till exportföretag, dumpade priser, utestängning av utländska företag från hemmamarknaden, teknikstölder och allsköns dubiösa metoder.</p>
      <p>WTO:s tvistlösningsmekanism är inte gjord för ett kommunistiskt styrt, statskapitalistiskt system, som Trumps högste handelsansvarige Robert Lighthizer har understrukit. Och EU, Japan med flera har i grunden samma invändningar mot kineserna.</p>
      <p><b>Samtidigt driver Trump</b> sitt eget handelskrig mot Kina utan synlig strategi. Tullar har kablats ut som främst drabbar amerikanska importörer och konsumenter. Mer logiskt vore att använda WTO som murbräcka.</p>
      <p>Kina visar inget intresse för reformer som skulle störa den egna modellen, och vill inte ens säga vad som skulle vara tänkbart. Men om USA, EU och andra stora handelsmakter agerar gemensamt skulle det gå att sätta väldig press. Kina har ingen lust, och inte råd, att bli isolerat. I stället lägger Trump ståltullar på de européer och asiater som vore naturliga allierade, och gör sitt bästa för att skjuta WTO i sank.</p>
      <p>Snacka går ju. Handla är bättre.</p>
    </article>
  </body>
</html>