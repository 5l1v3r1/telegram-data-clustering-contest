<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/chennaiyin-fc-will-face-hyderabad-fc-today-1.1074892"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T04:03:32+00:00"/>
    <meta property="og:title" content="চেন্নাইয়িনের আজ অগ্নিপরীক্ষা"/>
    <meta property="og:description" content="এই পরিস্থিতিতে সোমবার ঘরের মাঠে হায়দরাবাদ এফসি-র বিরুদ্ধে নামছে চেন্নাই। কোচ জন গ্রেগরির আশা, আন্তর্জাতিক বিরতির পরে ঘুরে দাঁড়াবে তাঁর দল।"/>
  </head>
  <body>
    <article>
      <h1>চেন্নাইয়িনের আজ অগ্নিপরীক্ষা</h1>
      <address><time datetime="2019-11-25T04:03:32+00:00">25 Nov 2019, 04:03</time> by <a rel="author">নিজস্ব প্রতিবেদন</a></address>
      <p>আইএসএলে দু’বারের চ্যাম্পিয়ন। অথচ এই মরসুমে এখনও পর্যন্ত জয় অধরা চেন্নাইয়িন এফসি শিবিরে। চারটি ম্যাচের মধ্যে হার তিনটিতে। ড্র একটি ম্যাচে। এখানেই শেষ নয়। এ বারের আইএসএলে এখনও পর্যন্ত কোনও গোল করতে পারেনি চেন্নাই। </p>
      <p>এই পরিস্থিতিতে সোমবার ঘরের মাঠে হায়দরাবাদ এফসি-র বিরুদ্ধে নামছে চেন্নাই। কোচ জন গ্রেগরির আশা, আন্তর্জাতিক বিরতির পরে ঘুরে দাঁড়াবে তাঁর দল। তিনি বলেছেন, ‘‘ঘরের মাঠে মুম্বই সিটি এফসি ও এটিকের বিরুদ্ধে আধিপত্য নিয়েই খেলেছিলাম। তাই কিছুটা চাপমুক্ত হয়ে বেঙ্গালুরু এফসি-র বিরুদ্ধে খেলতে গিয়েছিলাম। কিন্তু ম্যাচের স্কোর লাইন আমাকে স্তম্ভিত করে দিয়েছিল।’’ সুনীল ছেত্রীদের বিরুদ্ধে হারের পরেই সাংবাদিক বৈঠকে দায়িত্ব ছাড়ার ইঙ্গিত দিয়েছিলেন গ্রেগরি। শেষ পর্যন্ত অবশ্য ইস্তফা দেননি তিনি। সোমবার হায়দরাবাদের বিরুদ্ধে ম্যাচেই অগ্নিপরীক্ষা তাঁর। </p>
      <p>৪ ম্যাচে ১ পয়েন্ট নিয়ে লিগ টেবলে সবার শেষে চেন্নাই। সমসংখ্যক ম্যাচ খেলে ৩ পয়েন্ট নিয়ে নবম স্থানে হায়দরাবাদ। খেতাবি লড়াইয়ে টিকে থাকতে হলে তাদেরও সোমবার ঘরের মাঠে জেতা ছাড়া অন্য কোনও পথ খোলা নেই।</p>
      <p>সোমবার আইএসএলে: চেন্নাইয়িন এফসি বনাম হায়দরাবাদ (সন্ধে ৭.৩০, স্টার স্পোর্টস টু চ্যানেলে)। </p>
    </article>
  </body>
</html>