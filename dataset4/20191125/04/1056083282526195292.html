<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401929/%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D8%A7-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1%D9%88%D9%86-%D8%AD%D8%B2%D8%A8%DB%8C-%D9%84%DB%8C%DA%A9%D9%88%D8%AF-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:23:46+00:00"/>
    <meta property="og:title" content="نتانیاهو با انتخابات درون حزبی لیکود موافقت کرد"/>
    <meta property="og:description" content="نخست‌وزیر رژیم صهیونیستی با انتخابات درون حزبی لیکود طی شش هفته آینده موافقت کرد."/>
  </head>
  <body>
    <article>
      <h1>نتانیاهو با انتخابات درون حزبی لیکود موافقت کرد</h1>
      <address><time datetime="2019-11-25T04:23:46+00:00">25 Nov 2019, 04:23</time> by <a rel="author">زهرا موسوی</a></address>
      <p>نخست‌وزیر رژیم صهیونیستی با انتخابات درون حزبی لیکود طی شش هفته آینده موافقت کرد.</p>
      <p>به گزارش ایسنا، به نوشته روزنامه یدیعوت آحارونوت، بنیامین نتانیاهو، نخست وزیر رژیم صهیونیستی به رغم صحبتی که در مخالفت با انتخابات درون حزبی لیکود داشت سرانجام تحت فشارها با برگزاری انتخابات درون حزبی موافقت کرد.</p>
      <p>به نوشته این روزنامه، نخست وزیر دولت اشغالگر که متهم به فساد است، با حییم کاتس، عضو کنست (پارلمان رژیم صهیونیستی) و رئیس حزب نشست داشت و هر دو طبق توافق قبلی بر برگزاری نشست حزب لیکود در پنجم دسامبر و موافقت با لغو انتخابات مقدماتی لیست حزب توافق کردند.<br/><br/>هاآرتص نیز نوشت، نتانیاهو و کاتس همچنین بر سر برگزاری انتخابات درون حزبی ظرف شش هفته آینده بعد از درخواست گدعون ساعر برای برگزاری چنین انتخاباتی توافق کردند.</p>
      <p>به نوشته هاآرتص، نخست وزیر و رئیس حزب لیکود صرف نظر از امکان برگزاری این انتخابات قبل از انحلال کنست با برگزاری آن موافقت کرده‌اند.</p>
      <p>هاآرتص افزوده است، حزب لیکود ظرف روزهای آینده برای لغو انتخابات مقدماتی لیست حزب تشکیل جلسه خواهد داد.</p>
      <p>در این راستا گدعون ساعر، عضو ارشد حزب لیکود و رقیب سیاسی بنیامین نتانیاهو نیز از برگزاری انتخابات درون حزبی لیکود در آینده نزدیک خبر داد.</p>
      <p>به گزارش بی.بی.سی، در پی صدور کیفرخواست علیه بنیامین نتانیاهو، فشار بر نخست وزیر اسرائیل برای کناره گیری از قدرت بالا گرفته است.</p>
      <p>گدعون ساعر از معدود نمایندگان لیکود در پارلمان (کنست) است که به طور علنی می‌گوید، نتانیاهو در انتخابات احتمالی آینده شانس پیروزی ندارد و حزب راستگرای لیکود باید رهبر جدیدی انتخاب کند.</p>
      <p>رسانه‌های رژیم صهیونیستی اشاره‌ای به تاریخ دقیق انتخابات درون حزبی لیکود نکرده‌اند.</p>
      <p>گدعون ساعر روز یکشنبه (۲۴ نوامبر) در حساب کاربری خود در شبکه توییتر نوشت: "از موافقت نخست وزیر با برگزاری انتخابات درون حزبی برای (تعیین) رهبر حزب استقبال می‌کنم."</p>
      <p>نخست وزیر رژیم صهیونیستی تاکید دارد که به رغم کیفرخواست صادره علیه او مبنی بر دریافت رشوه، فریب و سوءاستفاده از اعتماد عمومی قصد کناره گیری ندارد.</p>
      <p>
        <b>نتانیاهو روز یکشنبه روال عادی کار خود را ادامه داد و از جمله از بلندی‌های اشغالی جولان در شمال اسرائیل بازدید کرد.</b>
      </p>
      <p>همزمان، روز یکشنبه دیوان عالی اسرائیل درخواست یک گروه مدنی به این نهاد برای صدور حکم کناره گیری نخست وزیر از قدرت را رد کرد.</p>
      <p>پنج‌شنبه گذشته دادستان کل اسرائیل پس از ماه‌ها تحقیقات قضایی رای خود را در مورد نتانیاهو اعلام کرد.</p>
      <p>
        <b>این نخستین بار در تاریخ اسرائیل است که علیه یک نخست‌وزیر در زمان تصدی این پست اعلام جرم می‌شود.</b>
      </p>
      <p>بنیامین نتانیاهو متهم است برای اینکه پوشش خبری مثبت به او داده شود با شماری از مالکان رسانه‌های خصوصی اسرائیل بده بستان‌های مخفیانه‌ای داشته یا اینکه به طور غیرقانونی از افراد ثروتمند هدایایی به ارزش صدها هزار دلار دریافت کرده است.</p>
      <p>نتانیاهو اتهامات را رد کرده و آنها را "سیاسی" خوانده است. او می‌گوید مخالفانش قصد کودتا دارند. بنی گانتس، رهبر حزب آبی - سفید و رقیب اصلی نتانیاهو، هم پیشتر خواستار برکناری نخست وزیر شده بود.</p>
      <p>بنیامین نتانیاهو در تابستان امسال رکود طولانی‌ترین دوره نخست وزیری اسرائیل را شکست.</p>
      <p>نتانیاهو از سال ۲۰۰۹ در سه دوره متوالی زمام قدرت را در دست داشته است. او همچنین از سال ۱۹۹۶ تا ۱۹۹۹ این سمت را در اختیار داشت.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090301855/%DA%AF%D8%A7%D9%86%D8%AA%D8%B3-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D9%87-%D8%B1%D8%A7%D9%87-%D8%A7%D9%86%D8%AF%D8%A7%D8%AE%D8%AA%D9%86-%D8%AC%D9%86%DA%AF-%D8%AF%D8%A7%D8%AE%D9%84%DB%8C-%D8%A7%D8%B3%D8%AA"/>
        <a href="https://www.isna.ir/news/98090301213/%DA%AF%D8%A7%D9%86%D8%AA%D8%B3-%D8%AE%D8%B7%D8%A7%D8%A8-%D8%A8%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B3%D8%AA%D8%B9%D9%81%D8%A7-%D8%A8%D8%AF%D9%87"/>
        <a href="https://www.isna.ir/news/98090301099/%DA%A9%D9%88%D8%AF%D8%AA%D8%A7-%D8%AF%D8%B1-%D8%AD%D8%B2%D8%A8-%D9%84%DB%8C%DA%A9%D9%88%D8%AF-%D8%B9%D9%84%DB%8C%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88"/>
      </related>
    </article>
  </body>
</html>