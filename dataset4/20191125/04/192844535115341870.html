<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7963278/"/>
    <meta property="og:site_name" content="Sanook"/>
    <meta property="article:published_time" content="2019-11-25T04:55:11+00:00"/>
    <meta property="og:title" content="เตือนภัยรูปแบบ &quot;ผู้โชคดี&quot; ได้รางวัลชุดโฮมเธียเตอร์ แต่ต้องจ่ายเกือบ 3 หมื่น"/>
    <meta property="og:description" content="สาวใหญ่ออกโรงเตือนภัยผ่านสื่อ หลังได้รับจดหมายเป็น &quot;ผู้โชคดี&quot; ไปจับรางวัลได้ชุดโฮมเธียเตอร์ แต่ต้องชำระค่าธรรมเนียมเกือบ 3 หมื่นบาท กลับมาเปิดฟังที่บ้าน เสียงเพี้ยนสุดๆ"/>
  </head>
  <body>
    <article>
      <h1>เตือนภัยรูปแบบ "ผู้โชคดี" ได้รางวัลชุดโฮมเธียเตอร์ แต่ต้องจ่ายเกือบ 3 หมื่น</h1>
      <address>
        <time datetime="2019-11-25T04:55:11+00:00">25 Nov 2019, 04:55</time>
      </address>
      <p>
        <b>สาวใหญ่ออกโรงเตือนภัยผ่านสื่อ หลังได้รับจดหมายเป็น "ผู้โชคดี" ไปจับรางวัลได้ชุดโฮมเธียเตอร์ แต่ต้องชำระค่าธรรมเนียมเกือบ 3 หมื่นบาท กลับมาเปิดฟังที่บ้าน เสียงเพี้ยนสุดๆ</b>
      </p>
      <p>(25 พ.ย.) นางเพียร อายุ 60 ปี และ นางสุณีย์ อายุ 48 ปี สองพี่น้องชาวบ้านหนองปรือ ต.โคกม้า อ.ประโคนชัย จ.บุรีรัมย์ ได้ออกมาเตือนภัยสังคม หลังจากได้รับจดหมายมาจากบริษัทแห่งหนึ่ง อ้างเป็นตัวแทนจำหน่ายเครื่องใช้ไฟฟ้าหลายยี่ห้อดัง ระบุว่าเป็นผู้โชคดีได้รับรางวัลเครื่องใช้ไฟฟ้า เตารีดไอน้ำ เตาอบไฟฟ้า และเครื่องดูดฝุ่น</p>
      <p>แต่พอได้นำจดหมายไปติดต่อรับของรางวัล พบว่าบริษัทดังกล่าวไม่ได้มีสินค้าวางจำหน่ายเหมือนกับห้างร้านทั่วไป โดยเปิดเป็นห้องเล็กๆ เท่านั้น เมื่อไปถึงพนักงานก็หลอกล่อให้จับสลากลุ้นรางวัลใหญ่ ไม่ว่าจะเป็ฯทองคำหรือเครื่องใช้ไฟฟ้า เมื่อทั้งสองหลงกลจับสลากแล้วไม่ได้รางวัลใหญ่ ทางพนักงานก็บอกว่าให้ลูกสาวของนางสุณีย์ ร่วมจับรางวัลอีกคน</p>
      <p>ปรากฏว่าลูกสาวสามารถจับได้รางวัลชุดโฮมเธียร์เตอร์แบรนด์ดังจากต่างประเทศ ที่ทางบริษัทอ้างว่ามีมูลค่าสูงถึง 76,900 บาท แต่จะต้องเสียค่าธรรมเนียม 36 เปอร์เซ็นต์ของสินค้า หากคำนวณแล้วจะเป็นเงิน 27,684 บาท แต่นางสุณย์ไม่มีเงินเพียงพอที่จะจ่ายค่าธรรมเนียม จึงได้บอกปฏิเสธไม่เอาของรางวัลที่จับได้</p>
      <p>ปรากฏว่าทางพนักงานก็ยังคงคะยั้นคะยอ อีกทั้งยังเปิดเครื่องเสียงให้ฟังดังกระหึ่ม โฆษณาสินค้าไปต่างๆ นานา กระทั่ง นางเพียร ผู้ป็นพี่สาวตัดสินใจนำเอาเงินที่ได้มาจากการนำเอาสร้อยคอทองคำไปจำนำมาจ่ายค่าธรรมเนียมก้อนนี้ ทั้งที่เตรียมเงินเอาไว้เพื่อไปชำระหนี้กองทุนหมู่บ้าน</p>
      <p>เมื่อ นางเพียร ได้จ่ายค่าธรรมเนียมแล้วต้องการถ่ายรูปชุดโฮมเธียร์เตอร์ให้ญาติๆ ดูว่า ตัวเองได้รับของรางวัลชุดใหญ่ ทางพนักงานกลับสั่งห้ามถ่ายรูป อ้างว่าเป็นลิขสิทธิ์ของสินค้าไม่สามารถถ่ายภาพได้ ทำให้รู้สึกแปลกใจ แต่ก็ไม่ได้ทักท้วงอะไร กระทั่งพนักงานนำชุดโฮมเธียร์เตอร์ที่อยู่ในบริษัท แต่ไม่ใช่ชุดเดียวกับที่ตั้งโชว์อยู่หน้าร้านขึ้นรถให้</p>
      <p>พอกลับมาถึงบ้านก็เปิดเครื่องเสียงฟัง ปรากฏว่าคุณภาพเสียงไม่เหมือนกับที่พนักงานได้เปิดทดสอบให้ฟังที่ร้าน เสียงค่อนข้างต่างกันเป็นอย่างมาก ถึงแม้จะไม่ใช่ผู้เชี่ยวชาญด้านเครื่องเสียง แต่ก็ยังฟังออกว่าเสียงไม่ดี</p>
      <p>ทำให้ในวันต่อมา ตนจึงนำชุดโฮมเธียร์เตอร์ดังกล่าวกลับไปคืนให้ที่บริษัท และต้องการจะขอเงินคืน แต่ทางบริษัทไม่ยอมให้คืน ทั้งที่ตามความเป็นจริงแล้ว หากไปซื้อของตามห้างร้านทั่วไป สามารถคืนสินค้าได้ไม่เกิน 7 วัน จึงเชื่อว่าน่าจะถูกหลอก และตัดสินใจเข้าแจ้งความที่ สภ.เมืองบุรีรัมย์</p>
      <p>ในที่สุด ทางบริษัทดังกล่าวก็ยอมคืนเงินค่าธรรมเนียมที่จ่ายไปให้ทั้งหมด ส่วนตนเองก็คืนสินค้าให้กับทางบริษัทครบทุกชิ้นเช่นกัน</p>
      <p>ทั้งยี้ นางเพียร กล่าวว่า แม้ว่ากรณีของตนจะได้รับเงินคืนแล้ว แต่อยากจะนำเรื่องราวที่เกิดขึ้นออกมาเตือนภัย เพราะไม่อยากให้ชาวบ้านคนอื่นๆ ต้องตกเป็นเหยื่อหลงเชื่อเช่นนี้อีก เพราะเชื่อว่าน่าจะมีชาวบ้านในหลายอำเภอที่ได้รับจดหมายในลักษณะดังกล่าวและถูกโน้มน้าวให้จับรางวัลเช่นนี้เดียวกัน</p>
    </article>
  </body>
</html>