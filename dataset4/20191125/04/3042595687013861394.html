<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/slo-michael-jackson-rekord/71856476"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T04:36:36+00:00"/>
    <meta property="og:title" content="Slo Michael Jackson-rekord"/>
    <meta property="og:description" content="Taylor Swift (29) har vunnet rekordmange priser i American Music Awards (AMA)."/>
  </head>
  <body>
    <article>
      <h1>Slo Michael Jackson-rekord</h1>
      <h2>Taylor Swift (29) har vunnet rekordmange priser i American Music Awards (AMA).</h2>
      <address><time datetime="2019-11-25T04:36:36+00:00">25 Nov 2019, 04:36</time> by <a rel="author">Marthe Ihle</a></address>
      <p>Natt til mandag vant hun prisen som årets artist, og har med det hele 25 AMA-trofeer i samlingen.</p>
      <p>
        <b>Med det slo hun musikklegenden Michael Jacksons mangeårige rekord på 24.</b>
      </p>
      <p>Seinere på kvelden rasket hun med seg enda to til (27 totalt) - for tiårets artist og beste album i kategorien pop eller rock.</p>
      <p>- Dette er helt utrolig! sa Swift fra scenen da hun mottok prisen.</p>
      <p>Blant andre stjerneskuddet Billie Eilish (17) vant pris natt til mandag, hun for beste artist i kategorien alternativ rock.</p>
      <h3>Offentlig konflikt</h3>
      <p>Samtidig kalte Swift albumet <a href="https://www.dagbladet.no/kultur/for-mye-forglemmelig/71520162">Lover</a>, som ble sluppet i august, «en ny start». Det siste året har nemlig vært svært turbulent for Swift, som har gått offentlig ut og hevdet seg mobbet av sitt tidligere management.</p>
      <p>I sommer <a href="https://www.dagbladet.no/kultur/hevder-hun-blir-mobbet-av-stjernemanager/71295966">anklaget hun Scooter Braun for mobbing,</a> og den siste tida har det eskalert igjen.</p>
      <h3>Fikk synge</h3>
      <p>
        <b><b>I forkant av AMA-utdelingen, har hun i en</b> lengre <a href="https://www.facebook.com/notes/taylor-swift/dont-know-what-else-to-do/10156631338812023/">Facebook-post</a> igjen gått ut mot Braun, som hun mener hindrer henne i å opptre på arrangementet.</b>
      </p>
      <p>- De har gitt meg to betingelser for å få lov til å bruke musikken min: Om jeg går med på å ikke re-innspille sangene mine neste år (noe jeg ser fram til og har lov til å gjøre), og at jeg slutter å snakke om dem, skriver Swift.</p>
      <p>Braun svarte raskt på tiltale, og ba Swift om <a href="https://www.dagbladet.no/kjendis/stjernemanager-ber-swift-begrave-stridsoksa/71848130">å begrave stridsøksen</a>.</p>
      <p>Natt til mandag <i>fikk</i> hun synge en medley av egne sanger.</p>
    </article>
  </body>
</html>