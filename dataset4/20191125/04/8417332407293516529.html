<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/25/Ektepar-reddet-p%C3%A5-Filippinene-etter-bortf%C3%B8ring-i-oktober-20465834.ece"/>
    <meta property="og:site_name" content="adressa.no"/>
    <meta property="article:published_time" content="2019-11-25T04:31:01+00:00"/>
    <meta property="og:title" content="Ektepar reddet på Filippinene etter bortføring i oktober"/>
    <meta property="og:description" content="En general på Filippinene sier styrker har reddet en britisk mann og hans filippinske kone som ble bortført fra et feriested av en IS-gruppe i oktober."/>
  </head>
  <body>
    <article>
      <h1>Ektepar reddet på Filippinene etter bortføring i oktober</h1>
      <address><time datetime="2019-11-25T04:31:01+00:00">25 Nov 2019, 04:31</time> by <a rel="author">(NTB) NTB-AP</a></address>
      <p>En general på Filippinene sier styrker har reddet en britisk mann og hans filippinske kone som ble bortført fra et feriested av en IS-gruppe i oktober.</p>
      <aside><a href="https://www.adressa.no/nyheter/utenriks/2019/11/25/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/25/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/25/javascript:void(0);">Del denne artikkelen på e-post</a></aside>
      <p>Ifølge generalløytnant Cirilito Sobejana fant soldatene IS-gruppa som hadde tatt Allan Hyrons og kona Wilma i byen Parang i Sulu-provinsen. Paret ble reddet i sikkerhet etter en kort skuddveksling.</p>
      <p>– Det var en løpende skuddveksling. De to ble etterlatt fordi de ikke kunne dra dem med seg lenger, forklarer Sobejana.</p>
      <p>Paret skal ha blitt holdt fanget av islamistgruppa Abu Sayyaf i jungelen siden de ble bortført 4. oktober fra feriestedet de eier i Tukuran sør på Filippinene.</p>
      <p>Da de ble funnet av soldatene mandag, skjøt de først mot hverandre, før kidnapperne løp i alle retninger, og soldatene la på sprang etter dem.</p>
      <p>Ifølge militæret kom ikke ekteparet Hyrons til skade i skytingen. Det er ikke blitt betalt løsepenger i saken.</p>
      <p>Et bilde av de to, smilende, er frigitt av hæren, og Sobejana sier de skal gjennom en medisinsk sjekk før de skal intervjues av militæret.</p>
      <p>Bortføringen med krav om løsepenger har blitt mindre vanlig på Filippinene, men forekommer ennå.</p>
      <p>(©NTB)</p>
    </article>
  </body>
</html>