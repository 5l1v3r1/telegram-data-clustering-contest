<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/kultura/slovenska-prozaicka-a-poetka-jana-ben/431966-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T04:16:00+00:00"/>
    <meta property="og:title" content="Slovenská prozaička a poetka Jana Beňová má 45 rokov"/>
    <meta property="og:description" content="Jana Beňová sa narodila v Bratislave 24. novembra 1974. Od roku 1992 študovala na Vysokej škole múzických umení, odbor Divadelná dramaturgia."/>
  </head>
  <body>
    <article>
      <h1>Slovenská prozaička a poetka Jana Beňová má 45 rokov</h1>
      <h2>Jana Beňová sa narodila v Bratislave 24. novembra 1974. Od roku 1992 študovala na Vysokej škole múzických umení, odbor Divadelná dramaturgia.</h2>
      <address><time datetime="2019-11-25T04:16:00+00:00">25 Nov 2019, 04:16</time> by <a rel="author">TASR</a></address>
      <p>Bratislava 25. novembra (TASR) - Niektoré jej postupy majú blízko k nonkreatívnemu písaniu. Vlastný básnický text totiž kombinuje s návodmi na použitie, bezpečnostnými pokynmi, s úryvkom zo slovníka či s horoskopom a tieto texty zasadzuje do kontextu intímneho života. Takto sa o tvorbe spisovateľky Jany Beňovej vyjadril básnik a literárny kritik Michal Rehúš. Od narodenia známej slovenskej poetky, prozaičky a novinárky uplynie v nedeľu 24. novembra 45 rokov.</p>
      <p>Jana Beňová sa narodila v Bratislave 24. novembra 1974. Od roku 1992 študovala na Vysokej škole múzických umení, odbor Divadelná dramaturgia. V rokoch 2002 až 2009 pracovala ako reportérka, neskôr tri roky ako editorka v Divadelnom ústave. V súčasnosti je na voľnej nohe a spolupracuje s Denníkom N.</p>
      <p>Jej román Plán odprevádzania (Café Hyena) získal v roku 2012 Cenu Európskej Únie za literatúru a zatiaľ bol preložený do dvanástich jazykov vrátane nemeckého, anglického, francúzskeho, talianskeho či arabského. Je autorkou troch zbierok poézie a štyroch románov.</p>
      <p>Do literatúry vkročila ako devätnásťročná básnickou zbierkou Svetloplachý (1993), v ktorej voľným priraďovaním dala dokopy svoje záznamy z citového a vzťahového sveta. Nie je to ucelený súbor textov, Beňová mozaikovito vyberá a nanovo skladá veci okolo seba do akéhosi albumu či denníka. Ten však nie je súkromný, ale dovoľuje čitateľovi zalistovať si v ňom, poprehadzovať jednotlivé časti, tešiť sa z hry. Neskôr jej ešte v roku 1997 vyšli básnické Lonochod a Nehota. Lonochod je zbierka štylizovaná ako cestopis: od dátumu narodenia autorky po rok 1995. Tak ako v debute, aj tu ide o "cestopis" medziľudských vzťahov, lások, detailov či postrehov zo života.</p>
      <p>Napriek tomu, že Nehota je datovaná o rok skôr ako Lonochod, vychádza ako tretia v poradí. Nasledovala novela Parker (Ľúbostný román), kde sa prozaický text prelína s lyrickým. Beňová v próze neuniká do seba – ako niektorí jej súčasníci – ale pokračuje v tendencii, ktorú si zvolila v básňach. Vzniká tak epika postavená na reálnej zážitkovosti. Napriek tomu ťažko hovoriť o "silnom príbehu". Znova ide skôr o koláž jednotlivých momentov zo vzťahu chlapca Parkera a dievčaťa Heidy (Heidy je zároveň dominantnou rozprávačkou v prvej osobe).</p>
      <p>V roku 2003 vyšlo Beňovej ďalšie prozaické dielo Dvanásť poviedok a Ján Med. Panoptikum postáv a jemne presakujúca atmosféra dnešnej Bratislavy v ňom dokresľuje jedinečnú schopnosť autorky sústrediť sa na vnútorný svet svojich hrdinov a na ich spôsob ako sa vyrovnať s tragickými, bizarnými, neraz aj grotesknými životnými situáciami.</p>
      <p>Priaznivý ohlas získala próza Plán odprevádzania (Café hyiena), ktorá vyšla v roku 2008. Literárny kritik Alexander Halvoník o diele napísal:<i> "Je jasné, že Jana Beňová (1974) by chcela napísať román. Je však takisto jasné, že román o panelovej Petržalke sa nedá napísať. Nie preto, že v Petržalke sa nedejú románové veci, ale preto, že v Petržalke sú veci, ktoré nemajú s románom nič spoločné: anonymita, neosobnosť, ahistoricita, nebezpečné známosti, osamotenosť človeka túžiaceho po identite, všetky životy sú tu cudzie."</i></p>
      <p>Pod názvom Preč, preč v roku 2012 vyšiel román/báseň o zložitostiach vzťahov a života je silnou výpoveďou o súčasníkoch. Ostatným dielom Jany Beňovej je román Honeymoon (2015).</p>
      <p>Dielo Café Hyena (Plán odprevádzania) vyšlo pod názvom Seeing People Off v Spojených štátoch amerických 9. mája 2017 ako Beňovej prvá kniha vydaná v anglickom jazyku. Americká verejnoprávna rozhlasová stanica NPR si všimla slovenskú spisovateľku a hodnotí jej knihu ako neobyčajnú a fascinujúcu.</p>
      <p>Autorka o svojej doterajšej tvorbe hovorí: <i>"Keď som mala šestnásť, písala som plamennú poéziu, a myslím, že v tom veku to ináč ani nemôže byť. Viem, že treba písať aj o hrozných veciach, ale nerada čítam knihy, ktoré ma vystrašia. Nechcem sa báť kníh ani spisovateľov. A nechcem nikoho strašiť."</i></p>
    </article>
  </body>
</html>