<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807211/%D8%B9%D8%B1%D8%A8%D8%B3%D8%AA%D8%A7%D9%86-%D9%87%D9%85-%D8%AF%D8%B1-%D8%B1%D9%86%DA%A9%DB%8C%D9%86%DA%AF-afc-%D8%A7%D8%B2-%D8%A7%DB%8C%D8%B1%D8%A7%D9%86-%D8%B9%D8%A8%D9%88%D8%B1-%DA%A9%D8%B1%D8%AF-%D8%B9%DA%A9%D8%B3"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T04:05:00+00:00"/>
    <meta property="og:title" content="عربستان هم در رنکینگ AFC از ایران عبور کرد! + عکس"/>
    <meta property="og:description" content="عملکرد خوب باشگاه های عربستانی سبب شد تا آن ها از رتبه هفتم به رده چهارم بیایند و بیشترین مقدار صعود را در بین ده کشور برتر رقم بزنند."/>
  </head>
  <body>
    <article>
      <h1>عربستان هم در رنکینگ AFC از ایران عبور کرد! + عکس</h1>
      <h2>عملکرد خوب باشگاه های عربستانی سبب شد تا آن ها از رتبه هفتم به رده چهارم بیایند و بیشترین مقدار صعود را در بین ده کشور برتر رقم بزنند.</h2>
      <address>
        <time datetime="2019-11-25T04:05:00+00:00">25 Nov 2019, 04:05</time>
      </address>
      <p>به گزارش گروه ورزشی خبرگزاری دانشجو، در ادامه گزارش مفصل تغییرات تیم های در جدول رنکینیگ، تیم گوانژو اورگراند از لیگ چین نتوانست به فینال آسیا راه پیدا کند اما به هر حال حضور سه تیم از این لیگ در مرحله حذفی باعث شد تا آن ها با 100 امتیاز کامل صدرنشین باشند و جای قطر را بگیرند. شاید در صورتی که السد الهلال را شکست می‌داد و به فینال می‌رسید، رسانه معتبر FootyRankings تغییری در صدر جدول به وجود نمی‌آورد. علاوه بر عربستان که با کسب نتایج خوب از رده هفتم به چهارم رسید، ژاپن نیز از رتبه پنجم خود را به رده سوم رساند. سامورایی ها علاوه بر نایب قهرمانی در جام ملت ها و عملکرد فوق العاده در مقدماتی جام جهانی، سه نماینده درمرحله حذفی لیگ قهرمانان داشتند و همین موضوع سبب شد تا این صعود بزرگ را تجربه کنند. اما کره جنوبی با افت عجیبی که مواجه شده، سقوط کرد.</p>
      <figure>
        <img src="http://isport.ir/uploads/images/13980903387_1.jpg"/>
      </figure>
      <p>کشور ایران و همچنین تایلند تنها کشورها در جمع 20 کشور اول هستند که تغییر رتبه نداشته اند. ایران در سال 2019 میلادی تغییرات زیادی را تجربه کرد؛ از جدایی کی روش، برانکو، شفر و... تا حضور مربیان جدیدی چون مارک ویلموتس، گابریل کالدرون، آندره استراماچونی و مصطفی دنیزلی. با این حال تیم های ایرانی در لیگ قهرمانان 2019 به توفیق خاصی نرسیدند و با وجود حضور مربیان قبلی به نتایج خوب دست نیافتند تا برخلاف ژاپن، چین و عربستان صعودی را رقم نزنند. تیم های پرسپولیس، استقلال، ذوب آهن و سایپا نمایندگان ایران در لیگ قهرمانان آسیا بودند که از این جمع سایپا به مرحله گروهی نیز راه نیافت و سرخابی ها هم در همان مرحله گروهی حذف شدند. ذوب آهن نیز با وجود عملکرد خوب در مرحله گروهی، با شکست برابر الاتحاد از جمع تیم های آسیایی حذف شد.</p>
      <p>یکی از نکات مهم این است که نتایج ضعیف استرالیا در عرصه باشگاهی سبب شد تا آن ها از بین 10 کشور برتر جدا شوند و جای خود را به عراق و ازبکستان بدهند. در آخرین رده ها نام تیمورشرقی، پاکستان، یمن، گوام و دیده می‌شود. افغانستان، تاجیکستان و بحرین نیز با وجود عملکرد خوب ملی، به خاطر نتایج ضعیف باشگاهی چند رده سقوط کردند. بیشترین صعود نیز به کره شمالی اختصاص دارد؛ آن ها از رتبه 25 به یازدهم رسیدند.</p>
    </article>
  </body>
</html>