<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4778009/%D9%BE%D8%A7%DB%8C%D8%AA%D8%AE%D8%AA-%D8%A8%D8%B1%D8%A7%DB%8C%D9%85-%D8%B3%DA%A9%D9%88%DB%8C-%D9%BE%D8%B1%D8%B4-%D8%A8%D9%88%D8%AF-%D8%B2%DB%8C%D8%B1-%D9%88-%D8%B1%D9%88-%D8%B4%D8%AF%D9%86-%D8%B2%D9%86%D8%AF%DA%AF%DB%8C-%D8%A8%D8%A7-%D8%AA%D9%84%D9%88%DB%8C%D8%B2%DB%8C%D9%88%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:05:28+00:00"/>
    <meta property="og:title" content="سلمان خطی در گفتگو با مهر: «پایتخت» برایم سکوی پرش بود/ زیر و رو شدن زندگی با تلویزیون"/>
    <meta property="og:description" content="بازیگر سریال «پایتخت» با اشاره به حضورش در فصل ششم این سریال بیان کرد که این مجموعه در مسیر کاری‌اش مثل سکوی پرش بوده است."/>
  </head>
  <body>
    <article>
      <h1>سلمان خطی در گفتگو با مهر: «پایتخت» برایم سکوی پرش بود/ زیر و رو شدن زندگی با تلویزیون</h1>
      <address><time datetime="2019-11-25T04:05:28+00:00">25 Nov 2019, 04:05</time> by <a rel="author" href="https://www.mehrnews.com/archive?jr=33" target="_blank">عطیه موذن</a></address>
      <p>سلمان خطی بازیگر رادیو، تئاتر و تلویزیون درباره حضورش در «رادیو نمایش» به <a href="https://www.mehrnews.com/">خبرنگار مهر</a> عنوان کرد: از سال ۷۵ به رادیو آمده‌ام و اکنون ۲۳ سال است که در رادیو نمایش حضور دارم و پیش از این نیز در مرکز مازندران فعالیت داشتم.</p>
      <p>این بازیگر با اشاره به فضای متفاوت رادیو و تلویزیون بیان کرد: حضور در رادیو با تلویزیون کاملا متفاوت است. شما اگر سال‌ها در رادیو کار کنید نه دیده می‌شوید و نه زندگیتان از این رو به آن رو می‌شود.</p>
      <p>بازیگر «پایتخت» با اشاره به دیگر تفاوت‌های این دو مدیوم رسانه‌ای گفت: دستمزدهای رادیو اصلا با تلویزیون و سینما قابل مقایسه نیست و از طرف دیگر کسی که در رادیو کار می‌کند شاید تا سال‌ها او را نشناسند، مگر کسانی که عاشق رادیو هستند و از طریق پیگیری‌های مستمر این هنرمندان رادیویی را می‌شناسند. ما چنین شنونده‌های پر و پا قرصی هم داریم. مثلا پیش آمده است که یک نفر از یزد شیرینی آورده و دوست داشته هنرمندان مورد علاقه‌اش در رادیو را ببیند. حتی زمانی با دوست نابینایی صحبت می‌کردم و او با شنیدن صداهای رادیویی اسامی آن‌ها را بیان می‌کرد و این‌ها برای من خیلی جذاب بود.</p>
      <p>خطی در ادامه یاداور شد: شما اگر ۲۰ سال به‌صورت ناشناس سابقه کار در رادیو داشته باشید گاهی یک ساعت کار تلویزیونی، آن را جبران می‌کند چون دیده می‌شوید.</p>
      <p>وی که پیش از این با نقش «تقی» به عنوان برادر نقی معمولی در سریال «پایتخت» حضور یافته بود، درباره اولویت‌های خود نیز گفت: برای خود من رادیو جذاب‌تر است و بعد از تئاتر، رادیو را از سینما و تلویزیون بیشتر دوست دارم و برایم ارجحیت بیشتری دارد. به هر حال من سال‌ها در رادیو کار کرده‌ام و فکر می‌کنم شنیدن کار رادیویی جذابیت بیشتری دارد.</p>
      <p>این بازیگر درباره فصل ششم سریال «پایتخت» نیز در توضیحاتی بیان کرد: قرار بود پنجم یا ششم آذر سریال «پایتخت» کلید بخورد و من دوباره نقش تقی برادر نقی معمولی را دارم.</p>
      <p>وی درباره متن این سریال گفت: هنوز متن سریال را دریافت نکرده‌ام و بیشتر صحبت‌هایی کلی درباره شروع کار داشته‌ایم و من چون خودم اهل مازندران هستم در لوکیشن شمال نیز حضور دارم.</p>
      <p>بازیگر «پایتخت» درباره حضورش در این سریال و تاثیر آن بر زندگی حرفه‌ای خود نیز یادآور شد: من پیش از این چندین سریال کار کرده‌ بودم اما با «پایتخت» بیشتر دیده شدم و می‌توان گفت این سریال برای ما مثل یک سکوی پرش بود.</p>
    </article>
  </body>
</html>