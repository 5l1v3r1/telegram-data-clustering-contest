<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/indul-e-az-impeachment-eljaras-trump-ellen"/>
    <meta property="og:site_name" content="infostart"/>
    <meta property="article:published_time" content="2019-11-25T04:48:00+00:00"/>
    <meta property="og:title" content="Indul-e az impeachment-eljárás Trump ellen?"/>
    <meta property="og:description" content="Adam Schiff, a képviselőház hírszerzési bizottságának demokrata párti vezetője vasárnapi televíziós interjújában nem nyilatkozott arról, hogy a képviselőház megindítja-e az alkotmányos felmentést célzó eljárást (impeachment) Donald Trump amerikai elnök ellen."/>
  </head>
  <body>
    <article>
      <h1>Indul-e az impeachment-eljárás Trump ellen?</h1>
      <address><time datetime="2019-11-25T04:48:00+00:00">25 Nov 2019, 04:48</time> by <a rel="author">Infostart / MTI</a></address>
      <h3>Adam Schiff, a képviselőház hírszerzési bizottságának demokrata párti vezetője vasárnapi televíziós interjújában nem nyilatkozott arról, hogy a képviselőház megindítja-e az alkotmányos felmentést célzó eljárást (impeachment) Donald Trump amerikai elnök ellen.</h3>
      <p>Schiff kifejtette: a következő lépés az impeachment-eljárást megelőző meghallgatásokról készülő jelentés összeállítása. Úgy vélte, hogy a már elhangzott tanúvallomások elegendő bizonyítékot tartalmaznak ahhoz, hogy az alkotmányos eljárás keretében felelősségre vonják az elnököt. De - fűzte hozzá -, a végleges jelentés előtt konzultál még kollégáival a törvényhozásban és választóival Kaliforniában.</p>
      <p>
        <mark>"Lehetséges, hogy szükség lesz további meghallgatásokra, újabb tanúvallomásokra" - szögezte le.</mark>
      </p>
      <p>A demokrata párti politikus a CNN hírtelevíziónak adott interjújában vasárnap úgy fogalmazott: "ez az elnök kétszer is idegen beavatkozást kívánt a választási rendszerünkbe (...) akkor, amikor 2016-ban arra buzdította az oroszokat, hogy hackeljék Hillary (Clinton, akkori demokrata párti elnökjelölt) e-mailjeit, és később (az oroszok) ezt meg is próbálták".</p>
      <p>Schiff ezzel Trumpnak a 2016-os elnökválasztási kampányban többször - sokak szerint humorizálva - elhangzott megjegyzésére utalt, amelyben vetélytársa e-mailjeinek feltörésére bíztatott többeket, köztük orosz hackereket is.</p>
      <p>"Ami Ukrajnát illeti, kőkemény bizonyítékaink vannak a helytelen viselkedésére" - nyilatkozta Schiff, és ezzel a jelenlegi képviselőházi meghallgatások tárgyát képező Ukrajnára, illetve a Trump-adminisztráció vélelmezett nyomásgyakorlására utalt.</p>
      <blockquote>Schiff határozottan elhárította a választ arra a kérdésre, hogy vajon a demokrata többségű képviselőház megindítja-e az elnök ellen az impeachment-eljárást.</blockquote>
      <p>Közben a Fox televízióban John Kennedy szenátor Nancy Pelosi demokrata párti házelnököt bírálta, mondván, hogy "rutinszerű politikai eszközként használja" az impeachment-eljárást, Newt Gigrich, volt republikánus házelnök pedig szintén Pelosit, továbbá Adam Schiffet és más demokrata párti politikusokat kárhoztatott az egész folyamatért.</p>
      <p>John Kennedy, louisianai szenátor - aki nem rokona John Kennedy volt elnöknek és családjának - a Foxnak adott interjújában úgy fogalmazott: "Pelosi házelnök komolytalanul viselkedik". Newt Gingrich, republikánus politikus - aki 1995 és 1999 között volt házelnök - szintén a Fox televízióban úgy vélekedett, hogy az impeachment-eljárással "Nancy Pelosi és Adam Schiff kiéli a fantáziáját". Mint fogalmazott: "patologikusan szükségük van arra, hogy megpróbálják tönkretenni az elnököt, még annak árán is, ha ez a folyamat őket is megnyomorítja". Szerinte a demokratákat nem érdeklik "a tények" vagy "az érvek".</p>
      <p>Devin Nunes, kaliforniai republikánus képviselő vasárnap megerősítette pénteken tett ígéretét, miszerint bepereli a CNN televíziót és a The Daily Beast című portált, mert mindkét médium azt állította, hogy ő 2018-ban Bécsben találkozott Viktor Sokin ukrajnai főügyésszel, és szorgalmazta nála a Joe Biden volt alelnök és jelenlegi demokrata párti elnökjelölt-aspiráns és a fia, Hunter Biden ukrajnai üzleti ügyeinek kivizsgálását. "A korrupt média" felelősségre vonásának egyetlen módja a bírósági eljárás - jelentette ki Nunes.</p>
      <p>
        <i>Nyitókép: MTI/EPA/Cristobal Herrera</i>
      </p>
    </article>
  </body>
</html>