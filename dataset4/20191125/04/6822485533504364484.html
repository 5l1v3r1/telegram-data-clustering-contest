<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904008.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T04:00:00+00:00"/>
    <meta property="og:title" content="جزئیات همکاری های فنی جدید بین ایران و آژانس"/>
    <meta property="og:description" content="به گزارش فارس، کاظم غریب آبادی سفیر و نماینده دائم کشورمان نزد سازمان ملل و سایر سازمان های بین المللی مستقر در وین، از تصویب چندین پروژه جدید همکاری فنی بین جمهوری اسلامی و آژانس در جریان اجلاس هفته گذشته شورای حکام آژانس خبر داد."/>
  </head>
  <body>
    <article>
      <h1>جزئیات همکاری های فنی جدید بین ایران و آژانس</h1>
      <address>
        <time datetime="2019-11-25T04:00:00+00:00">25 Nov 2019, 04:00</time>
      </address>
      <p>نماینده دائم ایران در آژانس بین المللی انرژی اتمی از تصویب پروژه های جدید بین ایران و آژانس در حوزه همکاری های فنی خبر داد.</p>
      <p>به گزارش فارس، کاظم غریب آبادی سفیر و نماینده دائم کشورمان نزد سازمان ملل و سایر سازمان های بین المللی مستقر در وین، از تصویب چندین پروژه جدید همکاری فنی بین جمهوری اسلامی و آژانس در جریان اجلاس هفته گذشته شورای حکام آژانس خبر داد.</p>
      <p>سفیر و نماینده دائم کشورمان در این خصوص اظهار داشت: با تلاش های صورت گرفته و مذاکرات فنی بین سازمان انرژی اتمی کشورمان و آژانس، علاوه بر تداوم اجرای دو پروژه همکاری فنی در حوزه نیروگاهی و درمان سرطان برای سال هال 2020 و 2021، چهار پروژه جدید همکاری فنی نیز برای دوره زمانی 2020 و 2021 برای کشورمان به تصویب رسید. غریب آبادی افزود: این پروژه ها که ارزش مالی اجرای آنها بیش از یک میلیون یورو (تامین از سوی آژانس) خواهد بود، در حوزه های مختلف از جمله ارتقای ایمنی و بهره برداری از راکتورهای تحقیقاتی هسته ای، ارتقای ظرفیت انسانی در حوزه سوخت هسته ای، ارتقای ظرفیت تولیدکنندگان در زمینه غلات اصلی، و همچنین مدیریت پسماندها می باشد.  </p>
      <p>گفتنی است برنامه همکاری های فنی، یکی از مهمترین حوزه های همکاری آژانس با کشورهای عضو، به ویژه کشورهای در حال توسعه است که هدف از آن، ارتقاء و بهبود وضعیت و استانداردها در حوزه های مختلف از جمله بهداشت، درمان، تغذیه، کشاورزی، ایمنی و امنیت، صنعت و غیره است. در مجموع، موضوعات تحت پروژه های همکاری فنی توسط آژانس، 30 حوزه را در برمی گیرد که بهداشت، تغذیه و کشاورزی، و ایمنی و امنیت به ترتیب بالاترین اولویت های همکاری بین آژانس و کشورهای عضو را تشکیل می دهند.</p>
    </article>
  </body>
</html>