<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.turkiyegazetesi.com.tr/ekonomi/664783.aspx"/>
    <meta property="og:site_name" content="Türkiye Gazetesi"/>
    <meta property="article:published_time" content="2019-11-25T04:48:00+00:00"/>
    <meta property="og:title" content="'Kapadokya’da turizmi tüm seneye yayacağız'"/>
    <meta property="og:description" content="Nevşehir’deki programları çerçevesinde Göreme Açık Hava Müzesini ziyaret eden Kültür ve Turizm Bakanı Mehmet Nuri Ersoy, Kapadokya bölgesinin 2019 yılı turizm sezonunda üç milyondan fazla ziyaretçiyi ağırlayarak sayı yönünden rekora ulaştığını belirtti."/>
  </head>
  <body>
    <article>
      <h1>'Kapadokya’da turizmi tüm seneye yayacağız'</h1>
      <address>
        <time datetime="2019-11-25T04:48:00+00:00">25 Nov 2019, 04:48</time>
      </address>
      <p>
        <b>Nevşehir’deki programları çerçevesinde Göreme Açık Hava Müzesini ziyaret eden Kültür ve Turizm Bakanı Mehmet Nuri Ersoy, Kapadokya bölgesinin 2019 yılı turizm sezonunda üç milyondan fazla ziyaretçiyi ağırlayarak sayı yönünden rekora ulaştığını belirtti.</b>
      </p>
      <p>Bundan sonraki süreçte, bölgenin turizm gelirlerini artırmayı hedeflediklerini kaydeden Ersoy, şunları söyledi: “Bundan sonra Kapadokya’nın sadece sayıya değil, gelire odaklanması gerekiyor. Bu kapsamda belediyelerle bir çalıştay yapmayı düşünüyoruz. Sadece yıkarak, yasaklar koyarak değil, bütüncül bir çevre düzenlemesi yapmak gerekiyor. Destek gerekiyorsa da biz Bakanlık olarak katkı sağlayacağız. Bizim hedefimiz Kapadokya’da kalan turistin konaklama süresini uzatmak. Sadece balona endeksli bir turizm olmaktan çıkarmak lazım. Sezonun yıla yayılması için neler yapılması gerektiğine bakacağız.” Kapadokya bölgesinin korunması amacıyla oluşturulan Kapadokya Alan Başkanlığına yıkım yetkisi de verdiklerini ifade eden Ersoy “Belediyeler bazen yıkım konusunda verdiğimiz yıkım talimatını uygulamıyor. Eğer belediye yıkım kararını uygulamazsa alan başkanlığı kendi imkânlarıyla yıkabilecek” dedi. Ersoy, yurt dışında yoğun şekilde tanıtım kampanyasına başladıklarını, 2020 itibarıyla Asya ülkelerinin öncelikli hedeflerimiz arasına girdiğini sözlerine ekledi.</p>
    </article>
  </body>
</html>