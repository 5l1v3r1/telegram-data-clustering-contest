<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/news-monitor/news_1766734"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-25T04:56:05+00:00"/>
    <meta property="og:title" content="เน็ตชายขอบเละ ‘กสทช.’ปรับ’ทีโอที’800ล."/>
    <meta property="og:description" content="‘ทีโอที’ทำศูนย์ยูโซ่เน็ตเหลว ส่งมอบได้ 9 แห่งจากทั้งหมด 371 แห่ง ทำค่าปรับพุ่ง 800 ลบ."/>
  </head>
  <body>
    <article>
      <h1>เน็ตชายขอบเละ ‘กสทช.’ปรับ’ทีโอที’800ล.</h1>
      <address><time datetime="2019-11-25T04:56:05+00:00">25 Nov 2019, 04:56</time> by <a rel="author">matichon</a></address>
      <p>
        <b>‘ทีโอที’ทำศูนย์ยูโซ่เน็ตเหลว ส่งมอบได้ 9 แห่งจากทั้งหมด 371 แห่ง ทำค่าปรับพุ่ง 800 ลบ.</b>
      </p>
      <p>นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (เลขาธิการ กสทช.) กล่าวถึงโครงการจัดให้มีสัญญาณโทรศัพท์เคลื่อนที่และบริการอินเตอร์เน็ตความเร็วสูงในพื้นที่ชายขอบ (โซนซี+) ที่บริษัท ทีโอที จำกัด (มหาชน) ชนะการประมูล ว่า ผลการตรวจรับโครงการฯ ที่บริษัท ทีโอที จำกัด (มหาชน) ชนะการประมูลประกวดราคา 3 สัญญาวงเงินรวม 6,486,399,926 บาท (รวมภาษีมูลค่าเพิ่ม) ซึ่ง กสทช. ได้แจ้งยกเลิกสัญญาไปเมื่อวันที่ 4 ตุลาคม 2562 พบว่า ทีโอที สามารถส่งมอบศูนย์ยูโซ่เน็ตได้เพียง 9 แห่ง คิดเป็นมูลค่า 100-200 ล้านบาท จากทั้งหมด 371 แห่ง เนื่องจากกระบวนการสร้างอาคารผิดเงื่อนไขตามที่สัญญากำหนด ทำให้คณะกรรมการตรวจรับงานต้องใช้เวลาในการลงพื้นที่จริงเพื่อตรวจสอบให้แน่ชัดก่อนว่า แต่ละศูนย์ต้องดำเนินการเพิ่มเติมอย่างไรบ้าง ก่อนจะเปิดให้เอกชนรายอื่นเข้ามาประมูล ส่วนไฟเบอร์ออฟติกที่ผิดสเปค คิดเป็นมูลค่าเกือบ 100 ล้านบาท และค่าบำรุงรักษาโครงข่ายนั้น กสทช.จะไม่ตรวจรับ โดยทีโอที ไม่สามารถรื้อสายออกไปได้ เพื่อให้ กสทช. ใช้บริการไฟเบอร์ออฟติกอย่างเดียว ทั้งนี้เพื่อให้การเปิดให้บริการฟรีไวไฟและการนำสัญญาณไปเชื่อมต่อกับระบบโทรศัพท์มือถือของเอกชนรายอื่นสามารถใช้งานได้</p>
      <p>“เมื่อได้ข้อสรุปแล้ว จากนี้ กสทช. ต้องดำเนินการแก้สัญญาระหว่าง กสทช. และทีโอที เพื่อไม่ให้มีปัญหาฟ้องร้องกันภายหลังว่า พื้นที่ไหนและอุปกรณ์ส่วนใหนบ้างที่รับได้ เพื่อดำเนินการมอบเงินค่าจ้างให้ทีโอทีต่อไป โดยต้องหักค่าปรับการส่งมอบงานล่าช้าจำนวนกว่า 800 ล้านบาท ออกมาด้วย โดยขณะนี้ กสทช. ยังไม่สามารถสรุปตัวเลขที่ชัดเจนได้ คาดว่า ภายในสิ้นปีนี้จะได้ข้อสรุป เพื่อให้ทุกโครงการสามารถเปิดบริการได้ในเดือนมกราคม 2563” นายฐากรกล่าว</p>
      <p>รายงานข่าวแจ้งว่า โครงการ 3 สัญญา ประกอบด้วย 1.โครงการจัดให้มีบริการอินเตอร์เน็ตความเร็วสูง ภาคเหนือ 2 มูลค่าโครงการ 2,103,800,000 บาท 2.โครงการจัดให้มีบริการอินเตอร์เน็ตความเร็วสูง ภาคตะวันออกเฉียงเหนือมูลค่าโครงการ 2,492,599,999 บาท ส่วนโครงการที่ 3.โครงการจัดให้มีสัญญาณโทรศัพท์เคลื่อนที่ มูลค่าโครงการ 1,899,999,927 บาท สามารถส่งมอบงานได้</p>
    </article>
  </body>
</html>