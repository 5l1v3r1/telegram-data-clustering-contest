<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837582-v-partiyi-likud-proponuyut-zmistiti-binyamina-netanyakhu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T04:02:00+00:00"/>
    <meta property="og:title" content="В партії &quot;Лікуд&quot; пропонують змістити Біньяміна Нетаньяху"/>
    <meta property="og:description" content="КИЇВ. 25 листопада. УНН. Депутат ізраїльської партії “Лікуд” Гідеон Саар у неділю, 24 листопада, запропонував провести до 11 грудня вибори голови …"/>
  </head>
  <body>
    <article>
      <h1>В партії "Лікуд" пропонують змістити Біньяміна Нетаньяху</h1>
      <address><time datetime="2019-11-25T04:02:00+00:00">25 Nov 2019, 04:02</time> by <a rel="author">Ілля Нежигай</a></address>
      <p><b>КИЇВ. 25 листопада. УНН.</b> Депутат ізраїльської партії “Лікуд” Гідеон Саар у неділю, 24 листопада, запропонував провести до 11 грудня вибори голови партії. Вони можуть призвести до зміщення з посади лідера партії чинного прем’єр-міністра країни Біньяміна Нетаньяху. Про це пише DW, передає <b>УНН</b>.</p>
      <p>Це стало першою офіційною спробою змістити Нетаньяху з посади лідера партії після того, як цього тижня генпрокурор Ізраїлю висунув проти нього звинувачення в корупції, повідомляє агенція dpa. Зокрема, <a href="https://www.unn.com.ua/uk/news/1837121-prokuratura-izrayilyu-virishila-visunuti-obvinuvachennya-netaniyagu-za-troma-kriminalnimi-spravami">проти Нетаньяху розслідують три окремі справи</a>, в рамках яких йому закидають такі протиправні дії, як шахрайство, зловживання довірою і хабарництво.</p>
      <p>Лояльні Нетаньяху члени партії, у тому числі міністерка культури та спорту Мірі Регев, одразу відкинули можливість проведення внутрішньопартійних виборів. Поки не відомо, скільки з 32 депутатів фракції та трьох тисяч членів центрального комітету “Лікуда” можуть підтримати заклик до праймеріз.</p>
      <p>Тиск на Нетаньяху посилюється через те, що він вже двічі після виборів <a href="https://www.unn.com.ua/uk/news/1831267-netanyagu-pripiniv-sprobi-sformuvati-noviy-uryad-izrayilyu">не зміг сформувати уряд.</a> Через це 21 листопада президент країни вперше за всю її історію <a href="https://www.unn.com.ua/uk/news/1837160-vpershe-v-istoriyi-izrayilyu-parlament-formuvatime-uryadovu-koalitsiyu">уповноважив Кнесет</a> визначитися з кандидатурою прем’єр-міністра та сформувати уряд. Якщо ізраїльські законодавці не зможуть до 11 грудня визначитися з кандидатом на пост майбутнього прем’єра, на Ізраїль чекатимуть наступні парламентські вибори, треті з початку цього року.</p>
      <p>Якщо Нетаньяху буде зміщено з посади лідера “Лікуда”, новий очільник партії стане кандидатом на посаду прем’єра на наступних виборах. Колишній міністр освіти та внутрішніх справ Гідеон Саар, який запропонував проведення праймеріз, вважається впливовим членом “Лікуда”.</p>
      <p>У першій справі Біньяміна Нетаньяху звинувачують в отриманні дорогих подарунків від багатіїв у обмін на поблажливе ставлення та підтримку. Слідчі вважають, що Нетаньяху та його дружина отримали таких подарунків на суму близько одного мільйона шекелів. У другій справі ізраїльському прем’єр-міністру закидають змову з власником критичної до його політсили газети Yedioth Ahronoth Арноном Мозесом. Слідство вважає, що в обмін на обіцянку Нетаньяху нашкодити конкуруючому виданню, що було, власне, прихильним до лінії прем’єра, газета Yedioth Ahronoth друкувала матеріали про Нетаньяху позитивної тональності.</p>
      <p>Третя справа проти Нетаньяху вважається найсерйознішою. Його підозрюють в тому, що він ішов на поступки власнику контрольного пакета акцій телекомунікаційної компанії Bezeq Шаулю Еловічу в обмін на позитивне висвітлення інформації про Нетаньяху на новинному сайті Walla, що так само належав Еловічу. У ще одній справі, що розслідує можливу корупцію під час поставок німецьких підводних човнів та інших бойових суден для потреб Ізраїлю, Нетаньяху проходить не як підозрюваний.</p>
      <p>Варто нагадати, що <a href="https://www.unn.com.ua/uk/news/1715033-politsiya-izrayilyu-planuye-visunuti-zvinuvachennya-proti-netanyagu">ще на початку 2018 року</a> поліція Ізраїлю повідомила адвокатам Беньяміна Нетаньяху, що виступить з рекомендацією висунути звинувачення проти діючого прем’єр-міністра єврейської держави за двома розслідуваним у його відношенні справах про зловживання.</p>
    </article>
  </body>
</html>