<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090401933/%D8%AA%D8%B5%D9%88%DB%8C%D8%A8-%DA%86%D9%86%D8%AF-%D9%BE%D8%B1%D9%88%DA%98%D9%87-%D8%AC%D8%AF%DB%8C%D8%AF-%D9%85%DB%8C%D8%A7%D9%86-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T04:33:24+00:00"/>
    <meta property="og:title" content="تصویب چند پروژه‌ جدید میان ایران و آژانس بین‌المللی انرژی اتمی"/>
    <meta property="og:description" content="سفیر و نماینده دائم کشورمان نزد سازمان ملل و سایر سازمان‌های بین‌المللی مستقر در وین، از تصویب چندین پروژه جدید همکاری فنی میان جمهوری اسلامی و آژانس بین‌المللی انرژی اتمی در جریان اجلاس هفته گذشته شورای حکام آژانس خبر داد."/>
  </head>
  <body>
    <article>
      <h1>تصویب چند پروژه‌ جدید میان ایران و آژانس بین‌المللی انرژی اتمی</h1>
      <address><time datetime="2019-11-25T04:33:24+00:00">25 Nov 2019, 04:33</time> by <a rel="author">فاطمه ابوطالبی</a></address>
      <p>سفیر و نماینده دائم کشورمان نزد سازمان ملل و سایر سازمان‌های بین‌المللی مستقر در وین، از تصویب چندین پروژه جدید همکاری فنی میان جمهوری اسلامی و آژانس بین‌المللی انرژی اتمی در جریان اجلاس هفته گذشته شورای حکام آژانس خبر داد.</p>
      <p>به گزارش ایسنا، کاظم غریب آبادی در این خصوص اظهار داشت: با تلاش‌های صورت گرفته و مذاکرات فنی میان سازمان انرژی اتمی کشورمان و آژانس، علاوه بر تداوم اجرای دو پروژه همکاری فنی در حوزه نیروگاهی و درمان سرطان برای سال هال ۲۰۲۰ و ۲۰۲۱، چهار پروژه جدید همکاری فنی نیز برای دوره زمانی ۲۰۲۰ و ۲۰۲۱ برای کشورمان به تصویب رسید.</p>
      <p>بر اساس گزارش العالم، غریب آبادی افزود: این پروژه‌ها که ارزش مالی اجرای آن‌ها بیش از ۱ میلیون یورو (تامین از سوی آژانس) خواهد بود، در حوزه‌های مختلف از جمله ارتقای ایمنی و بهره برداری از راکتورهای تحقیقاتی هسته‌ای، ارتقای ظرفیت انسانی در حوزه سوخت هسته‌ای، ارتقای ظرفیت تولیدکنندگان در زمینه غلات اصلی و همچنین مدیریت پسماندها می‌باشد.</p>
      <p>برنامه همکاری‌های فنی، یکی از مهمترین حوزه‌های همکاری آژانس با کشورهای عضو، به ویژه کشورهای در حال توسعه است که هدف از آن، ارتقا و بهبود وضعیت و استانداردها در حوزه‌های مختلف از جمله بهداشت، درمان، تغذیه، کشاورزی، ایمنی و امنیت، صنعت و ... می‌باشد. در مجموع، موضوعات تحت پروژه‌های همکاری فنی توسط آژانس، ۳۰ حوزه را در برمی گیرد که بهداشت، تغذیه و کشاورزی، و ایمنی و امنیت به ترتیب بالاترین اولویت‌های همکاری میان آژانس و کشورهای عضو را تشکیل می‌دهند.</p>
      <p>انتهای پیام</p>
    </article>
  </body>
</html>