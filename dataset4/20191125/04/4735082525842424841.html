<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191129677-Winnicki-PiS-wszedl-w-cichy-sojusz-z-lewica.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T04:39:59+00:00"/>
    <meta property="og:title" content="Winnicki: PiS wszedł w cichy sojusz z lewicą"/>
    <meta property="og:description" content="&quot;Budujemy nową przestrzeń ideowej prawicy. Przestrzeń ludzi wiernych wartościom - bez oszołomstwa. Ludzi potrafiących działać pragmatycznie - bez uległości, bierności i tchórzostwa&quot; - pisze na swoim profilu na Facebooku Robert Winnicki, lider Ruchu Narodowego, poseł Konfederacji, który zarzuca PiS &quot;wejście w cichy sojusz z lewicą&quot;."/>
  </head>
  <body>
    <article>
      <h1>Winnicki: PiS wszedł w cichy sojusz z lewicą</h1>
      <address><time datetime="2019-11-25T04:39:59+00:00">25 Nov 2019, 04:39</time> by <a rel="author">arb</a></address>
      <p>
        <b>"Budujemy nową przestrzeń ideowej prawicy. Przestrzeń ludzi wiernych wartościom - bez oszołomstwa. Ludzi potrafiących działać pragmatycznie - bez uległości, bierności i tchórzostwa" - pisze na swoim profilu na Facebooku Robert Winnicki, lider Ruchu Narodowego, poseł Konfederacji, który zarzuca PiS "wejście w cichy sojusz z lewicą".</b>
      </p>
      <p>Dowodem takiego sojuszu ma być - jak pisze Winnicki - wybór Magdaleny Biejat na stanowisko szefowej Komisji Polityki Społecznej i Rodziny (odwołania jej z tego stanowiska chce już Solidarna Polska - red.). <a href="https://www.rp.pl/article/20191121/KRAJ/191129865">Biejat otwarcie popiera instytucjonalizację związków jednopłciowych w Polsce, osobiście opowiada się też za przyznaniem parom jednopłciowym prawa do adopcji dzieci.</a></p>
      <p>"Pamiętacie festiwal obietnic z kampanii wiosennej i jesiennej, jak to PiS powstrzyma ofensywę ideologii LGBT?" - pisze na swoim profilu na Facebooku Winnicki. I dodaje, że "te zapewnienia są funta kłaków warte", ponieważ "przez cztery lata rządów (politycy PiS) nie zrobili w tym względzie NIC. Nie stanowili żadnej siły powstrzymującej, byli obojętni, bierni, ulegli i tchórzliwi" - ocenia poseł.</p>
      <p>Według Winnickiego PiS kapitulował "na każdym odcinku wojny kulturowej". Poseł wymienia w tym kontekście "sprawę ochrony życia, obrony tradycyjnego modelu rodziny czy zrobienia porządku z instytucjami kultury prowadzącymi degeneracką bądź antypolską politykę".</p>
      <p>"Natomiast po wyborach do Sejmu weszli w cichy sojusz z lewicą" - dodaje.</p>
      <p>Winnicki przekonuje następnie, że "tchórze, zdrajcy i idioci" po "tzw. prawej stronie" opowiadają "jak to nie wolno robić realnie konserwatywnej polityki, bo lewica dzięki temu miałaby rzekomo zyskać paliwo i nastąpi 'efekt wahadła'". "Żaden przykład z Zachodu tych bzdur o 'wahadle' (chodzi o zmianę nastrojów społecznych w wyniku realizowania skrajnie ideologicznej polityki - z prawicowych na lewicowe i odwrotnie - red.) nigdy nie potwierdzał. Przeciwnie - od lat 60. widać, że bierność i tchórzliwość zawsze daje pole lewactwu" - podkreśla poseł.</p>
      <p>Winnicki przekonuje następnie, że jego środowisko "buduje nową przestrzeń ideowej prawicy".</p>
      <p>"Tylko dzięki takim ludziom zmienimy bieg historii i nie powtórzymy fatalnych błędów Zachodu" - podsumowuje.</p>
    </article>
  </body>
</html>