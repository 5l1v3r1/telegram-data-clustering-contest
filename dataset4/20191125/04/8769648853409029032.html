<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/bases-dels-comuns-acord-govern-progressista-95-dels-vots"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T04:17:00+00:00"/>
    <meta property="og:title" content="El 94,65% dels comuns dona suport a l'acord &quot;per un govern progressista&quot;"/>
    <meta property="og:description" content="Aquest dilluns també s'ha conegut el resultat de la consulta d'Esquerra Unida a les seues bases, que avalen l'acord de coalició entre Unides Podem i el PSOE amb un 88,07% dels vots. A més, dissabte va ser el 92% de la militància del PSOE qui va ratificar l'acord de govern de coalició amb Unides Podem."/>
  </head>
  <body>
    <article>
      <h1>El 94,65% dels comuns dona suport a l'acord "per un govern progressista"</h1>
      <h2>El resultat s'uneix al d'Esquerra Unida, conegut també aquest dilluns, i al dels socialistes, aquest dissabte</h2>
      <address><time datetime="2019-11-25T04:17:00+00:00">25 Nov 2019, 04:17</time> by <a rel="author">DLV</a></address>
      <p>BARCELONA, VALÈNCIA (ACN, Redacció). La militància de Catalunya en Comú ha avalat en una votació el preacord d'Unides Podem amb el PSOE "per un govern progressista". Segons ha explicat el portaveu, Joan Mena, un 94,65% dels inscrits a Catalunya en Comú han donat llum verda al pacte que consultava sobre la possibilitat que En Comú Podem participe en un executiu progressista a l'Estat. De les 10.165 persones del cens, 3.707 hi ha participat. S'han registrat 3.505 vots a favor; 198, en contra (5,35%), i 4, en blanc (0,11%). Mena ha afirmat que estan "molt satisfets" amb el resultat, que dona suport a un govern progressista que "tanta preocupació causa a lobbies i privilegiats". En aquest sentit, ha celebrat que siga "la quantitat de vots" i no "la quantitat d'accions a borsa" el que decideix "quins són els partits que han de governar".<br/><br/>Aquest dilluns també s'ha conegut <a href="https://www.diarilaveu.com/resultat-consulta-bases-esquerra-unida-acord-unides-podem-i-psoe">el resultat de la consulta d'Esquerra Unida a les seues bases</a>, que avalen l'acord de coalició entre Unides Podem i el PSOE amb un 88,07% dels vots. A més, dissabte va ser <a href="https://www.diarilaveu.com/el-92-de-la-militancia-del-psoe-ratifica-lacord-de-govern-de-coalicio-amb-unides-podem">el 92% de la militància del PSOE</a> qui va ratificar l'acord de govern de coalició amb Unides Podem.<br/><br/><b>Recuperar el diàleg entre governs</b><br/><br/>Els comuns coincideixen que recuperar el diàleg entre governs ha de ser "normal" en democràcia, després que ERC haja instat el PSOE a garantir una mesa de negociació política entre institucions per a aconseguir el vot favorable dels republicans a la investidura de Pedro Sánchez. <br/><br/>Els comuns també han recordat que allò important és que hi haja diàleg i que, per això, cal "un govern amb capacitat d'escoltar Catalunya", que, segons Mena, només és possible amb un executiu on hi haja membres d'Unides Podem i En Comú Podem. De totes maneres, ha recordat, cal recuperar el diàleg entre governs, però també recuperar "els grans consensos" que "ni ERC ni JxCat tenen garantits". Per tot plegat ha demanat que es treballe per a assegurar-los dins de Catalunya, mitjançant el diàleg entre partits o fins i tot en grups del Parlament.<br/><br/>Sobre la possibilitat que un nou executiu amb PSOE i Unides Podem incloga ministres dels comuns –com el mateix Mena–, el portaveu ha dit que els ministres "no es busquen" i que, per ara, estan esforçant-se per a garantir un acord que facilite la investidura. "Un cop hi haja la garantia que tirarà endavant, serà el moment de parlar qui té el millor perfil per a determinades oportunitats", ha afegit el portaveu, que ha assegurat que no es troben encara "en aquesta fase".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/apunt/78038/dates-i-fets-del-25-de-novembre"/>
      </related>
    </article>
  </body>
</html>