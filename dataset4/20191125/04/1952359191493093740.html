<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04735193"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T04:27:00+00:00"/>
    <meta property="og:title" content="Monsterzege voor pro-democratische partijen bij verkiezingen in Hongkong"/>
    <meta property="og:description" content="Na maandenlange protesten hebben de pro-democratische partijen in Hongkong een monsterzege geboekt in de lokale verkiezingen. Een recordaantal Hongkongers ..."/>
  </head>
  <body>
    <article>
      <h1>Monsterzege voor pro-democratische partijen bij verkiezingen in Hongkong</h1>
      <address>
        <time datetime="2019-11-25T04:27:00+00:00">25 Nov 2019, 04:27</time>
      </address>
      <p>
        <b>Na maandenlange protesten hebben de pro-democratische partijen in Hongkong een monsterzege geboekt in de lokale verkiezingen. Een recordaantal Hongkongers bracht hun stem uit.</b>
      </p>
      <p>Uit voorlopige resultaten blijkt dat de prodemocraten 344 van de 452 zetels binnenhalen, terwijl de pro-Pekingpartijen het moeten stellen met 58 zetels. 41 zetels gaan naar onafhankelijke partijen. De resultaten voor 9 zetels zijn nog niet bekend, schrijft de South China Morning Post. Ook de de exitpolls wezen al op een ‘gigantische overwinning voor de pro-democratische partijen’.</p>
      <p>Ook de opkomst was indrukwekkend. Bij de lokale verkiezingen in de Chinese stadstaat Hongkong trok 71 procent, of zo’n 2,94 miljoen stemgerechtigden, naar de stembus. Dat aantal breekt alle records. Dat meldt de plaatselijke kiescommissie.</p>
      <p>
        <b>Referendum over aanpak Carrie Lam</b>
      </p>
      <p>De leider van Hongkong, Carrie Lam, heeft maandag in een eerste reactie verklaard dat haar regering “nederig” zal luisteren naar de bevolking nadat het prodemocratische kamp als overtuigende winnaar uit de bus kwam bij de verkiezingen. “De regering zal zeker nederig naar de mening van burgers luisteren en op een serieuze manier nadenken”, verklaarde ze in een mededeling die door de regering is verspreid.</p>
      <p>De bijna afgelaste verkiezingsdag werd beschouwd als een referendum over de aanpak van bestuurster Lam. Haar ontoegefelijkheid ten opzichte van de protestbeweging heeft een zes maanden durende politieke crisis uitgelokt waarbij beide zijden naar steeds meer geweld grepen.</p>
      <p>De protesten in Hongkong zijn gericht tegen de groeiende invloed van de communistische leiding in Peking in de voormalige Britse kroonkolonie en tegen het als brutaal beschouwde politieoptreden tegenover de pro-democratische demonstranten.</p>
      <p>Hongkong wordt volgens het principe “één land, twee systemen” autonoom bestuurd onder de soevereiniteit van China. Anders dan in rest van de communistische volksrepubliek China hebben de 7 miljoen inwoners van Hongkong met andere woorden recht van vergadering, vrijheid van meningsuiting en andere rechten. Ze vrezen dat deze vrijheden steeds meer ingeperkt zullen worden.</p>
      <p>De reactie uit China was weinig hoopgevend voor de Hongkongers. De Chinese minister van Buitenlandse Zaken Wang Yi reageerde maandag dat “Hongkong een deel blijft van China”. “Wat er ook gebeurt, Hongkong blijft een deel van China, waarvan het een speciale administratieve regio is”, klinkt het. “Elke poging om chaos in Hongkong te zaaien of de welvaart en stabiliteit te ondermijnen, is gedoemd te mislukken.”</p>
      <p>
        <b>Meer macht dan gedacht</b>
      </p>
      <p>De districtsraden waarvoor zondag gestemd kon worden, kunnen alleen maar adviseren over plaatselijke materies zoals verkeer en ruimtelijke ordening. Maar hun macht is groter dan dat. In Hongkong kiezen 1.200 mensen de opvolger van bestuurder Carrie Lam: districtsraden selecteren ruwweg 120 van die ‘superkiezers’. Ook het Hongkongse parlement wordt slechts voor de helft verkozen door de man en vrouw op de straat. Elitaire raden of ‘functionele vertegenwoordigers’ verkiezen de andere helft. De districtsleden zijn één van die vertegenwoordigers.</p>
      <p>Als blok kunnen ze dus wel degelijk wegen op de samenstelling van het parlement.</p>
      <p>Dat de districtsverkiezingen de enige stembusgang zijn in de stad volgens het principe van universeel algemeen stemrecht (‘één individu, één stem’) gaf hen nog meer gewicht.</p>
      <p>
        <b>“Klap in het gezicht”</b>
      </p>
      <p>Naarmate er meer zicht kwam op de verkiezingsresultaten, sijpelden ook commentaren uit beide kampen binnen.</p>
      <p>“Dit is een klinkende overwinning (voor de democraten). De overheid en het Pekinggezinde kamp hebben altijd beweerd dat zij de publieke steun genoten. Maar nu ... dit is een grote klap in hun gezicht, omdat het publiek haar werkelijke positie in recordcijfers heeft laten getoond”, evalueerde politiek wetenschapper Ma Gnok. “Niemand kon dit resultaat voorspellen.”</p>
      <p>Verkozene en voormalig studentenleider Lester Chum gelooft dat de districtsraad slecht “één heel belangrijk pad” is “voor het <i>(pro-democratisch nvdr.)</i> gevecht”. Volgens Chum moet de Hongkongse bevolking “in de toekomst andere paden vinden om te blijven vechten”.</p>
      <p>Het Pekinggetrouwe zwaargewicht Junius Ho, de man die zijn zetel aan de democraten verloor, reageerde op Twitter: “Dit is een uitzonderlijk jaar, een uitzonderlijke verkiezing en een ongewoon resultaat.” Elders op Twitter verschenen video’s van pro-democratische kiezers die meedeelden dat ze een feestje bouwden en het glas hieven op Ho’s verlies.</p>
      <figure>
        <iframe data-src="https://twitter.com/CraigChoy/status/1198660411530383361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Diep wantrouwen</b>
      </p>
      <p>Wat deze verkiezingen alvast toonden, is dat de polarisering in de Hongkongse samenleving groeit. Kandidaten spraken niet over openbaar vervoer, maar trokken harde grenzen tussen het Pekinggetrouwe en het pro-democratische kamp. Zo zei een Pekinggezinde jonge kandidaat op zijn affiche dat “zwijgen toestemmen is met het geweld” en vroeg een pro-democraat de kiezer om “loyalisten <i>(Pekinggetrouwen, nvdr.)</i> naar huis te sturen”.</p>
      <p>Ook het wantrouwen tussen burger en overheid heeft zich ingezaaid. De autoriteiten van Hongkong zagen zich zondag genoodzaakt om aan één stuk door geruchten de kop in te drukken, bijvoorbeeld dat er geen gezichtsherkenningstechnologie gebruikt werd in het stemhokje. En aan het stembureau van Sai Wan ontstond dan weer massahysterie toen mensen agenten met stembussen zagen lopen.</p>
    </article>
  </body>
</html>