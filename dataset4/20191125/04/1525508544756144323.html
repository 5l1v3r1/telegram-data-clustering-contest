<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779080/%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF-%D8%A7%DB%8C%D9%86%DA%86%D9%87-%D8%A8%D8%B1%D9%88%D9%86-%D8%B1%D8%A7%D9%87-%D8%AA%D9%88%D8%B3%D8%B9%D9%87-%D9%BE%D8%A7%DB%8C%D8%AF%D8%A7%D8%B1-%DA%AF%D9%84%D8%B3%D8%AA%D8%A7%D9%86-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:42:39+00:00"/>
    <meta property="og:title" content="استاندار گلستان در گفتگو با مهر: منطقه آزاد اینچه‌برون راه توسعه پایدار گلستان است"/>
    <meta property="og:description" content="گرگان- استاندار گلستان با تاکید بر اینکه ظرفیت ایجاد گلستان هوشمند و توسعه گردشگری در منطقه آزاد وجود دارد، گفت: منطقه آزاد اینچه‌برون یک وجه مهم راه توسعه پایدار استان گلستان است."/>
  </head>
  <body>
    <article>
      <h1>استاندار گلستان در گفتگو با مهر: منطقه آزاد اینچه‌برون راه توسعه پایدار گلستان است</h1>
      <address>
        <time datetime="2019-11-25T04:42:39+00:00">25 Nov 2019, 04:42</time>
      </address>
      <p>هادی حق شناس در گفتگو با <a href="https://www.mehrnews.com/">خبرنگار مهر</a> اظهار کرد: منطقه آزاد اینچه‌برون ظرفیت بالقوه جدیدی است که به ظرفیت‌های بالقوه استان اضافه شده با این تفاوت که این ظرفیت جدید را همه می‌دانند.</p>
      <p>وی توضیح داد: شاید بخشی از کشور ندانند که گلستان ۷۰ درصد توتون کشور را تولید می‌کند یا گلستان رتبه سوم و یا چهارم تولید زیتون کشور را به خود اختصاص داده اما به ظرفیت منطقه آزاد اینچه‌برون همگان واقف هستند.</p>
      <p>وی افزود: تحریم‌ها و چالش‌های سیاسی بیرونی کمتر باعث شده سرمایه‌گذار خارجی وارد کشور شود.</p>
      <p>استاندار گلستان توضیح داد که وجود پول‌های سرگردان یکی از مشکلات جدی در دنیاست چرا که نرخ سود بانکی در برخی کشورها منفی است و بخشی از دنیا به اشتغال کامل رسیده‌اند.</p>
      <p>حق شناس ادامه داد: پول‌های سرگردان در کشور هم زیاد است و به خاطر همین سرگردانی پول است که عده‌ای به سراغ خرید سکه، ارز و مسکن می‌روند در شرایطی که پناهگاه اصلی پول باید در بنگاه‌های اقتصادی و سرمایه‌گذاری باشد.</p>
      <p>وی اضافه کرد: برای سرمایه‌گذار نقطه‌ای مطلوب است که کمترین چالش پولی، مالی، مالیاتی، ارزی و بازرگانی خارجی را داشته باشد که منطقه آزاد با معافیت ۲۰ ساله مالیاتی، پروانه سبز و دسترسی به مواد اولیه بدون پرداخت قطعی پول و غیره تمام این مزیت‌ها را فراهم می‌کند.</p>
      <p>حق شناس با اشاره به اینکه منطقه آزاد یک فرصت بی‌نظیر است و می‌توانیم از مزایای آن برای توسعه استان استفاده کنیم، تصریح کرد: منطقه آزاد اینچه‌برون یک وجه مهم راه توسعه پایدار استان گلستان است.</p>
      <p>وی با بیان اینکه منطقه آزاد اینچه‌برون در ۱۲ هزار و ۵۰۰ هکتار اجرایی می‌شود، خاطرنشان کرد: بخشی از زیرساخت‌های لازم در شهرک هزار هکتاری اترک در گذشته فراهم شده و با تایید نهایی شورای محترم نگهبان و ابلاغ آن با سرعت منطقه آزاد اینچه‌برون را استارت می‌زنیم و به‌راحتی می‌توانیم سرمایه‌گذار جذب کنیم.</p>
      <p>استاندار گلستان با این توضیح که دنیا به سمت عصر دیجیتال حرکت کرده است، بیان کرد: ظرفیت ایجاد گلستان هوشمند در منطقه آزاد اینچه‌برون وجود دارد و حتی می‌تواند در توسعه بخش گردشگری استان موثر باشد.</p>
    </article>
  </body>
</html>