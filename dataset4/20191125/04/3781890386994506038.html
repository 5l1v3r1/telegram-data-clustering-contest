<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743451"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T04:40:00+00:00"/>
    <meta property="og:title" content="โผล่อีกแก๊งจับลิขสิทธิ์&quot;หนังกลางแปลง&quot;บุกร้องทนายเดชา"/>
    <meta property="og:description" content="อดีตนักการเมืองท้องถิ่นเมืองกาญจน์ฯ ตั้งแก๊งเปิดบริษัท อ้างมีลิขสิทธิ์หนังต่างประเทศ อาละวาดจับ 'หนังกลางแปลง'ทั่วประเทศ เหยื่อทนไม่ไหว ร้อง'ทนายเดชา 'พบ 4ฐานความผิด แนะแจ้งความ กองปราบจับ"/>
  </head>
  <body>
    <article>
      <h1>โผล่อีกแก๊งจับลิขสิทธิ์"หนังกลางแปลง"บุกร้องทนายเดชา</h1>
      <address>
        <time datetime="2019-11-25T04:40:00+00:00">25 Nov 2019, 04:40</time>
      </address>
      <p>
        <b>อดีตนักการเมืองท้องถิ่นเมืองกาญจน์ฯ ตั้งแก๊งเปิดบริษัท อ้างมีลิขสิทธิ์หนังต่างประเทศ อาละวาดจับ "หนังกลางแปลง"ทั่วประเทศ เหยื่อทนไม่ไหว ร้อง"ทนายเดชา "พบ 4ฐานความผิด แนะแจ้งความ กองปราบจับ</b>
      </p>
      <p>เมื่อวันที่ 25 พ.ย. นายศักดิ์ศรี แซ่ลิ้ม หรือชื่อในวงการหนังการแปลงคือ “ยิ้ม ยิ้ม ภาพยนตร์” พร้อม ผู้เสียหายรายอื่น เข้าพบ นายเดชา กิตติวิทยานันท์  ทนายชื่อดัง เจ้าของเพจ “ทนายคลายทุกข์” ที่สำนักงาน ย่านรัชดาภิเษก พร้อมเอกสารว่า ตนและผู้ประกอบการฉายหนังกลางแปลง ทั่วประเทศ กว่า 300 คนถูกนายเอก (นามสมมุติ) กับพวกได้ร่วมกันก่อตั้งกลุ่มหรือแก๊งขึ้นมา ซึ่งส่วนใหญ่เป็นพวกมีพฤติกรรมเป็นพวกอันธพาล โดยจดทะเบียนบริษัทบังหน้าอ้างว่ากลุ่มของตัวเองนั้นเป็นเจ้าของลิขสิทธิ์ภาพยนตร์ต่างประเทศ แต่มาหลอกลวงประชาชน โดยโพสต์ทางเฟซบุ๊คแล้วจัดประชุมตามจังหวัดต่างๆ โดยเรียกหน่วยจัดฉายภาพยนตร์ฉายหนังกลางแปลงจากทั่วประเทศมาร่วมประชุม และบังคับให้ร่วมเป็นสมาชิกของกลุ่มของตนเอง รวมทั้งข่มขืนใจให้จ่ายเงินค่าซื้อลิขสิทธิ์ และหากไม่ยอมจ่ายนายเอก กับพวกก็ข่มขู่ว่าจะทำอันตรายต่อเสรีภาพ เช่น จะนำตำรวจมาจับกุมพวกที่ไม่ยอมทำตาม หน่วยฉายภาพยนตร์กลางแปลงส่วนใหญ่เป็นชาวบ้านหาเช้ากินค่ำ กลัวจะติดคุกจึงต้องจำยอมจ่ายเงินให้ไปหลายครั้งหลายหน ส่วนบางคนที่ไม่ยอมจ่ายก็จะดำเนินคดีในชั้นศาล เมื่อดำเนินคดีถึงที่สุดแล้วศาลยกฟ้อง เพราะกลุ่มของนายเอก ไม่มีอำนาจฟ้องและไม่เกี่ยวข้องกับเจ้าของลิขสิทธิ์ พฤติการณ์ดังกล่าวจึงเป็นภัยสังคมและเป็นภัยสังคมและเป็นภัยต่อความมั่นคงของประเทศ<br/> <br/>นายศักดิ์ศรี  กล่าวต่อว่า คดีนี้เหตุเกิดทั่วราชอาณาจักร ทั้งนี้พวกตนเคยไปปรึกษากับตำรวจท้องที่ในต่างจังหวัด แต่ก็ต้องหวาดผวากับอิทธิพลของนายเอก  เนื่องจากนายเอกเป็นอดีตนักการเมืองท้องถิ่น ในจ.กาญจนบุรี อ้างว่ารู้จักกับผู้ใหญ่ในบ้านเมือง โดยแต่ละครั้งจะเรียงินตั้งแต่หลักหมื่นจนถึงหลักแสน<br/> <br/>ด้านทนายเดชา หลังรับเรื่องร้องเรียน จึงได้ตรวจเอกสารก่อนพบว่า แก๊ง”หนังกลางแปลง ”มีความผิดใน 4 ฐานความผิดคือ 1. อั่งยี่ 2. ซ่องโจร 3.กรรโชคทรัพย์ 4. ฉ้อโกง จึงแนะนำให้ผู้ประกอบการหนังการแปลงรวมตัวกันไป แจ้งความกับพนักงานสอบสวนกองปราบปราม เพื่อดำเนินคดีกับแก๊ง”หนังกลางแปลง ”นี้ตามกฎหมายต่อไป<br/> <br/> <br/> </p>
    </article>
  </body>
</html>