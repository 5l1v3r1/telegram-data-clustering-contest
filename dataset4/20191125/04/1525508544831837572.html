<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780084/%DA%A9%D8%A7%D8%B1-%D8%A8%D9%87%D8%AF%D8%A7%D8%B4%D8%AA-%D8%AA%D8%B9%D8%B7%DB%8C%D9%84-%D8%A8%D8%B1%D8%AF%D8%A7%D8%B1-%D9%86%DB%8C%D8%B3%D8%AA-%D8%B6%D8%B1%D9%88%D8%B1%D8%AA-%D8%A8%D8%A7%D8%B2%D9%86%DA%AF%D8%B1%DB%8C-%D8%AF%D8%B1-%D8%AD%D9%88%D8%B2%D9%87-%D8%A8%D9%87%D8%AF%D8%A7%D8%B4%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T04:13:00+00:00"/>
    <meta property="og:title" content="زالی عنوان کرد؛ کار بهداشت تعطیل بردار نیست/ضرورت بازنگری در حوزه بهداشت"/>
    <meta property="og:description" content="رئیس دانشگاه علوم پزشکی شهید بهشتی، گفت: حوزه بهداشت به عنوان شالوده اصلی سلامت کشور، نیازمند نگاهی نوین و بازنگری است."/>
  </head>
  <body>
    <article>
      <h1>زالی عنوان کرد؛ کار بهداشت تعطیل بردار نیست/ضرورت بازنگری در حوزه بهداشت</h1>
      <address><time datetime="2019-11-25T04:13:00+00:00">25 Nov 2019, 04:13</time> by <a rel="author" href="https://www.mehrnews.com/archive?jr=36" target="_blank">حبیب احسنی پور</a></address>
      <p>به گزارش <a href="https://www.mehrnews.com/">خبرگزاری مهر</a>، علیرضا زالی، در مراسم تکریم و معارفه معاون بهداشتی دانشگاه علوم پزشکی شهید بهشتی، ضمن قدردانی از تلاش‌های ارزنده دکتر شهنام عرشی معاون سابق بهداشتی دانشگاه در پیشبرد اهداف بهداشتی کشور، دکتر ایاد بهادری منفرد را به‌عنوان معاون امور بهداشتی دانشگاه علوم پزشکی شهید بهشتی معرفی کرد.</p>
      <p>وی، ارتقاء حوزه بهداشت را به عنوان یکی از مهم ترین اهداف استراتژیک وزارت بهداشت و دانشگاه مورد توجه قرار داد و از ارائه بالاترین و متنوع ترین سطح خدمات بهداشتی با فاصله ای قابل توجه با سایر دانشگاه های علوم پزشکی درکشور خبر داد.</p>
      <p>وی با اشاره به اینکه جمعیتی حدود ۴۷.۵ درصد استان تهران تحت پوشش خدمات بهداشتی دانشگاه قرار دارند، گفت: طبق آمار ۱۸۰ هزار شاغل در کارگاه های حرفه ای، ۱۵ درصد از شاغلین کارخانجات کل کشور، یک میلیون دانش آموز تحت پوشش خدمات بهداشتی دانشگاه علوم پزشکی قرار دارند که این مهم خود گواه اهمیت و پرکاری این حوزه است.</p>
      <p>رئیس دانشگاه علوم پزشکی شهید بهشتی، از فعالیت مستمر هشت شبکه متمرکز بهداشتی در مجموعه تحت پوشش دانشگاه خبر داد و شکل گیری و راه اندازی سامانه سیب و اجرای موفق طرح بسیج ملی فشار خون را از دیگر فعالیت های حوزه امور بهداشتی دانشگاه ذکر کرد.</p>
      <p>وی با اشاره به دشواری های کاری و حرفه ای کارشناسان حوزه بهداشت، خاطرنشان کرد: کار در بخش بهداشت و ارائه خدمات در این حوزه تعطیل پذیر نیست و فعالیت این گروه خدوم در حوزه سلامت تاثیرگذار و با چالش ها و مشکلات متعددی روبرو است.</p>
      <p>زالی با اشاره به بارش های سیل آسای نوروز امسال در کشور، اظهار کرد: با تلاش بی وقفه همکاران و کارشناسان بهداشتی در سطح کشور، حتی یک مورد هم اپیدمی بیماری عفونی در مناطق سیل زده مشاهده نشد، این مهم دستاوردی عظیمی در حوزه بهداشت محسوب می شود که خود گواه عظمت وتوانمندی و پیشرفت این حوزه در مقابله با بحران ها است.</p>
    </article>
  </body>
</html>