<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/nu-inleds-rattegangen-mot-eskil-erlandsson-for-sexuellt-ofredande/"/>
    <meta property="og:site_name" content="DN.SE"/>
    <meta property="article:published_time" content="2019-11-25T04:20:00+00:00"/>
    <meta property="og:title" content="Nu inleds rättegången mot Eskil Erlandsson för sexuellt ofredande"/>
    <meta property="og:description" content="På måndagen inleds rättegången mot den förre riksdagsledamoten och tidigare landsbygdsministern Eskil Erlandsson (C)."/>
  </head>
  <body>
    <article>
      <h1>Nu inleds rättegången mot Eskil Erlandsson för sexuellt ofredande</h1>
      <address><time datetime="2019-11-25T04:20:00+00:00">25 Nov 2019, 04:20</time> by <a rel="author" href="https://www.dn.se/av/sanna-toren-bjorling/" target="_blank">Sanna Torén Björling</a></address>
      <p>
        <b>På måndagen inleds rättegången mot den förre riksdagsledamoten och tidigare landsbygdsministern Eskil Erlandsson (C). Han är åtalad för tre fall av sexuellt ofredande.</b>
      </p>
      <p>En förundersökning om sexuellt ofredande inleddes i mars i år sedan det framkommit att två moderatkvinnor och en kvinnlig centerpartist upplevt obehaglig beröring av Eskil Erlandsson.</p>
      <p>Han ska ha smekt dem över låren och benen när de suttit bredvid varandra. Händelserna ska ha inträffat år 2016, 2017 och 2018 och har upplevts som mycket obehagliga.</p>
      <p>Åtal för sexuellt ofredande, alternativt ofredande, <a href="https://www.dn.se/nyheter/politik/erlandsson-atalas-for-sexuella-trakasserier/">väcktes i augusti</a>.</p>
      <p><b>Centerpartiets ledning</b> försökte enligt partiledaren Annie Lööf förmå Eskil Erlandsson att avgå redan för ett år sedan, men han ville inte – och först flera månader senare lämnade han efter upprepade uppmaningar av partiledningen frivilligt riksdagen, där han suttit sedan 1994. Ett parti kan inte tvinga en riksdagsledamot att avgå.</p>
      <p>Han avgick i början av mars, en dryg vecka innan förundersökningen väcktes.</p>
      <p>Redan 2017 fick Centerledningen kännedom om ett fall där en kvinna känt sig mycket besvärad av Erlandssons beteende. Han vidtalades och ska ha lovat att skärpa sig. Kvinnan ville inte polisanmäla, men ändrade sig så småningom. Centerpartiets ledning ska också förgäves ha försökt få Erlandsson att inte kandidera i riksdagsvalet 2018. När nya fall senare kom upp togs det därför mycket allvarligt av partiet, och han varnades.</p>
      <p>– Med facit i hand hade vi kunnat agera annorlunda, men utifrån vad vi då visste agerade vi på ett korrekt sätt. Jag utgick fullständigt från att han, i och med den mycket skarpa varning han hade fått av mig och partisekreteraren, aldrig skulle göra det igen – men vi gjorde en felaktig bedömning, säger Centerns vice partiordförande Anders W Jonsson till TT.</p>
      <p><b>Partiledaren Annie Lööf </b>har betonat i flera medier att oacceptabla beteenden får konsekvenser oavsett position.</p>
      <p>Eskil Erlandsson kommer från Ljungby kommun i Småland och var lantbruksminister i regeringen Reinfeldt 2006-2010. Han själv nekar till alla anklagelser. Han menar, enligt förundersökningen, att han på grund av problem med ledvärk behöver sitta bredbent och röra på sina fingrar.</p>
      <p>Fälls han för samtliga fall bedöms straffet bli böter.</p>
    </article>
  </body>
</html>