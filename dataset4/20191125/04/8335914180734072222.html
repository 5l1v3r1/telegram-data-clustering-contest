<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/vdyhnovenite/muzika-izpiata-prez-sylzi-tina-tyrnyr-6102422"/>
    <meta property="og:site_name" content="Vesti"/>
    <meta property="article:published_time" content="2019-11-25T04:12:00+00:00"/>
    <meta property="og:title" content="Музика, изпята през сълзи: Тина Търнър"/>
    <meta property="og:description" content="Една от иконите на музиката и домашното насилие"/>
  </head>
  <body>
    <article>
      <h1>Музика, изпята през сълзи: Тина Търнър</h1>
      <h2>Една от иконите на музиката и домашното насилие</h2>
      <address><time datetime="2019-11-25T04:12:00+00:00">25 Nov 2019, 04:12</time> by <a rel="author">Сабина Иванова</a></address>
      <aside>
        <a href="https://vbox7.com/emb/external.php?vid=7a68a6ffcd&amp;start=3&amp;autoplay=1">Видео</a>
      </aside>
      <p>На 25 ноември светът отбелязва Международния ден за елиминиране на насилието срещу жените. </p>
      <p>Близо 1/4 от момичетата по света са принудени да сключат брак преди да навършат 18-годишна възраст, подложени са на болезнени и осакатяващи процедури, сегрегирани са и са заклеймявани като "нечисти"...Насилието над жени не се среща само в по-слабо развитите страни. Според <a href="https://nova.bg/news/view/2015/05/14/111269/%D0%B2%D1%81%D1%8F%D0%BA%D0%B0-%D1%87%D0%B5%D1%82%D0%B2%D1%8A%D1%80%D1%82%D0%B0-%D0%B1%D1%8A%D0%BB%D0%B3%D0%B0%D1%80%D0%BA%D0%B0-%D0%B8-%D1%85%D0%B8%D0%BB%D1%8F%D0%B4%D0%B8-%D0%B4%D0%B5%D1%86%D0%B0-%D1%81%D0%B0-%D0%B6%D0%B5%D1%80%D1%82%D0%B2%D0%B8-%D0%BD%D0%B0-%D0%B4%D0%BE%D0%BC%D0%B0%D1%88%D0%BD%D0%BE-%D0%BD%D0%B0%D1%81%D0%B8%D0%BB%D0%B8%D0%B5">данни на неправителствени</a> организации, у нас всяка четвърта жена е подложена на домашно насилие.</p>
      <p>Истината обаче е, че никой не е застрахован. Понякога зад фасадата на бляскавия живот се крие страдание, за което никой не подозира. </p>
      <slideshow>
        <figure>
          <img src="https://m4.netinfo.bg/media/images/35320/35320802/r-orig-orig-zvezdi-domashno-nasilie.jpg"/>
          <figcaption>Ким Кардашиян. Преди да се влюби в своя принц, Кайни Уест, Ким беше омъжена за Деймън от 2000 до 2004. Едва през 2010 тя намери смелост да говори за предишния си брак. Ким сподели, че Деймън я е удрял по лицето, блъскал я е в стената и ѝ е давал пари да си направи липосукция, за да изглежда перфектно за него.  Тя сподели, че не ѝ е било позволено да напуска къщата без да каже къде отива и с кого. <cite>Източник: Getty Images/Guliver</cite></figcaption>
        </figure>
        <figure>
          <img src="https://m5.netinfo.bg/media/images/34215/34215087/r-orig-orig-dvojki-holivud-byrzo-sgodeni.jpg"/>
          <figcaption>Памела Андерсън и Томи Лий Джоунс. След като двойката сключи брак само след 4 дни след запознанство си, това не вещаеше нищо добро. Когато двамата се срещнаха, страстта ги завладя много бързо, но през 1998 – три години след сватбата им, Томи беше арестуван за малтретиране и двамата се разведоха.<cite>Източник: Getty Images/Guliver</cite></figcaption>
        </figure>
        <figure>
          <img src="https://m.netinfo.bg/media/images/32654/32654550/r-orig-orig-maraia-keri.jpg"/>
          <figcaption>Марая Кери е само на 18 години, когато среща музикалния продуцент Томи Мотола. Те се ожениха през 1993 и се разведоха бързо през 1997 след обвинения за сексуално и емоционално малтретиране.<cite>Източник: GettyImages/Guliver</cite></figcaption>
        </figure>
        <figure>
          <img src="https://m4.netinfo.bg/media/images/7290/7290866/r-orig-orig-mel-gibsyn-i-bivshata-mu-priiatelka-oksana-grigorieva.jpg"/>
          <figcaption>Мел Гибсън и Оксана Григориева. Тяхната разрушителна връзка стана достояние на всички, когато пияният Гибсън беше записан как вика и обижда майката на детето си. В записа се чува и как я удря по лицето. И въпреки, че ѝ предлага споразумение за 1,5 милиона долара, тя ги отказва.<cite>Източник: ЕПА/БГНЕС</cite></figcaption>
        </figure>
        <figure>
          <img src="https://m3.netinfo.bg/media/images/33233/33233448/r-orig-orig-uitni-hiustyn.jpg"/>
          <figcaption>Уитни Хюстън и Боби Браун 15-годишният брак между Уитни и Боби беше най-меко казано доста драматичен. Това бяха дни, изпълнени с наркотици, алкохол, домашно насилие и прекалено много купони. Хюстън се удави във ваната на стаята си след употреба на кокаин и тежко сърдечно заболяване. Много хора обвиняват Браун за смъртта на великата певица.<cite>Източник: Getty Images/Guliver</cite></figcaption>
        </figure>
      </slideshow>
      <p>
        <b>Една от най-известните жени, преживели домашно насилие е поп-иконата Тина Търнър. </b>
      </p>
      <p>За нея критиката казва, че е един от най-добрите женски вокали в историята на музиката, песните й вдъхновяват, а сценичното й присъствие привлича като магнит.</p>
      <p>Въпреки всичко това, Тина Търнър създава някой от най-големите си хитове, докато нейният съпруг - Айк Търнър буквално е превърнал живота й в ад. </p>
      <p><b>Ан Мей Бълок</b>, както е истинското име на певицата, израства без баща, като първоначално за нея се грижи баба й, а после - и майка й. </p>
      <figure>
        <img src="https://m.netinfo.bg/media/images/35325/35325580/317-419-tina-tyrnyr.jpg"/>
        <figcaption>
          <cite>Източник: Getty Images/Guliver</cite>
        </figcaption>
      </figure>
      <p>Ан Мей започва да пее в църковния хор и е увлечена от блуса и рока. </p>
      <p>За първи път Ан Мей и Айк пресичат пътищата си в клуб в Ню Йорк, когато момичето е едва на 17-годишна възраст. Тя не е привлечена от него - по това време има връзка с друг мъж, но определено е впечатлена от гласа му. </p>
      <p>В годините те се засичат, но истинската химия между тях се заражда, когато Айк присъства на един неин запис. </p>
      <p>
        <b>Това ще се окаже началото на една шеметна кариера. И на един истински ад. </b>
      </p>
      <p>Според Тина Търнър, Айк веднага вижда потенциала, който те имат като двойка. За него тя е истинска златна мина. И с цената на всичко, той иска да задържи съкровището, което има. </p>
      <p>През 1960 година те правят първия си пробив с песента "A Fool in Love".</p>
      <p>Две години по-късно, двамата официално сключват брак в Тихуана, Мексико.  Следва поредица от хитове - “I Idolize You,” “It’s Gonna Work Out Fine,” “Poor Fool”, “Tra La La La La" и други. </p>
      <p>Най-знаковата им песен  - "Proud Mary" се появява през 1971 година, като критиците казват, че живото изпълнение на това парче е нещо, което всеки един човек трябва да види. </p>
      <p>
        <b>Слава, блясък, пари и... бой с дървена обувалка</b>
      </p>
      <figure>
        <img src="https://m.netinfo.bg/media/images/35325/35325584/317-419-tina-tyrnyr.jpg"/>
        <figcaption>
          <cite>Източник: Getty Images/Guliver</cite>
        </figcaption>
      </figure>
      <p>Песните на Айк и Тина завладяват, но реалността зад сцената е  потресаваща. Много често, той кара Тина да танцува на сцената, като минути преди да излязат пред публиката, той я е биел. </p>
      <p>В автобиографичната книга на Търнър "Моята любовна история", певицата си спомня за ужаса от брака. </p>
      <p>"<b>Когато свириш на китара, никога не биеш с юмруци. Той използваше дървена закачалка, с която ме удряше по главата</b>". </p>
      <p>Сексът със съпруга си Тина нарича изнасилване, като често започва и приключва с побой.</p>
      <p>През 1968 година певицата не издържа на психическия и физически тормоз на Айк и прави опит за самоубийство. Кошмарът за нея обаче продължава още почти цяло десетилетие. </p>
      <p>Айк притежава всички доходи на двойката, а Тина се чувства напълно безсилна да го напусне.</p>
      <p>След много тежък побой в Далас, Тексас, през 1976 година, Тина буквално бяга от него. Тя се спасява в хотел Рамада, единствено с дрехите на гърба си, които са потънали в кръв. </p>
      <p>
        <b>Следва развод, от който тя запазва три неща: артистичния си псевдоним и две коли. </b>
      </p>
      <p>Следват години, в които певицата трябва да оцелее и пее в малки клубове, а скоро затъва и в дългове. </p>
      <p>В средата на 80-те години тя започва да работи с продуцента Роджър Дейвис, който я насърчава да опита късмета си в поп музиката, което в крайна сметка се оказва правилен ход и така за Тина Търнър започва нов живот. </p>
      <p>Тя обаче признава, че бракът с Айк  е един от най-мрачните периоди в живота й, в които не е имало на кого да се опре. </p>
      <hr/>
      <p>
        <i>"Ако нещо те кара да се чувстваш нещастен, каквото и да е то - отърви се от него. Защото когато откриеш, че си свободен, твоята истинска креативност, твоята истинска същност ще се покаже". </i>
      </p>
      <p>
        <i>"Полът ми, цветът на кожата ми и времената в които живеехме - всичко беше против мен. Но нямаш избор - трябва да продължиш!"</i>
      </p>
      <p>
        <i>"Излязох от тъмнината, защото съм създадена, за да оцелея!"</i>
      </p>
      <hr/>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/lyubopitno/svetyt-otbeliazva-denia-za-eliminirane-na-nasilieto-nad-zheni-6089170"/>
        <a href="https://www.vesti.bg/vdyhnovenite/domyt-ad-za-vsiaka-chetvyrta-bylgarka-6092849"/>
        <a href="https://www.vesti.bg/vdyhnovenite/majkite-ili-bashtite-koj-se-grizhi-za-decata-v-bylgariia-6102368"/>
      </related>
    </article>
  </body>
</html>