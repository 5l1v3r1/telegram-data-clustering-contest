<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/18877/"/>
    <meta property="og:site_name" content="Sanook"/>
    <meta property="article:published_time" content="2019-11-25T04:16:00+00:00"/>
    <meta property="og:title" content="“เส้นเลือดขอด” เกิดขึ้นได้อย่างไร ? อันตรายแค่ไหน ?"/>
    <meta property="og:description" content="อ.พญ. ปัณฑิตา เอี่ยมศุภนิมิตร ฝ่ายศัลยศาสตร์ โรงพยาบาลจุฬาลงกรณ์ สภากาชาดไทย ระบุไว้ในรายการ รายการ ติดจอ ฬ.จุฬา ว่า เส้นเลือดขอด เกิดจากการที่เส้นเลือดดำ (ส่วนใหญ่เป็นเส้นเลือดดำที่บริเวณขา) มีการไหลเวียนของเลือดที่ผิดปกติ"/>
  </head>
  <body>
    <article>
      <h1>“เส้นเลือดขอด” เกิดขึ้นได้อย่างไร ? อันตรายแค่ไหน ?</h1>
      <address><time datetime="2019-11-25T04:16:00+00:00">25 Nov 2019, 04:16</time> by <a rel="author">Jurairat N.</a></address>
      <h3><a href="http://www.sanook.com/health/14421/">เส้นเลือดขอด</a> นอกจากจะทำให้ส่วนที่เป็นดูไม่สวยงามแล้ว ยังส่งผลข้างเคียงที่ทำให้เกิดอันตรายอื่น ๆ ตามมาได้อีกด้วย เช่น ขาบวม เป็นตะคริว เหน็บชา หรือมีผื่นคันในบริเวณที่เป็นเส้นเลือดขอด ดังนั้นต้องรีบรักษา อย่าปล่อยไว้ </h3>
      <h3>เส้นเลือดขอด คืออะไร ?</h3>
      <p>อ.พญ. ปัณฑิตา เอี่ยมศุภนิมิตร ฝ่ายศัลยศาสตร์ <a href="https://chulalongkornhospital.go.th/kcmh/">โรงพยาบาลจุฬาลงกรณ์ สภากาชาดไทย</a> ระบุไว้ในรายการ รายการ <a href="https://www.youtube.com/watch?v=JK9LXUBH9d0&amp;feature=youtu.be">ติดจอ ฬ.จุฬา</a> ว่า เส้นเลือดขอด เกิดจากการที่เส้นเลือดดำ (ส่วนใหญ่เป็นเส้นเลือดดำที่บริเวณขา) มีการไหลเวียนของเลือดที่ผิดปกติ</p>
      <p>ผศ.นพ. กฤตยา กฤตยากีรณ ฝ่ายศัลยศาสตร์ <a href="https://chulalongkornhospital.go.th/kcmh/">โรงพยาบาลจุฬาลงกรณ์ สภากาชาดไทย</a> ระบุว่า เส้นเลือดขอดสามารถพบได้ทั่วทั้งร่างกาย แต่โดยทั่วไปมักพูดถึงเส้นเลือดขอดบริเวณขา จากผู้ป่วยในโรงพยาบาลจุฬาลงกรณ์พบว่า กว่า 70% ของผู้ป่วยเส้นเลือดขอดเป็นเพศหญิง โดยมีปัจจัยเสี่ยง คือ อายุที่มากขึ้น </p>
      <h3> <br/>สาเหตุของเส้นเลือดขอด</h3>
      <p>ปัจจัยเสี่ยงที่อาจทำให้เกิดอาการเส้นเลือดขอดได้ คือ</p>
      <ol>
        <li>เป็นผู้หญิง เสี่ยงเป็นเส้นเลือดขอดได้มากกว่าผู้ชาย</li>
        <li>อายุมาก</li>
        <li>น้ำหนักมากกว่ามาตรฐาน</li>
        <li>ทำงานที่ต้องยืนนาน ๆ</li>
      </ol>
      <h3> <br/>อาการของเส้นเลือดขอด</h3>
      <p>อาการของเส้นเลือดขอดในระยะแรก ๆ ที่ทำให้ผู้ป่วยเดินทางไปพบแพทย์ที่โรงพยาบาล คือ</p>
      <ul>
        <li>ปวดขา โดยพบได้ราว 50%</li>
        <li>ขาบวม พบได้ 30%</li>
        <li>พบเส้นเลือดขอดอย่างชัดเจน จึงเดินทางมาตรวจ อีก 30%</li>
      </ul>
      <p>อ.พญ. ปัณฑิตา เอี่ยมศุภนิมิตร ระบุว่า อาการของเส้นเลือดขอดมีหลายระดับ</p>
      <ul>
        <li>พบเส้นเลือดที่มีลักษณะเป็นร่างแห ใยแมงมุม หรืออาจแค่ขาบวม</li>
        <li>เส้นเลือดขยายตัวมากขึ้น จนเห็นชัดเจนว่าเป็นเส้นเลือดขอด มีขนาดใหญ่กว่า 4 มิลลิเมตรขึ้นไป หรือเห็นขด หรือขยุ้มเส้นเลือดอย่างชัดเจนเวลายืน</li>
        <li>หากมีอาการมากขึ้น จะพบผิวหนังที่ขาบริเวณใกล้ข้อเท้ามีสีคล้ำขึ้นจนเป็นสีเกือบดำ ผิวหนังแข็งขึ้น</li>
        <li>หากอาการแย่ลง ตรงผิวหนังที่สีดำขึ้นอาจมีแผลที่เกิดขึ้นมาเอง และไม่ยอมหายได้เอง</li>
        <li>นอกจากนี้ยังพบอาการอื่น ๆ เช่น ขาบวม เป็นตะคริวที่ขาในตอนกลางคืน เดินมาก ๆ แล้วมีอาการปวดเมื่อยขา โดยเฉพาะตอนเย็น</li>
      </ul>
      <h3> <br/>วิธีการตรวจเส้นเลือดขอด</h3>
      <p>แพทย์อาจทำการวินิจฉัยโดยทั่วไปก่อนว่าอาการที่เกิดขึ้นมีส่วนเกี่ยวข้องกับโรคประจำตัวอื่น ๆ ที่เป็นอยู่หรือไม่ หากไม่มีแพทย์จะทำการอัลตร้าซาวนด์บริเวณที่คาดว่าน่าจะเป็นเส้นเลือดขอด เมื่อยืนยันได้ว่าผู้ป่วยเป็นเส้นเลือดขอดจริง วิธีการรักษาก็จะแตกต่างไปตามความรุนแรงของโรค มีตั้งแต่การใส่ถุงน่องที่ทำเพื่อรักษาโรคเส้นเลือดขอดโดยเฉพาะ ฉีดยา กินยา หากมีแผลหรือขาเริ่มดำแล้ว อาจพิจารณาวิธีผ่าตัด</p>
      <p>การผ่าตัดมีอยู่ด้วยกัน 2 แบบ คือ</p>
      <ol>
        <li>การผ่าตัดแผลมาตรฐานทั่วไป</li>
        <li>การผ่าตัดแผลเล็กที่เจ็บน้อยกว่า ทั้งการใช้เลเซอร์ คลื่นความร้อน RFA หรืออาจใช้กาวที่ช่วยให้เส้นเลือดกลับมาไหลเวียนได้อย่างเป็นปกติ</li>
      </ol>
      <h3> <br/>วิธีลดความเสี่ยงในการเป็นเส้นเลือดขอด</h3>
      <p>แม้เราไม่สามารถป้องกันอาการเส้นเลือดขอดได้ 100% แต่สามารถลดความเสี่ยงในการเป็นเส้นเลือดขอดได้ ดังนี้</p>
      <ol>
        <li><a href="https://www.sanook.com/health/tag/%E0%B8%AD%E0%B8%AD%E0%B8%81%E0%B8%81%E0%B8%B3%E0%B8%A5%E0%B8%B1%E0%B8%87%E0%B8%81%E0%B8%B2%E0%B8%A2/">ออกกำลังกาย</a>เป็นประจำ โดยเฉพาะการ<a href="https://www.sanook.com/health/tag/%E0%B8%AD%E0%B8%AD%E0%B8%81%E0%B8%81%E0%B8%B3%E0%B8%A5%E0%B8%B1%E0%B8%87%E0%B8%81%E0%B8%B2%E0%B8%A2/">ออกกำลังกาย</a>ที่ทำให้กล้ามเนื้อขาแข็งแรงขึ้น เช่น เดินเร็ว วิ่ง ปั่นจักรยาน แอโรบิก เป็นต้น</li>
        <li><a href="https://www.sanook.com/health/tag/%E0%B8%A5%E0%B8%94%E0%B8%84%E0%B8%A7%E0%B8%B2%E0%B8%A1%E0%B8%AD%E0%B9%89%E0%B8%A7%E0%B8%99/">ลดน้ำหนัก</a>ให้เหลือน้ำหนักอยู่ในเกณฑ์มาตรฐาน</li>
        <li>ไม่ควรยืนอยู่กับที่นาน ๆ ควรขยับร่างกาย หรือนั่งพักระหว่างวันบ้าง</li>
        <li>รับประทานอาหารที่มีกากใยอาหารสูง เช่น ผัก ผลไม้</li>
        <li>ลดการรับประทานอาหารเค็ม เพื่อลดอาการบวม</li>
        <li>หลีกเลี่ยงการใส่รองเท้าส้นสูง หรือถุงเท้า ถุงน่อง ที่รัดมาก ๆ เป็นเวลานาน ๆ</li>
      </ol>
      <p> <br/>หากมีอาการสงสัยว่าอาจเป็นเส้นเลือดขอด สามารถเข้ารับการตรวจกับแพทย์ได้ ที่ อาคาร ภปร. ชั้น 6 คลินิกศัลยกรรมหลอดเลือด ทุกวันพุธ เวลา 8.00-12.00 น. โรงพยาบาลจุฬาลงกรณ์ สภากาชาดไทย โทร. 02-256-4000 หรือที่โรงพยาบาลใกล้บ้าน</p>
      <footer><b>ขอขอบคุณ<br/></b>ข้อมูล :<a href="https://chulalongkornhospital.go.th/kcmh/">อ.พญ. ปัณฑิตา เอี่ยมศุภนิมิตร ฝ่ายศัลยศาสตร์ โรงพยาบาลจุฬาลงกรณ์ สภากาชาดไทย</a>,<a href="https://chulalongkornhospital.go.th/kcmh/">ผศ.นพ. กฤตยา กฤตยากีรณ ฝ่ายศัลยศาสตร์ โรงพยาบาลจุฬาลงกรณ์ สภากาชาดไทย</a>,<a href="https://www.youtube.com/watch?v=JK9LXUBH9d0&amp;feature=youtu.be">รายการ ติดจอ ฬ.จุฬา<br/></a>ภาพ :iStock</footer>
    </article>
  </body>
</html>