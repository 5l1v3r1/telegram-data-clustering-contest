<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/irak-ve-yemene-mudahale-mesaji-257779h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T04:46:00+00:00"/>
    <meta property="og:title" content="Irak ve Yemen'e müdahale mesajı"/>
    <meta property="og:description" content="Son günlerde hakkındaki yolsuzluk suçlamalarıyla gündemde olan İsrail Başbakanı Netanyahu, İran'ı İsrail'e karşı saldırılar planlamakla suçlayarak, İsrail'in Irak ve Yemen'e müdahale edeceğinin mesajını verdi."/>
  </head>
  <body>
    <article>
      <h1>Irak ve Yemen'e müdahale mesajı</h1>
      <address><time datetime="2019-11-25T04:46:00+00:00">25 Nov 2019, 04:46</time> by <a rel="author">Yeni Çağ Gazetesi</a></address>
      <p>
        <b>Son günlerde hakkındaki yolsuzluk suçlamalarıyla gündemde olan İsrail Başbakanı Netanyahu, İran'ı İsrail'e karşı saldırılar planlamakla suçlayarak, İsrail'in Irak ve Yemen'e müdahale edeceğinin mesajını verdi.</b>
      </p>
      <p>İsrail Başbakanı Benyamin Netanyahu, son yaptığı açıklamada tekrar İran'ı hedef aldı.</p>
      <p>İran'ı İsrail'e karşı saldırılar planlamakla suçlayan Netanyahu, "İran'ın bölgemize ve bize karşı saldırganlığı sürüyor" dedi.</p>
      <p>İşgal altındaki Golan Tepeleri hakkında yorumda bulunan İsrail Başbakanı, "İran'ın buraya girmesini önlemek için gerekli tüm önlemleri alıyoruz" ifadelerini kullandı.</p>
      <p>Netanyahu, "Bu, ister havadan ister karadan olsun, ölümcül silahların İran'dan Suriye'ye naklini engellemek için gerekli faaliyeti içeriyor" diye ekledi.</p>
      <p>İsrail'in Irak ve Yemen'e müdahale edeceğinin mesajını veren Netanyahu, "İran'ın Irak ve Yemen'i roket ve füze ateşleme üssü haline getirme çabalarını engellemek için harekete geçeceğiz" diye konuştu.</p>
      <p>Netanyahu'nun açıklaması, ABD Genelkurmay Başkanı Mark Milley'in İsrailli mevkidaşı Aviv Kohavi'yle düzenlediği görüşmenin ardından geldi.</p>
      <p>İsrail ordusundan yapılan açıklamada, görüşmede operasyonel meselelerin ve bölgesel gelişmelerin ele alındığı kaydedildi.</p>
    </article>
  </body>
</html>