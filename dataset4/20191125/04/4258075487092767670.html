<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/international/senoir-indian-citizen-got-visa-just-after-going-to-pakistan-1.1074904"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T04:21:34+00:00"/>
    <meta property="og:title" content="পাকিস্তানে পৌঁছনো মাত্র ভিসা ভারতীয় প্রবীণকে"/>
    <meta property="og:description" content="পঞ্জাবি ভাষার লেখক মনু জন্মেছিলেন অবিভক্ত ভারতে। অধুনা পাক পঞ্জাব প্রদেশের ভেহারি জেলার ভিটে মাটি ছেড়ে দেশ ভাগের সময়ে ভারতে চলে আসেন তিনি। আর ফেরা হয়নি।"/>
  </head>
  <body>
    <article>
      <h1>পাকিস্তানে পৌঁছনো মাত্র ভিসা ভারতীয় প্রবীণকে</h1>
      <address><time datetime="2019-11-25T04:21:34+00:00">25 Nov 2019, 04:21</time> by <a rel="author">সংবাদ সংস্থা</a></address>
      <p>দু’দেশের মধ্যে চুক্তি হয়েছিল আগেই। কিন্তু এত দিন তা বাস্তবায়িত হয়নি। এই প্রথম এক ভারতীয় প্রবীণ নাগরিককে ওয়াঘা-অটারি সীমান্তে পৌঁছনো মাত্র ভিসা (ভিসা অন অ্যারাইভাল) মঞ্জুর করল পাকিস্তান। ৮২ বছরের ওই ভাগ্যবানের নাম পেয়ারে সিংহ মনু। তিনি পঞ্জাবের গুরুদাসপুর জেলার বাতালা এলাকার বাসিন্দা।</p>
      <p>পঞ্জাবি ভাষার লেখক মনু জন্মেছিলেন অবিভক্ত ভারতে। অধুনা পাক পঞ্জাব প্রদেশের ভেহারি জেলার ভিটে মাটি ছেড়ে দেশ ভাগের সময়ে ভারতে চলে আসেন তিনি। আর ফেরা হয়নি। ২০১৩ সালে পঞ্জাবে একটি আন্তর্জাতিক পঞ্জাবি ভাষা ও সাহিত্য সম্মেলনে তাঁর সঙ্গে আলাপ হয়েছিল পাকিস্তানের লেখক মুনির হুশিয়ারপুরির। কথায় কথায় মুনিরকে নিজের ইচ্ছের কথা জানিয়েছিলেন মনু। অন্তত এক বার পাকিস্তানে গিয়ে ভিটে মাটি ছুঁয়ে দেখতে চেয়েছিলেন তিনি। কিন্তু এই বয়সে দিল্লি গিয়ে ভিসা করানোর ধকল নিতে পারবেন না বলে জানান। দেশে ফিরেও মনুর কথা ভোলেননি মুনির। বিষয়টি নিয়ে তিনি নয়াদিল্লির পাক হাইকমিশনের সঙ্গে যোগাযোগ শুরু করেন। তখনই জানতে পারেন দুই দেশের একটি বিশেষ চুক্তির কথা। ওই চুক্তিতে ঠিক হয়েছিল, ৬৫ বছর বা তার বেশি বয়সের যে সব নাগরিকদের শিকড় ভারত-পাকিস্তান দু’দেশেই রয়েছে, তাঁদের জন্য পৌঁছনো-মাত্র ভিসার ব্যবস্থা হবে। কিন্তু চুক্তি থাকলেও এত দিন কোনও দেশেই তা হয়ে ওঠেনি। এই নিয়মে মনুর জন্য ভিসার আবেদন জানান মুনির। যোগাযোগ করেন পাক অভিবাসন দফতরের সঙ্গেও। এ বার মনুকে সেই ভিসা মঞ্জুর করে কথা রাখল ইসলামাবাদ।</p>
      <p>সম্প্রতি ভিটে ঘুরে দেখে আপ্লুত মনুও। সংবাদমাধ্যমে বললেন, ‘‘মনে হচ্ছে যেন নতুন জন্ম পেলাম।’’ তবে ভিসার জন্য দু’দেশের সীমান্তে দীর্ঘ সময় তাঁকে অপেক্ষা করতে হয়েছে। তাঁর মতো প্রবীণের পক্ষে সেই প্রক্রিয়া যথেষ্ট ক্লান্তিকর বলে জানিয়েছেন মনু।                                       </p>
    </article>
  </body>
</html>