<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/25/ikke-en-krone-til-norge-inntektene-fra-vindpark-sendes-til-utenlandske-eiere-via-skatteparadis-i-karibien/"/>
    <meta property="og:site_name" content="Document"/>
    <meta property="article:published_time" content="2019-11-25T04:34:58+00:00"/>
    <meta property="og:title" content="Ikke én krone til Norge: Inntektene fra vindpark sendes til utenlandske eiere – via skatteparadis i Karibia"/>
    <meta property="og:description" content="Tellenes Vindpark består av 50 vindmøller og ligger i kommunene Sokndal og Lund, sør i Rogaland. Den ble åpnet høsten 2017. Foto: Pål Christensen / Stavanger Aftenblad / scanpix"/>
  </head>
  <body>
    <article>
      <h1>Ikke én krone til Norge: Inntektene fra vindpark sendes til utenlandske eiere – via skatteparadis i Karibia</h1>
      <address><time datetime="2019-11-25T04:34:58+00:00">25 Nov 2019, 04:34</time> by <a rel="author">Øyvind Thuestad</a></address>
      <figure>
        <img src="https://www.document.no/wp-content/uploads/2019/11/xkrotsu4hki-1024x601.jpg"/>
      </figure>
      <p>
        <i>Tellenes Vindpark består av 50 vindmøller og ligger i kommunene Sokndal og Lund, sør i Rogaland. Den ble åpnet høsten 2017. Foto: Pål Christensen / Stavanger Aftenblad / scanpix</i>
      </p>
      <p>Landets nest største vindpark har ikke betalt en krone i selskapsskatt i Norge. Millioninntektene sluses til en øy i Karibia.</p>
      <p>Tellenes vindpark i Rogaland kunne i 2018 bokføre inntekter på rundt 240 millioner kroner, men hadde likevel ikke skattemessig overskudd i Norge, melder <a href="https://www.tv2.no/spesialer/longread/vindparadiset">TV 2</a>.</p>
      <p>Null skattemessig overskudd betyr null skatt til Norge. Likevel tjener de utenlandske eierne gode penger.</p>
      <p>Pengene flyttes ut av Norge som store rentebetalinger.</p>
      <p>Vindparken eies gjennom et sinnrikt system av flere selskaper i land med lite eller ingen skatt, blant annet Caymanøyene i Det karibiske hav.</p>
      <p>
        <b>– Penger lures unna på utspekulerte måter</b>
      </p>
      <p>Teknologikonsernet Google har kjøpt opp all strømmen fra Tellenes for mange år fremover, og pengene renner inn til det norske driftsselskapet.</p>
      <p>Ikke engang ordførerne i kommunene som har avstått grunn, vet hvem som eier Norges nest største vindpark.</p>
      <p>Ordfører i Sokndal kommune, Jonas Andersen Sayed (KrF), synes det er ugreit:</p>
      <blockquote>– Her er penger som skulle gått tilbake til storsamfunnet som blir lurt unna på ganske utspekulerte måter.</blockquote>
      <p>
        <b>– Skandale</b>
      </p>
      <blockquote>– I et historisk perspektiv er dette en skandale. Man sier til de internasjonale kapitalistene «bare kom og forsyn deg, det er fritt frem – og dere betaler nesten ikke skatt», sier skattejurist Gregar Berg-Rolness til TV 2.</blockquote>
      <p>Han frykter at Tellenes vindpark aldri kommer til å betale selskapsskatt til Norge:</p>
      <blockquote>– Vi sitter og ser på at verdiene flyr ut av landet og blir borte.</blockquote>
      <p>
        <b>– Bør ikke være mulig</b>
      </p>
      <p>Statssekretær i Finansdepartementet Jørgen Næsje (FrP) <a href="https://www.tv2.no/a/11014987/">reagerer på avsløringene</a> om Tellenes vindpark.</p>
      <blockquote>– Det bør ikke være mulig, og vi har flere regler som hindrer overskuddsflytting. Vi har satt ned selskapsskatten, så det skal bli mindre attraktivt å flytte penger ut av landet, sier statssekretær i Finansdepartementet, Jørgen Næsje.</blockquote>
      <p>Statssekretæren varsler at regjeringen vil holde et øye med vindkraft-bransjen.</p>
      <blockquote>– Vindkraftbransjen har noen gunstige avskrivingsregler. De kom særlig når vindkraft var ulønnsomt og trengte noen insentiver. Vi får vurdere hvordan de reglene er fremover. Hvis det ikke er grunnlag for en gunstig regel, så kan den vurderes opphevet, sier Næsje.</blockquote>
      <p>Regjeringen har nedsatt et kraftskattutvalg som har anbefalt nye skatteregler for vindkraft. Dette skal Finansdepartementet ta stilling til når høringen er ferdig tidlig neste år.</p>
      <p>
        <b>51 vindparker</b>
      </p>
      <p>Det er en storstilt satsning på vindkraft over hele Norge; 35 vindparker er allerede åpnet, og 16 er under bygging.</p>
      <p>Norske vindparker omsatte i fjor for minst 1,4 milliarder kroner, ifølge TV 2.</p>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/04/06/nve-med-feil-konklusjon-ingen-omrader-i-norge-er-egnet-for-vindkraft/"/>
        <a href="https://www.document.no/2019/05/28/froya-saken-er-en-heksegryte-av-motstridende-interesser/"/>
        <a href="https://www.document.no/2018/12/30/disse-regelendringene-kan-pavirke-okonomien-din-neste-ar/"/>
        <a href="https://www.document.no/2019/02/01/tord-lien-og-klimaindustrien-med-nye-skroner-om-vindmoller/"/>
        <a href="https://www.document.no/2019/10/17/regjeringen-gir-opp-dropper-nasjonal-rammeplan-for-vindkraft/"/>
        <a href="https://www.document.no/2017/08/07/ikke-min-statsminister/"/>
        <a href="https://www.document.no/2019/10/23/en-knyttneve-i-ansiktet-pa-den-synkende-andelen-av-oslos-befolkning-som-betaler-skatt/"/>
        <a href="https://www.document.no/2019/03/29/et-gront-jordskjelv-statkraft-dropper-utbygging-av-vindkraft-i-norge/"/>
        <a href="https://www.document.no/2019/05/20/advarselen-fra-80-tallet-det-store-vindkraft-rushet/"/>
        <a href="https://www.document.no/2007/10/28/aere_blant_tyver/"/>
      </related>
    </article>
  </body>
</html>