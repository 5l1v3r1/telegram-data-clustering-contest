<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/jobnieuws/team4job-verbindt-werkzoekenden-en-jobwereld"/>
    <meta property="og:site_name" content="Zita"/>
    <meta property="article:published_time" content="2019-11-25T04:21:47+00:00"/>
    <meta property="og:title" content="Team4Job verbindt werkzoekenden en jobwereld"/>
    <meta property="og:description" content="Mensen staan zonder twijfel centraal in het mentorprogramma van Team4Job. Het principe: een werkzoekende gedurende zes maanden koppelen aan een professioneel actief persoon die de jobwereld kent. Het jonge programma in Brussel krijgt al heel wat positieve reviews. In 2016 telde onze hoofdstad 90.000 werklozen, oftewel 15% van de inwoners. «We wilden de werkzoekende, die vaak"/>
  </head>
  <body>
    <article>
      <h1>Team4Job verbindt werkzoekenden en jobwereld</h1>
      <address>
        <time datetime="2019-11-25T04:21:47+00:00">25 Nov 2019, 04:21</time>
      </address>
      <p>
        <b>Mensen staan zonder twijfel centraal in het mentorprogramma van Team4Job. Het principe: een werkzoekende gedurende zes maanden koppelen aan een professioneel actief persoon die de jobwereld kent. Het jonge programma in Brussel krijgt al heel wat positieve reviews.</b>
      </p>
      <p>In 2016 telde onze hoofdstad 90.000 werklozen, oftewel 15% van de inwoners. «We wilden de werkzoekende, die vaak geïsoleerd is en zelfvertrouwen verliest door herhaaldelijke negatieve reacties, verbinden met een persoon die professioneel actief is en zijn ervaring en professionele netwerk wil delen en valoriseren», zegt Géraldine Dantin, medeoprichtster van Team4Job.</p>
      <p>Samen met Actiris ontstond het idee van een mentorschap van zes maanden en de eerste koppels werden gevormd. Aan de ene kant de ‘mentors’, vrijwillige beroepsmensen die hun ervaring, skills en netwerk willen delen. Aan de andere kant de ‘mentees’, werkzoekenden die een professioneel project hebben maar een duwtje in de rug nodig hebben om dat tot een goed einde te brengen. «We hebben allerlei soorten mensen en profielen ontmoet, zoals een administratief medewerker, een magazijnier, een ingenieur, een verzorger, een advocaat en een arbeider», vertelt Dantin.</p>
      <h3>Een diepmenselijk project</h3>
      <p>Het duo ontmoet elkaar minstens twee keer per maand op de werkplek van de mentor. Die begeleiding heeft veel voordelen, legt de medeoprichtster van het project uit: «Er komt veel positiefs uit deze samenwerking. De mentee geeft zijn motivatie en zelfvertrouwen een boost, leert de arbeidsmarkt beter kennen en bouwt een professioneel netwerk op. Voor de mentor zijn het vooral de menselijke ervaring en de voldoening om iemands project te helpen verwezenlijken die primeren.»</p>
      <p>Sinds de start van het project heeft Team4Job een positieve uitstroom van gemiddeld 70%: een contract voor bepaalde of onbepaalde duur, een interimcontract op lange termijn en zelfs een stage of opleiding binnen de 6 maanden. In totaal zijn er al bijna 500 paren gecreëerd.</p>
      <p>Dantin vertelt tot slot nog een mooie anekdote: «Een mentee had drie jaar lang een opleiding tot elektricien gevolgd en wilde werk vinden in Brussel, zonder enige ervaring in de jobwereld. Ondanks zijn cv kreeg hij geen enkel sollicitatiegesprek te pakken. En dus kwam hij bij ons aankloppen. Zijn mentor was geen elektricien, maar had een uitgebreid netwerk in de bouw. Daardoor kon onze mentee zijn eigen bedrijfje starten en voor verschillende aannemers aan de slag gaan.»</p>
      <p>
        <b>Sébastien Paulus</b>
      </p>
      <p>
        <a href="http://www.team4job.be/">www.team4job.be</a>
      </p>
      <footer>Het bericht <a href="https://nl.metrotime.be/2019/11/25/start/team4job-verbindt-werkzoekenden-en-jobwereld/">Team4Job verbindt werkzoekenden en jobwereld</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>