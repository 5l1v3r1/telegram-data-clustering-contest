<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Magyar_Nemzet_Alig_elnek_a_cegek_a_rabszolgatorvennyel"/>
    <meta property="og:site_name" content="HVG.hu"/>
    <meta property="article:published_time" content="2019-11-25T06:10:00+00:00"/>
    <meta property="og:title" content="Alig élnek a cégek a rabszolgatörvénnyel"/>
    <meta property="og:description" content="Elvétve akad olyan cég, amely az év vége felé közeledve annyira kimerítette túlórakeretét, hogy a törvény által január óta lehetővé váló magasabb óraszámról egyezkedjen a munkavállalókkal."/>
  </head>
  <body>
    <article>
      <h1>Alig élnek a cégek a rabszolgatörvénnyel</h1>
      <address><time datetime="2019-11-25T06:10:00+00:00">25 Nov 2019, 06:10</time> by <a rel="author">MTI</a></address>
      <p>
        <b>Elvétve akad olyan cég, amely az év vége felé közeledve annyira kimerítette túlórakeretét, hogy a törvény által január óta lehetővé váló magasabb óraszámról egyezkedjen a munkavállalókkal.</b>
      </p>
      <table bordered="">
        <tr>
          <th>
            <a href="https://hvg.hu/cs/tuloratorveny">Tüntetéssorozat a túlóratörvény ellen</a>
          </th>
        </tr>
        <tr>
          <td>Évek óta nem látott tüntetési hullámot váltott ki a túlórák növelését célzó, rabszolgatörvényként is emlegetett jogszabály parlamenti elfogadása. Az ellenzék a parlamentben, a diákok az utcákon folytatták a tiltakozást, már-már a 2006-os zavargásokat idéző körülmények között.</td>
        </tr>
        <tr>
          <th align="right">
            <a href="https://hvg.hu/cs/tuloratorveny">Még több hír</a>
          </th>
        </tr>
      </table>
      <p>A Magyar Nemzet érdekképviseleti beszámolókra hivatkozva azt írja, hogy a szakszervezetekhez nem érkeztek tömegesen jelzések arról, hogy a vállalkozások a januártól megengedett, nagyobb túlóraszám bevezetésére készülnek.</p>
      <p>Mészáros Melinda, a Liga Szakszervezetek elnöke azt mondta, hogy szakszervezeti jelenlét esetén kollektív szerződésben rögzíthetik a felek az éves túlóra mértékét. Ugyanakkor a dolgozó és a foglalkoztató egyéni megállapodás alapján is növelheti a rendkívüli munkavégzés éves óraszámát.</p>
      <p>A konföderáció nem tud olyan esetről, hogy munkaadói nyomásra írta volna alá alkalmazott a túlórakeret megemelésére kötött egyéni, írásbeli megállapodást.</p>
      <p>Mészáros Melinda szerint a Munka törvénykönyvében foglaltakat helyi rendeletekkel nem lehet felülírni. Ugyanakkor például a fővárosi cégeknél a tulajdonos, tehát a főváros úgy döntött, nem alkalmazza a törvényi lehetőséget, így a menedzsment nem rendelhet be túlórázni senkit.</p>
      <p>A lap szerint a szakszervezetek úgy nyilatkoztak, hogy a túlórakeret megemelését nem ingyen várja el a munkáltató, sok vállalat a törvényben meghatározott pótlékokon felül akár három-négyszeres órabért is kínál az alkalmazottaknak. Álláspontjuk szerint azokon a településeken, ahol a túlóratörvény alkalmazásának tilalmáról döntött a testület, több helyen anélkül tette ezt, hogy felmérte volna a valós munkavállalói igényeket és a közszolgáltatások fenntartásának lehetőségét. Ez kiemelten érintheti a budapesti tömegközlekedést, amelyet szintén munkaerőhiány jellemez - jegyezték meg.</p>
      <p>
        <i>(Képünk illusztráció)</i>
      </p>
      <related>
        <a href="https://hvg.hu/kkv/20191102_A_karacsonyi_hajraban_viragzik_a_rabszolgatorveny"/>
        <a href="https://hvg.hu/gazdasag/20191115_Az_MSZP_ugy_tudja_hogy_egyre_tobb_ceg_akarja_alkalmazni_a_rabszolgatorvenyt"/>
      </related>
    </article>
  </body>
</html>