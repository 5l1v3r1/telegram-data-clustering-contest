<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kultura/10274360/viki-gabor-wygrala-eurowizje-junior-kurski-to-jest-odbudowa-potegi-telewizji-polskiej.html"/>
    <meta property="og:site_name" content="Wprost"/>
    <meta property="article:published_time" content="2019-11-25T06:37:00+00:00"/>
    <meta property="og:title" content="Viki Gabor wygrała Eurowizję Junior. Kurski: To jest odbudowa potęgi Telewizji Polskiej"/>
    <meta property="og:description" content="Reprezentująca Polskę Viki Gabor wygrała Eurowizję Junior. To pierwszy raz w historii, gdy muzycy z jednego kraju wygrywają rok po roku. Zwycięstwo młodej wokalistki skomentował Jacek Kurski, który przy okazji pochwalił się sukcesami kierowanej przez siebie telewizji publicznej."/>
  </head>
  <body>
    <article>
      <h1>Viki Gabor wygrała Eurowizję Junior. Kurski: To jest odbudowa potęgi Telewizji Polskiej</h1>
      <address>
        <time datetime="2019-11-25T06:37:00+00:00">25 Nov 2019, 06:37</time>
      </address>
      <p>
        <b>Reprezentująca Polskę Viki Gabor wygrała Eurowizję Junior. To pierwszy raz w historii, gdy muzycy z jednego kraju wygrywają rok po roku. Zwycięstwo młodej wokalistki skomentował Jacek Kurski, który przy okazji pochwalił się sukcesami kierowanej przez siebie telewizji publicznej.</b>
      </p>
      <p>W rozmowie z TVP 12-letnia Viki Gabor podziękowała rodzinie i fanom za wsparcie. – Nie spodziewałam się tego, bo wszyscy mieli takie same szanse na wygraną. Dziękuję rodzinie i wszystkim moim fanom, że mnie wspierali. Wygrałam dzięki nim – stwierdziła. – Ale twój wielki sukces to jest również sukces Telewizji Polskiej. Jeśli pozwolisz, to pogratuluję swojemu szefowi, prezesowi Telewizji Polskiej – przerwała prowadząca rozmowę Edyta Lewandowska kierując pytanie do prezesa TVP o to, „jak osiągnąć tak wielki sukces dwa lata z rzędu”.</p>
      <p>– Przyłączam się do tych wspaniałych gratulacji. Historia dzieje się na naszych oczach, dlatego że nie mamy kompleksów. Kiedy zostawałem prezesem telewizji, obiecałem odbudowę siły i prestiżu TVP. To podwójne, rok po roku, zwycięstwo w Eurowizji jest esencją i kulminacją tej odbudowanej pozycji. Trzy lata temu nie było Polski w ogóle w Eurowizji Junior. Poprzednicy byli dumni, że wycofali nas z tego. Moją pierwszą dobrą decyzją był powrót do tego – stwierdził Jacek Kurski.</p>
      <p>Prezes TVP nie wahał się również wyliczyć swoich zasług dla telewizji publicznej. – Krótko mówiąc, to jest odbudowa potęgi Telewizji Polskiej. Nie tylko w rozrywce, ale również i w sporcie, nie było przecież reprezentacji Polski w piłce nożnej, mistrzostw świata w siatkówce, w koszykówce...Myśmy mieli odwagę odbudować siłę TVP – podkreślił. Po chwili oddał głos Viki Gabor zaznaczając, że to ona jest gwiazdą wieczoru.</p>
      <h3>„Czy to TVP wskazała ci drogę?”</h3>
      <p>– Śpiewasz od dziecka, ale czy czujesz, że poniekąd Telewizja Polska wskazała ci drogę przez Twoje poprzednie sukcesy? – kontynuowała pytania Edyta Lewandowska. – Tak, wszystko się tak naprawdę zaczęło w „The Voice of Kids”, w którym wzięłam udział – przyznała 12-letnia piosenkarka.</p>
      <p>Dziennikarka zapytała również Jacka Kurskiego, skąd miał taką intuicję, że Viki Gabor może być tak dobrym materiałem na gwiazdę.</p>
      <related>
        <h4>Czytaj także:</h4>
        <a href="https://www.wprost.pl/prime-time/10274338/wpadka-w-programie-tvn-agnieszka-chylinska-obrazila-uczestnika.html"/>
      </related>
      <footer>Źródło: <a href="http://www.tvp.info/">TVP Info</a></footer>
    </article>
  </body>
</html>