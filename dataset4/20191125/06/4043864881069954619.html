<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232906/"/>
    <meta property="og:site_name" content="Українська правда"/>
    <meta property="article:published_time" content="2019-11-25T06:00:13+00:00"/>
    <meta property="og:title" content="Головні новини неділі і ночі: &quot;мер&quot; Горлівки з української розвідки, ДТП з Кулебою"/>
    <meta property="og:description" content="Колишній “народний мер” Горлівки виявився українським розвідником, уповноважений з прав дитини потрапив у серйозне ДТП – новини, які були актуальні 24 листопада."/>
  </head>
  <body>
    <article>
      <h1>Головні новини неділі і ночі: "мер" Горлівки з української розвідки, ДТП з Кулебою</h1>
      <address>
        <time datetime="2019-11-25T06:00:13+00:00">25 Nov 2019, 06:00</time>
      </address>
      <p>Колишній "народний мер" Горлівки виявився українським розвідником, уповноважений з прав дитини потрапив у серйозне ДТП – новини, які були актуальні 24 листопада.</p>
      <p>
        <b>Про мера-розвідника</b>
      </p>
      <p>Колишній "народний мер" окупованої Горлівки Едуард Матюха <a href="https://www.pravda.com.ua/news/2019/11/24/7232891/">виявився розвідником</a> ГУР Міноборони України й повернувся на підконтрольну територію.</p>
      <p>Протягом 5 років Матюха перебував на території ОРДЛО і вдавав, що підтримує бойовиків.</p>
      <p>Розвідник заявляє, що скандальний сайт "Миротворець" було створено з його подачі. На сайті він описаний як "посібник окупантів, "народний мер" Горлівки".</p>
      <p>
        <b>Про ДТП з Кулебою</b>
      </p>
      <p>Уповноважений президента з прав дитини <a href="https://www.pravda.com.ua/news/2019/11/24/7232880/">Микола Кулеба</a> разом зі своїми двома синами потрапив у серйозну ДТП. Його автівка зіткнулась з іншим транспортним засобом.</p>
      <p>У результаті аварії обидва водії та двоє пасажирів, з них одна дитина, другого транспортного засобу отримали тілесні ушкодження та були госпіталізовані. </p>
      <p>
        <b>Про інші важливі новини</b>
      </p>
      <p>Міністр цифрової трансформації Михайло Федоров запевняє, що <a href="https://www.pravda.com.ua/news/2019/11/24/7232889/">електронними водійськими правами</a> можна буде користуватися вже у грудні.</p>
      <p>Помічник президента Володимира Зеленського Андрій <a href="https://www.pravda.com.ua/news/2019/11/24/7232859/">Єрмак заявляє</a>, що проти нього найближчим часом зросте кількість інформаційних атак, тому що він докладає зусилля для закінчення війни.</p>
      <p>У неділю ввечері внаслідок ворожого обстрілу в районі Березового Донецької області <a href="https://www.pravda.com.ua/news/2019/11/24/7232896/">сталася пожежа</a> в дачному виселку, населення евакуювали.</p>
      <p>Особистий адвокат Дональда Трампа Рудольф <a href="https://www.pravda.com.ua/news/2019/11/24/7232879/">Джуліані заявляє</a>, що має компромат на сім'ю кандидата у президенти США від демократів Джо Байдена.</p>
      <p>Президент Сербії Александар <a href="https://www.pravda.com.ua/news/2019/11/24/7232864/">Вучич заявив</a>, що його країна не продавала зброю в Україну, однак визнав, що сербські міномети могли опинитися на Донбасі шляхом реекспорту.</p>
      <footer>Українська правда</footer>
    </article>
  </body>
</html>