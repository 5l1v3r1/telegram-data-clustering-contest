<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4779978/%D8%B4%D8%AA%D8%A7%D8%A8-%DA%AF%DB%8C%D8%B1%DB%8C-%D8%B1%D9%88%D9%86%D8%AF-%D8%A2%D8%B2%D8%A7%D8%AF%D8%B3%D8%A7%D8%B2%DB%8C-%D9%88-%D8%B1%D9%81%D8%B9-%D8%AA%D8%B5%D8%B1%D9%81%D8%A7%D8%AA-%D8%AF%D8%B1-%D8%A8%D8%A7%D9%84%D8%A7%D8%AF%D8%B3%D8%AA-%D8%AD%D9%88%D8%B6%D9%87-%D8%B2%D8%A7%DB%8C%D9%86%D8%AF%D9%87-%D8%B1%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:41:25+00:00"/>
    <meta property="og:title" content="در گفتگو با مهر عنوان شد؛ شتاب گیری روند آزادسازی و رفع تصرفات در بالادست حوضه زاینده رود"/>
    <meta property="og:description" content="اصفهان- نماینده شرکت مشاور آب منطقه ای استان اصفهان در واحد حفاظت و مهندسی رودخانه گفت: روند آزادسازی و رفع تصرفات در بالادست شتاب گرفته است."/>
  </head>
  <body>
    <article>
      <h1>در گفتگو با مهر عنوان شد؛ شتاب گیری روند آزادسازی و رفع تصرفات در بالادست حوضه زاینده رود</h1>
      <address>
        <time datetime="2019-11-25T06:41:25+00:00">25 Nov 2019, 06:41</time>
      </address>
      <p>یعقوب هارونی در گفت و گو با <a href="https://www.mehrnews.com/">خبرنگار مهر</a>  با اشاره به شتاب گیری روند آزادسازی و رفع تصرفات در بالادست حوضه زاینده رود اظهار داشت: در سال جاری ۵.۵ هکتار از مسیل رودخانه زاینده رود در بالادست آزادسازی شده است و این آزادسازی ها در مخزن زاینده رود در محدوده اصفهان به ۱۵.۳ هکتار و در محدوده استان چهار محال و بختیاری بالغ بر ۱۰ هکتار می رسد.</p>
      <p>وی با اشاره به اینکه آزادسازی ها در بالادست حوضه زاینده رود در تعامل سازنده با دو استان اصفهان و چهارمحال و بختیاری در حال پیشرفت است، ادامه داد: آزادسازی حریم و بستر سرشاخه ها و آب راهه های رودخانه زاینده رود از اقدامات انجام شده است.</p>
      <p>وی با بیان اقدامات انجام شده در سه سال اخیر و با تاکید بر توصیه مقام معظم رهبری بر اهمیت آزادسازی، ساماندهی و لایروبی حریم و بستر رودخانه ها بوده است، تصریح کرد: در این مدت یک هزار و ۵۰۰ مورد تخلفات در حریم و بستر رودخانه و برداشت غیرمجاز از حوضه زاینده رود و نهال کاری ها شناسایی شده است و با برگزاری بیش از ۵۰ جلسه با موضوع فرهنگ سازی تلاش شده تا اهمیت حریم و بستر رودخانه آموزش و توجیه شود.</p>
      <p>هارونی با اشاره آزادسازی سراسری رودخانه دامنه داران و  آزادسازی ۴۵۰ هکتار مسیل رودخانه زاینده رود بیان داشت: در سه سال گذشته ۴۰۰ هکتار از تصرفات حریم و بستر رودخانه آزادسازی شده و در شش ماهه اخیر این آزادسازی ها ۳۰ هکتار بوده است که در همکاری با یگان ویژه نیروی انتظامی و شرکت آب منطقه ای استان اصفهان به نتیجه رسیده است.</p>
      <p>وی با یادآوری اهمیت حفاظت و مهندسی رودخانه در پیشگیری از سیلاب گفت: شرکت آب منطقه ای استان اصفهان در پایشی سراسری در بالادست حوضه زاینده رود در حال سنجش میزان حریم و بستر آبراهه ها و سرشاخه های زاینده رود است و اطلاعات کسب شده در قالب بانک اطلاعاتی می تواند به شناسایی تخلفات یاری رساند و نتایج در قالب گزارش به استانداری ها و فرمانداری ها در جهت آزادسازی و پیشگیری از وقوع سیلاب موثر خواهد بود.</p>
      <p>نماینده شرکت مشاور آب منطقه ای استان اصفهان در واحد حفاظت و مهندسی رودخانه با اشاره به رتبه بالای سد زاینده رود در خصوص پیشگیری از ورود رسوبات به دریاچه در میان سدهای کشور تصریح کرد: بندهای آبخیزداری در سرشاخه های سد زاینده رود از ورود رسوبات به مخزن سد زاینده رود ممانعت به عمل آورده و نیازی به لایروبی سد زاینده رود نیست.</p>
    </article>
  </body>
</html>