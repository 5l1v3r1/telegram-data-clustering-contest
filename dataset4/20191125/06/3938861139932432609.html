<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/food-newspaper/_kartoplyanij-sup-podayut-u-hlibnih-chashah/939280"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T06:01:00+00:00"/>
    <meta property="og:title" content="Картопляний суп подають у хлібних чашах"/>
    <meta property="og:description" content="&amp;mdash;&amp;ensp;Уперше скуштувала картопляний крем-суп на фестивалі вуличної їжі, &amp;mdash; говорить 34-річна Ірина Коломієць із Черкас. &amp;mdash; Сподобався смак і спосіб подачі. Рецепт вразив тим, що всі складники прості. Крем-суп готують на 2 особи. &amp;mdash;&amp;ensp;Розігріваю духовку до 200 ..."/>
  </head>
  <body>
    <article>
      <h1>Картопляний суп подають у хлібних чашах</h1>
      <address><time datetime="2019-11-25T06:01:00+00:00">25 Nov 2019, 06:01</time> by <a rel="author">Соломія КУЧЕРЕНКО</a></address>
      <figure>
        <img src="https://static2.gazeta.ua/img2/cache/gallery/939/939280_1_w_1200.jpg?v=0"/>
        <figcaption>Крем-суп готують за годину. Подають гарячим з червоним перцем та сухариками<cite>Автор: www.domashniy.ru</cite></figcaption>
      </figure>
      <p>— Уперше скуштувала картопляний крем-суп на фестивалі вуличної їжі, — говорить <b>34-річна Ірина Коломієць</b> із Черкас. — Сподобався смак і спосіб подачі. Рецепт вразив тим, що всі складники прості.</p>
      <p>Крем-суп готують на 2 особи.</p>
      <p>— Розігріваю духовку до 200 градусів, — розповідає. — Очищаю головку часнику, зрізую верхівку на 2–3 міліметри. Поверх змащую чайною ложкою оливкової олії. Загортаю у фольгу і ставлю в духовку на 35–40 хвилин. Нарізую кільцями три цибулини-порей. Обсмажую на ложці оливкової олії.</p>
      <p>Ріже 8 червоних картоплин дрібними кубиками.</p>
      <p>— Всипаю у каструлю і додаю літр овочевого бульйону. Доводжу до кипіння, зменшую вогонь. Всипаю пів чайної ложки прованських трав. Варю 10–15 хвилин до готовності картоплі, знімаю. Додаю зубчики печеного часнику, дрібку солі й перцю. Все збиваю блендером до однорідної маси.</p>
      <p>Додає 5 ст. л. консервованої кукурудзи. Вимішує.</p>
      <p>— Буханець житнього хліба розрізаю навпіл. Акуратно виймаю м'якоть. Ріжу її на кубики, посипаю сіллю й сумішшю приправ. Викладаю на деко. Поряд ставлю дві хлібні чаші. Запікаю в духовці 15–20 хвилин. Скоринка має підрум'янитися. Розливаю гарячий суп у хлібні чаші. Прикрашаю подрібненою зеленню, посипаю червоним перцем. Подаю із сухариками, — каже Ірина Коломієць.</p>
    </article>
  </body>
</html>