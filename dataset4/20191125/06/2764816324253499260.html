<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva"/>
    <meta property="og:site_name" content="Cnews.cz"/>
    <meta property="article:published_time" content="2019-11-25T06:00:43+00:00"/>
    <meta property="og:title" content="Intel zvedl dodávky PC procesorů o 10–20 %, ale stále nestíhá poptávku, omlouvá se"/>
    <meta property="og:description" content="Intel přiznal, že stále nestíhá vyrábět dost 14nm procesorů, ač se produkce zvedla až o 20 %, dodávky jsou opožděné. Potvrdil i outsourcing výroby čipů."/>
  </head>
  <body>
    <article>
      <h1>Intel zvedl dodávky PC procesorů o 10–20 %, ale stále nestíhá poptávku, omlouvá se</h1>
      <address><time datetime="2019-11-25T06:00:43+00:00">25 Nov 2019, 06:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-1">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-23.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-2">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-01.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-3">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-02.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-4">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-03.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-1">VŠECHNY FOTOGRAFIE</a>
      </p>
      <p>V druhé polovině loňského roku nastala nesnadno uvěřitelná věc: Intelu došly tovární kapacity a nestíhal zásobovat trh procesory, což se předtím považovalo za věc, kterou jeho velikost oproti třeba AMD jaksi zaručovala. Ceny CPU na koncovém trhu <a href="https://www.cnews.cz/intel-procesory-coffee-lake-lga-1151-ceny-nedostupnost-zdrazeni">kvůli tomu hodně stouply</a>, lowendové čipy byly nedostupné (protože v továrnách dostaly přednost dražší modely) a tyto problémy <a href="https://www.cnews.cz/nedostatek-14nm-procesoru-intel-se-zase-zhorsi-q2-2019/">pocítili i OEM výrobci PC a notebooků</a>. Ačkoliv uběhl více než rok a Intel od té doby rozjel nové linky, které zřejmě přidaly až o čtvrtinu víc kapacity na 14nm procesu, firma i přesto stále nestíhá. Nyní dokonce publikovala otevřený dopis zákazníkům, v kterém přiznává, že stále nestíhá pokrýt poptávku.</p>
      <p>Tento dopis je asi určený zejména OEM a dalším výrobcům, kteří mají s Intelem obchodní vztah a pro své vlastní počítače potřebují jeho CPU, nicméně v menší míře asi i menším zákazníkům. Dodávky procesorů Intel jsou v současnosti zřejmě opožděné (přinejmenším některých z nich a pro některé trhy a zákazníky). Intel se totiž přesně za toto v dopise omlouvá, stejně jako za to, že tím partnerům/zákazníkům způsobuje problémy.</p>
      <p>Intel ujišťuje, že tuto situaci neignoruje. Uvádí, že během letošního roku zvedl investice na rekordní úroveň, za což byla navýšena kapacita 14nm výrobního procesu. Ten je právě místem, kde Intel nestíhá, neboť se na něm vyrábí drtivá většina jeho procesorů – prakticky všechny jeho dnešní důležité produkty. Současně však Intel také uvádí zajímavou věc: totiž že se tím problém s kapacitou stále ještě nepodařilo vyřešit. Poptávka stále ještě převyšuje nabídku i s těmito novými továrními linkami, což byste možná nečekali.</p>
      <h3>Intel dodal o 10–20 % víc procesorů, přesto to nestačí</h3>
      <p>Čistě podle teoretické měsíční waferové kapacity by snad měla být výroba navýšena o 25 % (křemíkových desek). Nicméně část této kapacity patrně „zmizela“ pro uspokojení dalších produktů – možná modemů pro telefony Apple, možná serverových CPU, u nichž se zřejmě zvedá průměrná spotřeba křemíku na jeden procesor, protože zákazníci kupují vícejádrové modely. Intel totiž uvádí, že dodávky procesorů pro oblast PC se zvýšily „o dvouciferná procenta“, což nejspíš znamená hodnotu někde mezi 10–19 %. Je ovšem pravda, že i v sektoru PC přibývá jader a tím se zvětšují čipy, takže navýšení waferové kapacity o určité procento přinese nižší zvýšení počtu vyrobených CPU proti dejme tomu stavu před rokem.</p>
      <figure>
        <img src="https://www.cnews.cz/wp-content/uploads/2019/11/Omluvny-otevreny-dopis-Intelu-zakaznikum.jpg"/>
        <figcaption>Omluvný otevřený dopis Intelu zákazníkům</figcaption>
      </figure>
      <p>Ani zvýšení dodávek o víc jak 10 % tedy nedorovnalo deficit v dostupnosti procesorů Intel. Poptávka po PC je prý překvapivě silná a údajně překročila očekávání analytiků. Firma uvádí, že teď operuje s minimální skladovou zásobou a nemůže tak vyrovnávat přechodné výchylky/výpadky ve výrobě – přičemž nějaké údajně tento kvartál nastaly.</p>
      <h3>Oficiálně potvrzeno: Intel bude outsourcovat v cizích továrnách</h3>
      <p>Kromě toho, že Intel takto naplno a otevřeně přiznal (dlužno říkal, že záviděníhodné) problémy s uspokojením poptávky a to, že nestíhá a musí prodlužovat termíny dodání, je v tomto dokumentu ještě jedna zajímavá věc. Intel totiž také oficiálně potvrdil, že bude pro některé čipy místo svých přetížených továren používat výrobu u zakázkových firem. O tomto se objevovaly již delší dobu informace (hovořilo se <a href="https://www.cnews.cz/intel-procesory-cipsety-poptavka-nedostatek-kapacity-14nm-outsourcing-tsmc">o TSMC</a>, pak i <a href="https://www.cnews.cz/intel-outsourcing-vyroba-cipu-samsung-14nm">o Samsungu</a>), obvykle ale dost divoké, mluvící například o převodu procesorů, kde je to velmi nepravděpodobné. Bohužel stále nevíme, čemu Intel přesune výrobu ven, ale máme tímto oficiálně potvrzeno, že tento symbolicky dost pozoruhodný krok skutečně byl učiněn.</p>
      <h4>Galerie: Výroba čipů v cleanroomu polovodičové továrny Intel</h4>
      <slideshow>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-1">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-23.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-2">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-01.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-3">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-02.jpg"/>
          </a>
        </figure>
        <figure>
          <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-4">
            <img src="https://www.cnews.cz/wp-content/uploads/2019/02/Provoz-a-prace-v-cleanroomu-tovarny-firmy-Intel-v-Hillsboro-03.jpg"/>
          </a>
        </figure>
      </slideshow>
      <p>
        <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva/galerie-179744-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-ryzen-threadripper-3990x-64-jader-oficialne-oznamen-vydani-2020"/>
        <a href="https://www.cnews.cz/intel-mediatek-5g-modem-partnerstvi"/>
        <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/"/>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
        <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/"/>
      </related>
    </article>
  </body>
</html>