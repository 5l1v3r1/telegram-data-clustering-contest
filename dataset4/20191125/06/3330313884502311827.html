<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/905099/van-hanegem-als-arnesen-dit-laat-lopen-moet-hij-niet-aan-feyenoord-beginnen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-25T06:48:00+00:00"/>
    <meta property="og:title" content="Van Hanegem: 'Als Arnesen dit laat lopen, moet hij niet aan Feyenoord beginnen'"/>
    <meta property="og:description" content="Het is een bende in de jeugdopleiding van Feyenoord. Dat stelt Willem van Hanegem, die zich daarmee schaart achter een vernietigend stuk in de zaterdageditie van het Algemeen Dagblad. In het artikel werd uiteengezet hoe de Feyenoord-jeugd wordt voorbijgestreefd door verschillende Eredivisie-clubs. Jeugdspelers deden anoniem hun verhaal en gaven onder meer aan dat Feyenoord O19-coach Dirk Kuyt trainingen schrapte om zelf te kunnen voetballen en dat de trainingsmethodes bij de club achterhaald zijn. Kuyt 'schrapte trainingen' bij Feyenoord O19: 'We zijn volledig voorbijgestreefd' Felle reactie Feyenoord op te verschijnen artikel in AD: 'Is kwalijk te noemen'"/>
  </head>
  <body>
    <article>
      <h1>Van Hanegem: 'Als Arnesen dit laat lopen, moet hij niet aan Feyenoord beginnen'</h1>
      <address>
        <time datetime="2019-11-25T06:48:00+00:00">25 Nov 2019, 06:48</time>
      </address>
      <p>
        <b>Het is een bende in de jeugdopleiding van Feyenoord. Dat stelt Willem van Hanegem, die zich daarmee schaart achter een vernietigend stuk in de zaterdageditie van het Algemeen Dagblad.</b>
      </p>
      <p>In het artikel werd uiteengezet hoe de Feyenoord-jeugd wordt voorbijgestreefd door verschillende Eredivisie-clubs. Jeugdspelers deden anoniem hun verhaal en gaven onder meer aan dat Feyenoord O19-coach Dirk Kuyt trainingen schrapte om zelf te kunnen voetballen en dat de trainingsmethodes bij de club achterhaald zijn.</p>
      <p>Van Hanegem is niet verrast. 'Er zijn de laatste maanden zó veel mensen geweest die dergelijke signalen aan mij hebben afgegeven. Maar mijn club wordt dan boos op de klokkenluiders en de boodschappers. En iedereen is hartstikke gek', reageert De Kromme in zijn AD-column.</p>
      <p>'Terwijl ik denk dat ze er juist hun voordeel mee kunnen doen. Pak de problemen nu eens aan. Ja, die jeugdspelers wilden alleen anoniem hun zegje doen. Vind je het gek? Anders hebben Onder 19 en andere elftallen straks geen spelers meer, want die worden er keihard op afgerekend.'</p>
      <p>Van Hanegem ziet dat 'een groepje oudgedienden de dienst uitmaakt' op Varkenoord. 'En iedereen die niet bij hen hoort, wordt keihard afgeserveerd. De nieuwe 'td' Frank Arnesen weet wat hem te doen staat. Creëer een situatie waarin mensen niet bang zijn om te zeggen dat ze het ergens niet mee eens zijn. Als Arnesen dit laat lopen, kan hij er beter niet eens aan beginnen.'</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904812/jeugdspelers-van-feyenoord-hebben-genoeg-gezien-zijn-volledig-voorbijgestreefd-.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904787/felle-reactie-feyenoord-op-te-verschijnen-artikel-in-ad-is-kwalijk-te-noemen-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>