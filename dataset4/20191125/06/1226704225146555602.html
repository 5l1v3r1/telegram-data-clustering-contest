<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/australia-vysetruje-pokus-o-nasadenie/432018-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T06:49:00+00:00"/>
    <meta property="og:title" content="Austrália vyšetruje pokus o nasadenie čínskeho agenta do parlamentu"/>
    <meta property="og:description" content="Austrálska televízna stanica Nine Network v nedeľu odvysielala informáciu, podľa ktorej údajní čínski tajní agenti ponúkli melbournskému predajcovi luxusných vozidiel milión austrálskych dolárov."/>
  </head>
  <body>
    <article>
      <h1>Austrália vyšetruje pokus o nasadenie čínskeho agenta do parlamentu</h1>
      <h2>Austrálska televízna stanica Nine Network v nedeľu odvysielala informáciu, podľa ktorej údajní čínski tajní agenti ponúkli melbournskému predajcovi luxusných vozidiel milión austrálskych dolárov.</h2>
      <address><time datetime="2019-11-25T06:49:00+00:00">25 Nov 2019, 06:49</time> by <a rel="author">TASR</a></address>
      <p>Perth 25. novembra (TASR) - Austrálsky premiér Scott Morrison v pondelok označil za <i>"hlboko znepokojujúce"</i> podozrenia, že sa Čína pokúšala nasadiť svojho agenta do austrálskeho parlamentu. Informovala o tom agentúra AP.</p>
      <p>Austrálska televízna stanica Nine Network v nedeľu odvysielala informáciu, podľa ktorej údajní čínski tajní agenti ponúkli melbournskému predajcovi luxusných vozidiel milión austrálskych dolárov (616.000 eur), ak bude kandidovať za poslanca austrálskeho parlamentu.</p>
      <p>Tridsaťdvaročného obchodníka menom Bo "Nick" Zhao našli následne v marci tohto roku mŕtveho v hotelovej izbe. Údajne sa pred smrťou snažil obrátiť na ASIO, austrálsku kontrarozviedku. Polícii sa nepodarilo zistiť príčinu jeho smrti.</p>
      <p><i>"Vláda je absolútne odhodlaná chrániť Austrálčanov pred zasahovaním z cudzích krajín. Varoval by som pred akýmikoľvek predčasnými závermi v tejto záležitosti," </i>Morrison povedal novinárom.</p>
      <p>Generálny riaditeľ bezpečnosti ASIO Mike Burgess označil podozrenia spojené s prípadom za vážne. <i>"Činnosti nepriateľských cudzích spravodajských služieb stále predstavujú reálnu hrozbu pre našu krajinu a jej bezpečnosť. ASIO bude aj naďalej bojovať a zasahovať proti cudzím spravodajským činnostiam a špionáži v Austrálii,"</i> povedal Burgess.</p>
    </article>
  </body>
</html>