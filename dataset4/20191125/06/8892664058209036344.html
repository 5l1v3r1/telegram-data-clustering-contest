<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/lemondasra-kenyszerult-az-amerikai-vedelmi-tarca-haditengereszeti-allamtitkara/pww7b56"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T06:01:13+00:00"/>
    <meta property="og:title" content="Mi történt? Lemondásra kényszerült az amerikai védelmi tárca haditengerészeti államtitkára"/>
    <meta property="og:description" content="Lemondásra kényszerült az amerikai védelmi tárca haditengerészeti államtitkára, Richard Spencer, aki Mark Esper tárcavezető követelésére nyújtotta be lemondását – jelentette be a védelmi minisztérium helyi idő szerint vasárnap este."/>
  </head>
  <body>
    <article>
      <h1>Mi történt? Lemondásra kényszerült az amerikai védelmi tárca haditengerészeti államtitkára</h1>
      <address><time datetime="2019-11-25T06:01:13+00:00">25 Nov 2019, 06:01</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Lemondásra kényszerült az amerikai védelmi tárca haditengerészeti államtitkára, Richard Spencer, aki Mark Esper tárcavezető követelésére nyújtotta be lemondását – jelentette be a védelmi minisztérium helyi idő szerint vasárnap este.</b>
        </i>
      </p>
      <p>Az ok:<b> az államtitkár a miniszter tudta és beleegyezése nélkül megpróbált egyezkedni a Fehér Házzal a haditengerészet kommandós elitegységének parancsnoka, Edward Gallagher ügyében, mert nem értett egyet Donald Trump amerikai elnök döntésével.</b> Ezt maga Spencer is elmondta amerikai újságíróknak, illetve kiemelte lemondó levelében.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Trump november 15-én nyilvánosságra hozott döntése szerint vissza kell állítani Edward Gallagher haditengerészeti kommandós rangját, amelytől az idén tartott hadbírósági tárgyaláson megfosztották. Az államtitkár ekkor kezdeményezett tárgyalásokat a Fehér Házzal. Azt javasolta, hogy Gallagher ellen folytatódjék a hadbírósági tárgyalás, majd utána úgy tarthassa meg a haditengerészeti rangját és kitüntetéseit, hogy nyugállományba vonul. Az államtitkár tárgyalásairól a miniszter nem tudott.</p>
      <p>Mark Esper védelmi miniszter közleményében leszögezte:<i> „mélyen zavarba ejtett a minisztérium magas rangú tisztségviselőjének e viselkedése. Arra az elhatározásra kellett jutnom, hogy Spencer államtitkár nem élvezi többé a munkája folytatásához szükséges bizalmamat”</i>. A tárcavezető közleménye után a minisztérium újabb közleményben jelentette be, hogy Edward Gallagher ellen nem folytatódik a hadbírósági tárgyalás, a kommandós nyugállományba vonul, és megtarthatja rangját és kitüntetéseit.</p>
      <p>Edward Gallaghert azért állították hadbíróság elé, mert Irakban halálra késelte az Iszlám Állam nevű terrorszervezet egyik elfogott - és amerikai őrizetben lévő - dzsihadistáját, és ezzel háborús bűncselekményt követett el, majd a holttest mellett pózolva fotót készíttetett magáról. A háborús bűncselekmény vádja alól felmentették a kommandóst, ám bűnösnek találták abban a vádpontban, hogy a holttest mellett pózolva fotózta magát. Emiatt fokozták le, és emiatt várt volna rá újabb tárgyalási forduló.</p>
      <p><b>Donald Trump november 15-én, amikor elrendelte Gallagher katonai rangjának visszaállítását, kegyelemben részesített két olyan katonát is, akik ellen Afganisztánban elkövetett háborús bűnök miatt emeltek vádat.</b> A Pentagon akkor ugyan közleményben tudatta, hogy a tárca bízik a katonai igazságszolgáltatási rendszerben, és az elnöknek megvan a felhatalmazása, hogy ilyen ügyekben mérlegeljen, de az amerikai sajtóban azóta sorra jelentek meg meg nem nevezett forrásokra hivatkozó értesülések a Fehér Ház és a Pentagon közötti nézeteltérésről és feszültségről. Az elnököt támogató republikánus szavazók jó része szemében ugyanis Gallagher hős volt, míg a hadsereg berkein belül és kívül egyaránt sokan úgy ítélték meg, hogy Edward Gallagher lejáratta az amerikai hadsereget és az elitegységet is. <b>A távozott Richard Spencer munkáját egyelőre eddigi helyettese, Tom Modly veszi át ügyvezető államtitkárként. </b>Mark Esper Kenneth Braithwaite oslói nagykövetet, nyugalomba vonult ellentengernagyot javasolta már vasárnap államtitkárnak. A The Wall Street Journal című amerikai lap értesülése szerint Donald Trump egyetértett Braithwaite jelölésével.</p>
      <p>(MTI)</p>
    </article>
  </body>
</html>