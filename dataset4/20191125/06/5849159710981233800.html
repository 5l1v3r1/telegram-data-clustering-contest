<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/roads-and-buildings-minister-travels-by-hyderabad-metro-1-1-10610539.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="మెట్రో రైల్‌ సేవలు భేష్‌"/>
    <meta property="og:description" content="హైదరాబాద్: మెట్రోరైలు ప్రయాణ సేవలు చాలా బాగున్నాయని, ప్రయాణం సంతృప్తి నిచ్చిందని రోడ్లు, భవనాలు, గృహ నిర్మాణ, శాసనసభ వ్యవహారాలశాఖ మంత్రి వేముల ప్రశాంత్‌రెడ్డి అ"/>
  </head>
  <body>
    <article>
      <h1>మెట్రో రైల్‌ సేవలు భేష్‌</h1>
      <address>
        <time datetime="2019-11-25T06:30:00+00:00">25 Nov 2019, 06:30</time>
      </address>
      <p>హైదరాబాద్: మెట్రోరైలు ప్రయాణ సేవలు చాలా బాగున్నాయని, ప్రయాణం సంతృప్తి నిచ్చిందని రోడ్లు, భవనాలు, గృహ నిర్మాణ, శాసనసభ వ్యవహారాలశాఖ మంత్రి వేముల ప్రశాంత్‌రెడ్డి అన్నారు. ఈ విషయాన్ని స్వయంగా ఫోన్ ద్వారా మెట్రోరైలు ఎండీ ఎన్వీఎస్ రెడ్డికి తెలిపారు. ఆదివారం బంధువుల ఇంట్లో జరిగిన వేడుకకు సతీసమేతంగా మెట్రో రైల్‌లో వెళ్లారు. ఎర్రమంజిల్ స్టేషన్‌లో ఎక్కి ఎల్బీనగర్‌కు చేరుకొని, తిరుగు ప్రయాణంలో ఎల్బీనగర్ నుంచి ఎర్రమంజిల్‌కు చేరుకున్నారు. హైదరాబాద్‌లో మెట్రోసేవలు ప్రజలకు అందుబాటులోకి వచ్చిననాటి నుంచి ప్రజా జీవితంలో ఉన్న నాకు మెట్రోలో ప్రయాణం చేసే అవకాశం రాలేదని తెలిపారు. మొట్టమొదటిసారిగా ప్రయాణించడం జరిగిందని చెప్పారు. మెట్రో ప్రయాణానికి సామాన్యుడి మాదిరిగానే అన్ని భద్రతపరమైన చెకింగ్‌లకు మంత్రి సహకరించడంతోపాటు ప్రయాణానికి అవసరమైన టికెట్(టోకెన్) తీసుకుని ప్రయాణించారు. నిలబడి ప్రయాణం చేసిన మంత్రి ప్రశాంత్‌రెడ్డి ఇతర ప్రయాణికులతో ముచ్చటించారు. <br/><br/>మెట్రో అందిస్తున్న సేవలు ఎలా ఉన్నాయంటూ అడిగి తెలుసుకున్నారు. మెట్రో ప్రయాణం ఎంతో బాగుందని సమయం కూడా ఆదా అవుతున్నదని, సౌకర్యవంతమైన ప్రయాణం చేస్తున్నామని ప్రజలు మంత్రికి తెలిపారు. ప్రజలు మెట్రో ప్రయాణంతో సంతోషంగా ఉన్నారని ఎన్వీఎస్ రెడ్డికి మంత్రి తెలిపారు. ప్రస్తుతం ప్రతీరోజు సగటున ప్రయాణికుల సంఖ్య 3,70,000 ఉంటుందని మంత్రి ప్రశాంత్‌రెడ్డితో ఎర్రమంజిల్ మెట్రోస్టేషన్ కంట్రోలర్ సుప్రియ అన్నారు. పెరుగుతున్న ప్రయాణికులకు అనుగుణంగా ఏర్పాట్లు చేస్తున్నామని, ప్రజలకు ఎటువంటి అసౌకర్యాలు కలుగకుండా సేవలు అందిస్తున్నామన్నారు. మెట్రో ట్రైన్ ఇంజిన్ కెపాసిటీ ఆరు బోగీలతో నడిచే వీలుందని ఇప్పుడు మూడు బోగీలతో నడుస్తున్నాయని సిబ్బంది తెలుపగా ప్రజల రద్దీ దృష్ట్యా బోగీలు పెంచే అవకాశాన్ని పరిశీలించాలని మెట్రో సిబ్బందికి మంత్రి తెలిపారు. ఈ సందర్భంగా మెట్రోలో పలువురు ప్రయాణికులు మంత్రితో సెల్ఫీలు తీసుకున్నారు.</p>
      <figure>
        <iframe src="https://www.youtube.com/embed/pUdk8dn26dc" width="560" height="315" data-service="Youtube" scrolling="no"/>
      </figure>
    </article>
  </body>
</html>