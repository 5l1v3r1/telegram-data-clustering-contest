<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/vukusic-je-trenerju-narocil-pico-in-pivo-253062"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Vukušić je trenerju naročil pico in pivo"/>
    <meta property="og:description" content="LJUBLJANA – Nogometaši Olimpije so ohranili vodilni položaj na prvenstveni razpredelnici tudi po 18. krogu, torej polovici državnega prvenstva. Zmaji so s prepoznavno igro prišli do treh točk ..."/>
  </head>
  <body>
    <article>
      <h1>Vukušić je trenerju naročil pico in pivo</h1>
      <h2>Nogometaši Olimpije po novi zmagi v Celju še naprej vodilni v DP. Domžale po dolgem klavrnem obdobju do prepričljive zmage.</h2>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Rok Tamše</a></address>
      <slideshow>
        <figure>
          <img src="https://www.slovenskenovice.si/images/slike/2019/11/23/1493944.jpg"/>
          <figcaption>Prvi strelec lige Ante Vukušić v dresu Olimpije dosega zadetke tudi za stavo. FOTO: Roman Šipić</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1435133.jpg"/>
          <figcaption>Trener Olimpije Safet Hadžić je po zmagi v Celju varovance okrcal zaradi nonšalantne igre pri vodstvu z dvema goloma prednosti. FOTO: Jože Suhadolnik</figcaption>
        </figure>
        <figure>
          <img src="https://www.slovenskenovice.si/images/slike/2019/11/23/1693467.jpg"/>
          <figcaption>Trenerju Domžal Andreju Razdrhu se je smejalo po visoki zmagi proti Triglavu. FOTO: Tadej Regent</figcaption>
        </figure>
      </slideshow>
      <p>LJUBLJANA – Nogometaši Olimpije so ohranili vodilni položaj na prvenstveni razpredelnici tudi po 18. krogu, torej polovici državnega prvenstva. Zmaji so s prepoznavno igro prišli do treh točk tudi na gostovanju v Celju, kjer so že v uvodnih minutah tekme z dvema goloma pokvarili slavnostni dogodek navijaške skupine Celjski grofje. Ti so na severni tribuni praznovali sto let nogometa v svojem mestu, po tekmi pa so lahko sramežljivo razpravljali o možnostih celjskih nogometašev, da bi v bližnji prihodnosti osvojili naslov državnega prvaka. Celje je izgubilo prvo tekmo na domačem stadionu v tej sezoni.</p>
      <h3>Hadžić dobil tekmo in stavo</h3>
      <figure>
        <img src="https://www.slovenskenovice.si/images/slike/2019/11/23/1435133.jpg"/>
        <figcaption>Trener Olimpije Safet Hadžić je po zmagi v Celju varovance okrcal zaradi nonšalantne igre pri vodstvu z dvema goloma prednosti. FOTO: Jože Suhadolnik</figcaption>
      </figure>
      <p>»Težka in pomembna tekma ter zaslužena zmaga. Vesel sem, da so igralci prikazali lepo predstavo, večino časa smo prevladovali in zasluženo zmagali. Imamo težavo, saj smo sposobni hitro preiti v vodstvo, nato pa se začne malo nonšalance in ekipe nas kaznujejo. Želim si, da bi bili pravi vseh 90 minut,« je komentiral trener Olimpije <b>Safet Hadžić</b>, ki je v mestu ob Savinji dobil stavo, povezano s prvim strelcem prvenstva <b>Antejem Vukušićem</b>. Strateg zmajev je namreč s spodaj podpisanim pred sezono stavil za pico in pivo, da bo Hrvat dosegel najmanj 15 zadetkov v sezoni, spretnemu Dalmatincu, nekdanjemu junaku navijačev splitskega Hajduka, pa je to uspelo že po polovici DP. »Veseli me, da sem pomagal trenerju dobiti stavo, o kateri se govori že vse od mojega prihoda, najpomembneje pa je, da smo zmagali na težkem gostovanju, osvojili tri točke in ostali na vrhu lestvice. Na začetku bi morali doseči še en gol za 3:0 in tekma bi se odvijala nekoliko drugače. Nasprotniki do svojega zadetka tako rekoč niso prišli do naših vrat, na koncu pa je pomembno to, da smo v drugem delu igrali maksimalno zbrano, kot da je rezultat 0:0, in nato dosegli še en gol. Menim, da smo nadzorovali potek tekme in zasluženo zmagali,« je povedal Vukušić.<br/><br/>V dvoboju najučinkovitejših moštev v elitni druščini so kratko potegnili varovanci trenerja <b>Dušana Kosiča</b>. »Želeli smo si vse drugo kot to, kar smo dobili. Naš uvod v tekmo je bil zelo medel, Olimpija je s svojo kakovostjo to znala izkoristiti. Pozneje smo se vrnili v igro in pokazali nekaj od tega, kar znamo, a v drugem polčasu je bilo to premalo za zasuk,« je ocenil Kosič.<br/><b>Koper jesenski prvak v 2. SNL</b><br/>V 2. slovenski nogometni ligi so že končali jesenski del sezone. Na vrhu bo prezimil Koper, ki je v 19. krogu v Lendavi ugnal Nafto s 3:0 (strelci Marko Pejić, Edi Baša, Dare Vršič). Kanarčki z Bonifike, ki se lahko pohvalijo z najtrdnejšo obrambo (prejeli so 12 golov), imajo le dve točki naskoka pred Gorico in štiri pred Radomljami. Izidi 19. kroga – Beltinci : Radomlje 0:3, Krka : Bilje 2:2, Gorica : Drava 2:0, Jadran : Krško 1:1, Fužinar : Rogaška 3:2, Brežice : Dravograd 2:1, Nafta : Koper 0:3, Brda : Dob 3:3. Vrstni red: Koper 43 točk, Gorica 41, Radomlje 39, Fužinar 36, Nafta 34, Krško 31, Bilje 29, Krka 28, Jadran 24, Dob (tekma manj) 23, Drava (tekma manj) 20, Beltinci 19, Brežice (tekma manj) 15, Brda (dve tekme manj) 12, Rogaška (tekma manj) 11, Dravograd 9. Na lestvici strelcev s po 14 goli vodita Žan Medved (Fužinar) in Lovre Čirjak (Krško), po enega manj sta dosegla Jaka Bizjak (Nafta) in Sacha Varga (Radomlje). Tekme 20. kroga bodo 8. marca 2020.</p>
      <h3>Jakupovićev trojček</h3>
      <figure>
        <img src="https://www.slovenskenovice.si/images/slike/2019/11/23/1693467.jpg"/>
        <figcaption>Trenerju Domžal Andreju Razdrhu se je smejalo po visoki zmagi proti Triglavu. FOTO: Tadej Regent</figcaption>
      </figure>
      <p>Na stadionu ob Kamniški Bistrici je v dresu Domžal s tremi zadetki zablestel 21-letni Bošnjak z avstrijskim potnim listom <b>Arnel Jakupović</b>, ki za rumeno-modre igra kot posojeni član italijanskega drugoligaša Empolija. Morda je napovedal dolgo pričakovano uspešnejše obdobje čete trenerja <b>Andreja Razdrha</b>. Seveda je lahko ta zmaga proti oslabljenemu Triglavu tudi varljiva (manjkala sta kapetan in prvi strelec <b>Luka Majcen</b> ter <b>Milan Milanović</b>), vzpon po lestvici tik pred zimskim premorom je vsaj spodbuda za trdo delo in vero v lastne sposobnosti tudi v prihodnjih tednih, mesecih.<br/><br/>''Dosežka sem zelo vesel. Gre za moj prvi članski trojček, kar je nekaj zares izjemnega. Zadel sem z levo nogo, glavo in nato še z desnico, a najpomembnejše so tri točke in zmaga ekipe. Menim, da je povsem zaslužena. V tekmo smo vstopili pogumno, s pravo podobo. Igrali smo kot ekipa, borili smo se drug za drugega, šli smo na vsako žogo, kar nas je na koncu nagradilo. Dvoboj smo imeli pod nadzorom od prve do zadnje minute,« je povedal Jakupović.<br/><b>Bravo dobil derbi dna lestvice</b><br/>Izidi 18. kroga – Bravo : Rudar 2:1 (500 gledalcev; Mustafa Nukić 7.-11m, Milan Đajić 68.; Mićo Kuzmanović 10.), Domžale : Triglav 3:0 (400 gledalcev; Arnel Jakupović 32., 36., 78.; v 71. minuti izključen Žan Kumer pri Triglavu), Celje : Olimpija 1:3 (1200 gledalcev; Dario Vizinger 39.; Macky Bagnack 3., Ante Vukušić 6., Luka Menalo 67.), Tabor : Mura 1:1 (400 gledalcev; Predrag Sikimić 68.-11m; Luka Šušnjara 54.), Aluminij : Maribor (včeraj). Vrstni red strelcev: Ante Vukušić (Olimpija) 15 golov, Dario Vizinger (Celje) 12, Predrag Sikimić (Tabor) 11. Pari 19. kroga: Tabor : Aluminij, Celje : Mura, Maribor : Triglav (vse v soboto, 30. novembra), Bravo : Olimpija, Domžale : Mura (obe v nedeljo, 1. decembra).</p>
      <h3>Bravov dvojni uspeh</h3>
      <p>Zelo pomembne tri točke so v soboto osvojili tudi igralci Brava v dvoboju z neposrednim tekmecem na lestvici, velenjskim Rudarjem. Predzadnji Šiškarji so pred zadnjeuvrščenimi knapi povečali prednost na devet točk, in to potem, ko so igrali zelo oslabljeni zaradi kartoniranih <b>Ovbokhe Abgoyija</b>,<b> Davida Brekala</b>, <b>Alena Krcića</b>, <b>Aljoše Matka</b> in<b> Ibrahima Arafata Mensaha</b>. Varovanci trenerja <b>Dejana Grabiča </b>so s tem zadržali stik z ekipami, ki so na lestvici pred njimi. <br/><b>Prva liga Telekom Slovenije</b><br/>1. Olimpija 18 12 3       3       45:22 39<br/>2. Maribor 17 10 4       3       34:17 34<br/>3. Aluminij 17 10 4       3       30:15 34<br/>4. Mura       17 8       8 2       31:22 32<br/>5. Celje       18 7       7       4       36:22 28<br/>6. Domžale 18 5       4       9       26:36 19<br/>7. Tabor       18 5       3 10 21:28 18<br/>8. Triglav 18 5       2       11 22:42 17<br/>9. Bravo       18 4       4       10 21:35 16<br/>10. Rudar 18 0       7       11 19:46 7</p>
    </article>
  </body>
</html>