<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000112916"/>
    <meta property="og:site_name" content="MGR Online"/>
    <meta property="article:published_time" content="2019-11-25T06:16:00+00:00"/>
    <meta property="og:title" content="แพทย์ลงความเห็น ‘เจ้าพ่อวิกิลีกส์’ สุขภาพแย่-เสี่ยง ‘ตายคาคุก’ ในอังกฤษ"/>
    <meta property="og:description" content="คณะแพทย์กว่า 60 คนร่วมลงชื่อในจดหมายเปิดผนึกยืนยันว่า จูเลียน แอสซานจ์ ผู้ก่อตั้งเว็บไซต์วิกิลีกส์ มีสุขภาพย่ำแย่เต็มทน และอาจเสียชีวิตระหว่างถูกคุมขังอยู่ในเรือนจำความมั่นคงสูงของอังกฤษ"/>
  </head>
  <body>
    <article>
      <h1>แพทย์ลงความเห็น ‘เจ้าพ่อวิกิลีกส์’ สุขภาพแย่-เสี่ยง ‘ตายคาคุก’ ในอังกฤษ</h1>
      <address><time datetime="2019-11-25T06:16:00+00:00">25 Nov 2019, 06:16</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011672001.JPEG"/>
        <figcaption>จูเลียน แอสซานจ์ ผู้ก่อตั้งเว็บไซต์วิกิลีกส์</figcaption>
      </figure>
      <p><b>เอเอฟพี - คณะแพทย์กว่า 60 คนร่วมลงชื่อในจดหมายเปิดผนึกยืนยันว่า จูเลียน แอสซานจ์ ผู้ก่อตั้งเว็บไซต์วิกิลีกส์ มีสุขภาพย่ำแย่เต็มทน และอาจเสียชีวิตระหว่างถูกคุมขังอยู่ในเรือนจำความมั่นคงสูงของอังกฤษ</b><br/><br/><b>อดีตแฮกเกอร์ชาวออสเตรเลียวัย 48 ปี ยังคงพยายามต่อสู้คดีเพื่อหลีกเลี่ยงการถูกส่งตัวเป็นผู้ร้ายข้ามแดนไปสหรัฐฯ ในความผิดฐานละเมิดกฎหมายจารกรรม (Espionage Act) ซึ่งทุกข้อหารวมกันอาจมีโทษจำคุกสูงสุดถึง 175 ปี </b><br/><br/>ในจดหมายที่ส่งถึง ปรีติ ปาเทล รัฐมนตรีกระทรวงมหาดไทยอังกฤษ คณะแพทย์เหล่านี้เรียกร้องให้มีการนำตัว แอสซานจ์ ออกจากเรือนจำเบลมาร์ชทางตะวันออกเฉียงใต้ของกรุงลอนดอน และส่งไปรักษาที่โรงพยาบาลของมหาวิทยาลัยแห่งหนึ่งแทน<br/><br/><b>แพทย์กลุ่มนี้อาศัยข้อมูลจากพยานหลายคนที่อยู่ในเหตุการณ์ขณะ แอสซานจ์ ถูกนำตัวขึ้นศาลลอนดอนเมื่อวันที่ 21 ต.ค. และรายงานฉบับวันที่ 1 พ.ย. ของ นีลส์ เมลเซอร์ ผู้รายงานพิเศษด้านการทรมานขององค์การสหประชาชาติ ซึ่งระบุว่า หาก แอสซานจ์ </b><b><i>“ยังตกเป็นเหยื่อการกระทำโดยพลการ (arbitrariness) และการล่วงละเมิดเช่นนี้ต่อไป เขาอาจเสียชีวิตในอีกไม่ช้า”</i></b><br/><br/>แอสซานจ์ นำเอกสารลับทางทหารและการทูตของสหรัฐฯ ที่ว่าด้วยปฏิบัติการทิ้งระเบิดในอัฟกานิสถานและอิรักออกมาเผยแพร่ทางเว็บไซต์วิกิลีกส์เมื่อปี 2010 ซึ่งสร้างความอับอายให้แก่รัฐบาลอเมริกันเป็นอย่างมาก<br/><br/>“เราเขียนจดหมายเปิดผนึกฉบับนี้ในฐานะแพทย์ เพื่อแสดงความเป็นห่วงอย่างยิ่งต่อสุขภาพร่างกายและจิตใจของ จูเลียน แอสซานจ์” จดหมายซึ่งมีความยาว 16 หน้ากระดาษระบุ <br/><br/>คณะแพทย์จากสหรัฐฯ, ออสเตรเลีย, อังกฤษ, สวีเดน, อิตาลี, เยอรมนี, ศรีลังกา และโปแลนด์ ยังเตือนด้วยว่า แอสซานจ์ อาจไม่แข็งแรงพอที่จะผ่านกระบวนการไต่สวนคดีส่งตัวผู้ร้ายข้ามแดนซึ่งจะมีขึ้นในเดือน ก.พ. ปีหน้า และ “จำเป็นต้องได้รับการตรวจประเมินสภาพร่างกายและจิตใจโดยด่วน” <br/><br/><b>การไต่สวนที่ศาลแขวงเวสต์มินสเตอร์ถือเป็นครั้งแรกในรอบ 6 เดือนที่ แอสซานจ์ ปรากฏตัวต่อสาธารณชน หลังถูกลากออกจากสถานทูตเอกวาดอร์ในกรุงลอนดอนเมื่อเดือน เม.ย. โดยเขามีท่าทางอ่อนล้าอย่างเห็นได้ชัด และแสดงอาการสับสนเมื่อถูกขอให้ตอบคำถาม</b><br/><br/><b>แอสซานจ์ ยังหลงลืมวันเกิดตัวเอง และบอกกับผู้พิพากษา วาเนสซา บาเรตเซอร์ ว่า เขาไม่เข้าใจว่ากำลังเกิดอะไรขึ้นในศาลแห่งนี้</b><br/><br/>วันอังคารที่แล้ว (18) อัยการสวีเดนได้ประกาศยุติการสืบสวนคดีข่มขืนที่ แอสซานจ์ ตกเป็นจำเลยเมื่อปี 2010 แม้จะพบว่าคำกล่าวอ้างของฝ่ายโจทก์ “น่าเชื่อถือ” ก็ตาม</p>
    </article>
  </body>
</html>