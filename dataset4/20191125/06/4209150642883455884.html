<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Stecajni-postupci-traju-i-po-14-godina/570269?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T06:45:00+00:00"/>
    <meta property="og:title" content="Stečajni postupci traju i po 14 godina"/>
    <meta property="og:description" content="BANJALUKA - Pojedini stečajni postupci u Republici Srpskoj traju i po 14 godina, a glavni razlozi, odnosno krivci za to su, prema riječima stručnjaka, sudski sporovi koji koče zaključenje ovih postupaka."/>
  </head>
  <body>
    <article>
      <h1>Stečajni postupci traju i po 14 godina</h1>
      <address><time datetime="2019-11-25T06:45:00+00:00">25 Nov 2019, 06:45</time> by <a rel="author">Bojana Živanić</a></address>
      <p>BANJALUKA - Pojedini stečajni postupci u Republici Srpskoj traju i po 14 godina, a glavni razlozi, odnosno krivci za to su, prema riječima stručnjaka, sudski sporovi koji koče zaključenje ovih postupaka.</p>
      <p>"Stečajni postupak koji najduže traje pred ovim sudom, i još je u toku, je postupak nad stečajnim dužnikom 'Dalekovodinženjering' AD Bratunac, a  u ovom predmetu je stečaj otvoren u junu 2005. godine", kazali su za "Nezavisne" u Okružnom privrednom sudu u Bijeljini.</p>
      <p>Prema njihovim riječima, u ovom sudu se trenutno vodi 39 stečajnih postupaka, a Zakon o stečaju koji je stupio na snagu prošle godine nije mnogo skratio taj postupak.</p>
      <p>U Okružnom privrednom sudu u Banjaluci su kazali da su trenutno kod ovog suda u toku 124 stečajna postupka.</p>
      <p>"Kada je riječ o dužini trajanja na referatu stečaja, najduže traje postupak koji je otvoren u septembru 2006. godine nad 'Živinoproduktom' iz Srpca", naveli su u ovom sudu.</p>
      <p>Kako su dodali, jedan od stečajnih postupaka koji je takođe dugo trajao je onaj nad Prijedorskom bankom a.d. Prijedor, koji je otvoren u februaru 2003, a zatvoren u decembru 2015. godine.</p>
      <p>Kako navode, novi Zakon o stečajnom postupku sadrži određene izmjene, kao što su restrukturiranje, unovčenje stečajne mase i drugo, ali je, kažu, teško odrediti njegove efekte.</p>
      <p>U Okružnom privrednom sudu u Prijedoru su kazali da je kod ovog suda u toku 27 stečajnih postupaka i jedan predmet restrukturiranja.</p>
      <p>"Najstariji stečajni predmet je onaj koji je iniciran u februaru 2010. godine kod Okružnog privrednog suda u Banjaluci, a dostavljen u nadležnost ovog suda u oktobru 2017. godine", kazali su u ovom sudu u Prijedoru.</p>
      <p>Lazo Đurđević, koji je vodio brojne stečajne postupke, kazao je da sve najviše usporavaju sudski sporovi.</p>
      <p>"Razlozi za dugo trajanje stečajnog postupka su  predugo trajanje sudskih sporova i parnica, kao i otežano unovčenje imovine jer više nema one kupovne moći", istakao je Đurđević.</p>
      <p>Kako kaže, novi zakon je ipak dodatno usporio stečajni postupak jer se prava više ne mogu prodavati već moraju biti riješeni imovinsko-pravni odnosi.</p>
      <p>Petar Dragojević, stečajni upravnik "Živinoprodukta" iz Srpca, gdje postupak traje već 13 godina, kazao je da su ga najviše usporili sudski sporovi.</p>
      <p>"Sudski sporovi su ga usporili, ali je taj postupak već na stolu sudije i zaključuje ga, uskoro bi trebalo da bude gotov. Umro je prethodni stečajni upravnik pa sam ja to naslijedio. Očekujem da će u novembru ili decembru donijeti rješenje o zaključenju", rekao je Dragojević.</p>
      <p>Dodao je da je imovina ovog preduzeća davno prodata, još prije nego što je on preuzeo dužnost od prethodnog stečajnog upravnika, ali zbog sporova nije formalno zaključena.</p>
      <p>"Mnoge stvari je novi zakon ubrzao proceduralno i skratio period unovčenja imovine, ali problem je uknjižavanja imovine na stečajnog dužnika. To je usporio", rekao je Dragojević. </p>
    </article>
  </body>
</html>