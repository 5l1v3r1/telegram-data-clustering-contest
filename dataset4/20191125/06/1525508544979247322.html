<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780054/%DA%A9%D9%88%D8%AF%DA%A9%D8%A7%D9%86-%D8%A8%D8%A7%DB%8C%D8%AF-%D9%86%D8%B3%D8%A8%D8%AA-%D8%A8%D9%87-%D8%AA%D9%85%D8%AF%D9%86-%DA%A9%D9%87%D9%86-%DA%A9%D8%A7%D8%B4%D8%A7%D9%86-%D8%B4%D9%86%D8%A7%D8%AE%D8%AA-%D9%BE%DB%8C%D8%AF%D8%A7-%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:42:40+00:00"/>
    <meta property="og:title" content="شهردار کاشان: کودکان باید نسبت به تمدن کهن کاشان شناخت پیدا کنند"/>
    <meta property="og:description" content="کاشان - شهردار کاشان از لزوم شناخت کودکان نسبت به تمدن کهن کاشان سخن گفت و ابراز داشت: سیلک و کاشان خاستگاه یک تمدن چندین هزارساله است که همه به خصوص کودکان باید از آن اطلاع پیدا کنند."/>
  </head>
  <body>
    <article>
      <h1>شهردار کاشان: کودکان باید نسبت به تمدن کهن کاشان شناخت پیدا کنند</h1>
      <address>
        <time datetime="2019-11-25T06:42:40+00:00">25 Nov 2019, 06:42</time>
      </address>
      <p>به گزارش <a href="https://www.mehrnews.com/">خبرنگار مهر</a>، سعید ابریشمی راد شامگاه یکشنبه در جمع تجلیل از خادمین کتاب با بیان سابقه کهن فرهنگی و ادبی شهرستان کاشان در ایران و جهان اظهار داشت: موقعیت خاص مکانی شهر کاشان و زندگی مردمان آن یک ظرافت و فرصت برای مطالعه لایه های اجتماعی این شهر است.</p>
      <p>
        <b>کودکان باید نسبت به تمدن کهن کاشان شناخت پیدا کنند</b>
      </p>
      <p>وی از لزوم شناخت کودکان نسبت به تمدن کهن کاشان سخن گفت و ابراز داشت: سیلک و کاشان خاستگاه یک تمدن چندین هزارساله است که همه به خصوص کودکان باید از آن اطلاع پیدا کنند.</p>
      <p>شهردار کاشان با اشاره به اینکه این ریشه های قوی تاریخی یک فرصت برای مسئولین است، تصریح کرد: مردم بر مبنای اصول و سبک زندگی درست تصمیم گیری می کنند و باید سعی شود برای جلوگیری از تخریب ارزش های فرهنگی یک الگوی سالم در سبک زندگی ارائه شود.</p>
      <p>
        <b>جهل عامل اصلی واپس گرائی و عقب ماندگی</b>
      </p>
      <p>وی با بیان اینکه در طول تاریخ بشریت هرجا انسان دچار واپس گرایی و عقب گرد شده ناشی از جهالت بوده است، بیان داشت: هر انچه که انسان را به بیراهه کشانده و منجر به این شده است که انسان نتواند حق را از باطل تشخیص دهد ناشی از جهل بوده است.</p>
      <p>ابریشمی راد کسب دانش را یکی از راه های مبارزه با جهل دانست و افزود: دانش الزاما «اطلاعات» نیست بلکه آن اطلاعاتی که منجر به تشخیص حق از باطل شود دانش است.</p>
      <p>وی با بیان اینکه کتاب بهترین ابزار برای کسب دانش است، اظهار داشت: تاثیر کتاب بر رویدادهای جامعه و همچنین افراد اجتماع بر هیچ احدی پوشیده نیست.</p>
      <p>
        <b>فرهنگ باید به صورت مکتوب درآید</b>
      </p>
      <p>شهردار کاشان با اشاره به اینکه نحوه اخذ دانش و اطلاعات در قالب چهره به چهره به دلیل انتقال شفاهی دچار خدشه می شود، ابراز داشت: در تمام دنیا به خصوص در جوامع متمدن یکی از بارزترین ویژگی ها این است که فرهنگ آنان مکتوب است و عادت به مستندنگاری دارند.</p>
      <p>وی با بیان اینکه کتاب در حوزه مدیریت و دانش نقش انکارناپذیری دارد، تصریح کرد: برای هیچ مسئله ای در دنیا بن بست وجود ندارد و یکی از راه های خروج از بن بست مطالعه کتاب است.</p>
      <p>به گزارش مهر، ویژه برنامه تجلیل از خادمان کتاب با همکاری مشترک انجمن توسعه فرهنگی اجتماعی فین، سازمان فرهنگی اجتماعی ورزشی شهرداری، اداره فرهنگ و ارشاد اسلامی و شهرداری منطقه ۴ کاشان برگزار شد.</p>
    </article>
  </body>
</html>