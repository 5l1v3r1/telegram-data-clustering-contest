<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/maltempo-resta-lallerta-su-gran-parte-dellitalia-si-temono-nuovi-crolli-e-frane/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T06:37:12+00:00"/>
    <meta property="og:title" content="Maltempo, resta l’allerta su gran parte dell’Italia: si temono nuovi crolli e frane"/>
    <meta property="og:description" content="Non si ferma l'ondata di maltempo che nel finesettimana ha colpito l'Italia e causato danni, disagi e anche una vittima. Mentre si inizia a fare la conta degli ingentissimi danni e a ripristinare la viabilità, per oggi il dipartimento di protezione civile ha diramato una allerta rossa su parte dell'Emilia, allerta arancione in 8 regioni e allerta gialla su gran parte dell'Italia."/>
  </head>
  <body>
    <article>
      <h1>Maltempo, resta l’allerta su gran parte dell’Italia: si temono nuovi crolli e frane</h1>
      <h2>Non si ferma l’ondata di maltempo che nel finesettimana ha colpito l’Italia e causato danni, disagi e anche una vittima. Mentre si inizia a fare la conta degli ingentissimi danni e a ripristinare la viabilità, per oggi il dipartimento di protezione civile ha diramato una allerta rossa su parte dell’Emilia, allerta arancione in 8 regioni e allerta gialla su gran parte dell’Italia.</h2>
      <address><time datetime="2019-11-25T06:37:12+00:00">25 Nov 2019, 06:37</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <figure>
        <video src="http://fanpage-a.akamaihd.net/XdqQOuSwOoLrI9Fu_1.mp4"/>
      </figure>
      <p>Sarà un nuova <b>giornata all'insegna del maltempo</b> quella che attende gli italiani per oggi Lunedì 25 novembre. La violenta perturbazione che ha colpito il Paese nel corso del fine settimana infatti si farà sentire anche nelle prossime 24 ore con piogge e temporali che continueranno a imperversare  con il rischio di determinare ulteriori criticità idrogeologiche nelle aree già colpite. Per oggi il dipartimento di protezione civile ha diramato una<b> allerta rossa sulla pianura e bassa collina emiliana</b> occidentale in Emilia-Romagna. Valutata inoltre allerta arancione in Abruzzo e Calabria, su gran parte di Piemonte, Veneto, Emilia-Romagna e Marche, su settori di Lombardia e Puglia. Allerta gialla inoltre in Valle d’Aosta, Trentino Alto Adige, Campania, Molise, Basilicata, su alcuni settori di Lombardia, Emilia-Romagna, Umbria, Sicilia, Sardegna e sui restanti territori di Piemonte, Veneto, Marche e Puglia. Per la giornata di oggi infatti sono attese ancora piogge e venti di burrasca e se la situazione va leggermente migliorando al nord,  nel corso del giorno, ad essere colpito sarò soprattutto il centro-sud.</p>
      <p>A causa dei danni già provocati dal maltempo ma anche dei possibili pericoli sono decine i comuni in tutta Italia che per la giornata di oggi hanno deciso di <b>chiudere le scuole</b>. Ad essere coinvolte soprattutto le scuole piemontesi e liguri. A Savona ad esempio chiuse tutte le scuole superiori di tutta la Provincia, decine gli istituti fermi invece tra Alessandria e Cuneo e Asti. In quest'ultima città la decisione è stata  assunta dal sindaco Maurizio Rasero ieri in serata dopo la notizia della voragine che si è aperta sull'autostrada Torino-Piacenza a pochi chilometri dalla barriera di Villanova d'Asti.</p>
      <p>Intanto è il momento della <b>conta dei danni</b> per le aree pesantemente colpite dal maltempo nelle scorse ore, in particolare Piemonte e Liguria, dove son crollate due tratti di autostrada e dove si è registrata anche una vittima. Priorità ora per tutti è ristabilire la viabilità stradale, fondamentale per alcune aree che altrimenti sarebbero isolate. Sulla A6 Torino-Savona resta interrotto il tratto tra Savona ed Altare nelle due direzioni per il <a href="https://www.fanpage.it/attualita/maltempo-crolla-porzione-viadotto-sulla-a6-nel-savonese/">crollo di una pila del viadotto ‘Madonna del Monte'</a>, investita ieri pomeriggio da una frana. La A5 Torino-Aosta invece è interrotta tra Ivrea e Pont St. Martin, con transito dei soli veicoli leggeri su viabilità alternativa mentre i mezzi pesanti provenienti da Francia, Svizzera e Piemonte sono deviati verso il tunnel del Frejus, in Valsusa. Chiusa in entrambi i sensi di marcia infine anche la A21 Torino-Piacenza tra i caselli di Asti Ovest e Villanova d'Asti per una<a href="https://www.fanpage.it/attualita/maltempo-voragine-lungo-la-a21-auto-la-evita-per-un-soffio-chiusa-autostrada-direzione-torino/"> voragine che si è aperta</a> ieri sera poco prima della barriera di Villanova in direzione Torino.</p>
    </article>
  </body>
</html>