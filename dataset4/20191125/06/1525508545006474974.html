<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780240/%D8%AF%D9%88%D9%84%D8%AA-%DA%A9%D9%84-%D8%AF%D8%B1%D8%A2%D9%85%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D8%A7-%DB%8C%D8%A7%D8%B1%D8%A7%D9%86%D9%87-%D9%85%DB%8C-%D8%AF%D9%87%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:50:04+00:00"/>
    <meta property="og:title" content="لاریجانی در پاسخ به تذکر حاجی دلیگانی: دولت کل درآمد افزایش قیمت بنزین را یارانه می‌دهد"/>
    <meta property="og:description" content="رئیس مجلس شورای اسلامی گفت: طبق مصوبه شورای عالی هماهنگی اقتصادی، دولت باید همه درآمد حاصل از افزایش قیمت بنزین را به صورت یارانه نقدی به مردم بپردازد."/>
  </head>
  <body>
    <article>
      <h1>لاریجانی در پاسخ به تذکر حاجی دلیگانی: دولت کل درآمد افزایش قیمت بنزین را یارانه می‌دهد</h1>
      <address>
        <time datetime="2019-11-25T06:50:04+00:00">25 Nov 2019, 06:50</time>
      </address>
      <p>به گزارش <a href="https://www.mehrnews.com/">خبرنگار مهر</a>، در ادامه جلسه علنی روز دوشنبه مجلس و در جریان بررسی تأثیر افزایش قیمت بنزین بر افزایش قیمت کالاها و خدمات، حسینعلی حاجی‌دلیگانی نماینده مردم شاهین‌شهر در تذکری گفت: دیروز بنده تذکری در مورد عدم واریز یارانه به برخی گروه‌ها داشتم که رئیس مجلس اعلام کردند در جلسه فردا مورد بررسی قرار خواهد گرفت اما در جلسه روز دوشنبه مسئولان سازمان هدفمندی و سازمان برنامه و بودجه و وزارت تعاون حضور نیافته‌اند.</p>
      <p>وی خطاب به لاریجانی گفت: باید به داد مردم رسید، امید مردم به مجلس است، اگر پیامک‌هایی که روی تلفن همراه نمایندگان ببینید، نمی‌توانید به مردم جواب بدهید. نمی‌دانم شما گوشی دارید یا نه؟</p>
      <p>عضو شورای مرکزی فراکسیون نمایندگان ولایی مجلس افزود: یارانه افرادی که حساب یارانه‌ای خود را پس از ازدواج، از خانواده‌هایشان جدا کرده‌اند، قطع شده است؛ باید این موضوع مورد بررسی قرار گیرد.</p>
      <p>حاجی‌دلیگانی تصریح کرد: طبق بررسی‌های انجام شده، دولت با اجرای قیمت افزایش بنزین حدود ۷۰ هزار میلیارد تومان درآمد کسب خواهد کرد که قرار است از این میزان ۳۰ هزار میلیارد تومان به حساب مردم واریز کند؛ باید ۴۰ هزار میلیارد تومان باقی‌مانده حساب و کتاب شود.</p>
      <p>در ادامه علی لاریجانی رئیس مجلس شورای اسلامی در پاسخ به این تذکر گفت: جلسه امروز با ستاد تنظیم بازار و در راستای بررسی قیمت‌ها بود. کمیسیون برنامه و بودجه موضوعات مد نظر شما در مورد یارانه‌ها را مورد بررسی قرار خواهد داد البته برداشت این کمیسیون این نیست که دولت از اجرای طرح افزایش قیمت بنزین ۷۰ هزار میلیارد تومان درآمد داشته باشد.</p>
      <p>وی تأکید کرد: مصوبه شورای هماهنگی این است که دولت هر مقدار از این محل افزایش قیمت داشته باشد، به صورت یارانه به مردم اختصاص خواهد داد.</p>
    </article>
  </body>
</html>