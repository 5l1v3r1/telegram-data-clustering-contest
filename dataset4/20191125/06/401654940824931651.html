<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/sharad-pawar-first-time-revealed-demanded-half-half-term-cm-post-shivsena-maharashtra-1-1140247.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-25T06:50:40+00:00"/>
    <meta property="og:title" content="महाराष्ट्र: सियासी संकट के बीच पवार की गुगली- 'ढाई-ढाई साल CM के लिए अड़े थे'"/>
    <meta property="og:description" content="शरद पवार ने महाराष्ट्र में सियासी गठजोड़ पर पहली बार खुलासा करते हुए कहा कि हमने शिवसेना से ढाई-ढाई साल मुख्यमंत्री पद की मांग की थी, लेकिन इस मसले पर मतभेद था और कोई सहमति नहीं बन पाई."/>
  </head>
  <body>
    <article>
      <h1>महाराष्ट्र: सियासी संकट के बीच पवार की गुगली- 'ढाई-ढाई साल CM के लिए अड़े थे'</h1>
      <h2>शरद पवार ने महाराष्ट्र में सियासी गठजोड़ पर पहली बार खुलासा करते हुए कहा कि हमने शिवसेना से ढाई-ढाई साल मुख्यमंत्री पद की मांग की थी, लेकिन इस मसले पर मतभेद था और कोई सहमति नहीं बन पाई.</h2>
      <address>
        <time datetime="2019-11-25T06:50:40+00:00">25 Nov 2019, 06:50</time>
      </address>
      <ul>
        <li>महाराष्ट्र में चल रहे सियासी घमासान के बीच पवार का बयान</li>
        <li>बोले- शिवसेना से ढाई-ढाई साल मुख्यमंत्री पद की मांग की थी</li>
      </ul>
      <p>महाराष्ट्र में चल रहे सियासी घमासान के बीच राष्ट्रवादी कांग्रेस पार्टी (एनसीपी) के प्रमुख शरद पवार सोमवार को सतारा जिले के कराड पहुंचे. वहां उन्होंने राज्य के पहले मुख्यमंत्री यशवंतराव चव्हाण को श्रद्धांजलि दी. इस मौके पर शरद पवार ने कहा कि एनसीपी, बीजेपी सरकार का समर्थन नहीं कर रही है.</p>
      <p>वहीं, सतारा में एनसीपी चीफ शरद पवार ने बड़ा खुलासा किया. शरद पवार ने पहली बार खुलासा करते हुए कहा कि हमने शिवसेना से ढाई-ढाई साल मुख्यमंत्री पद की मांग की थी, लेकिन इस मसले पर मतभेद था और कोई सहमति नहीं बन पाई.</p>
      <p>
        <b>जिसके पास आंकड़ा वो सरकार बनाएगा: पवार</b>
      </p>
      <p>कॉन्फ्रेंस के दौरान पवार ने कहा कि जिसके पास बहुमत का आंकड़ा होगा वो सरकार बनाएगा. जब उनसे यह सवाल किया गया कि क्या वो अजित पवार के साथ हैं, तो उन्होंने कहा कि मैं शिवसेना के साथ बहुत आगे आ चुका हूं. पवार ने कहा कि हमारे पर बहुमत का आंकड़ा है और हमलोग सरकार बनाने में सक्षम हैं.</p>
      <p>अजित पवार पर उन्होंने कहा कि मैं नहीं जानता कि अजित पवार ने ऐसा क्यों किया? अजित पवार की बगावत के पीछे उनका कोई हाथ तो नहीं, इस सवाल पर पवार ने कहा कि अगर ऐसा होता तो मैं पार्टी के लोगों को साथ में ले लेता.</p>
      <p>शरद पवार ने आगे कहा कि शिवसेना के साथ कुछ भी बुरा नहीं हो सकता, क्योंकि मैंने उनसे वादा किया है. उन्होंने कहा कि तीनों पार्टियों को मिलकर 5 साल तक सरकार चलानी है, इसलिए कुछ भी जल्दी में नहीं होना चाहिए.</p>
      <p>
        <b>पूर्व सीएम यशवंतराव चव्हाण को श्रद्धांजलि</b>
      </p>
      <p>शरद पवार ने सोमवार को राज्य के पहले मुख्यमंत्री यशवंतराव चव्हाण को श्रद्धांजलि अर्पित की. शरद पवार सुबह पड़ोसी जिले के सतारा में कराड स्थित चव्हाण स्मारक 'प्रीतिसंगम' पहुंचे और उन्हें श्रद्धांजलि दी.</p>
      <p>इस मौके पर शरद पवार के साथ सतारा से एनसीपी लोकसभा सदस्य श्रीनिवास पाटिल भी मौजूद रहे. शरद पवार ने भजन कार्यक्रम में भी हिस्सा लिया.</p>
      <figure>
        <video src="https://aajtak-pdelivery.akamaized.net/aajtak/video/2019_11/25_nov_19_nawab_malik_byte_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="http://aajtak.intoday.in/education/story/yashwantrao-balwantrao-chavan-first-chief-minister-of-maharashtra-ncp-chief-sharad-pawar-tedu-1-1140218.html"/>
        <a href="http://aajtak.intoday.in/story/maharashtra-political-crisis-sharad-pawar-responds-to-ajit-pawar-no-question-of-forming-alliance-with-bjp-1-1140111.html"/>
        <a href="http://aajtak.intoday.in/story/maharashtra-deputy-chief-minister-ajit-pawar-tweet-bjp-ncp-alliance-provide-stable-government-sharad-pawar-1-1140100.html"/>
        <a href="http://aajtak.intoday.in/story/maharashtra-political-development-sharad-pawar-bjp-government-formation-fadnavis-1-1139944.html"/>
      </related>
    </article>
  </body>
</html>