<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/vilniaus-rinka/vilniaus-valdzia-ir-lidl-taikiai-susitare-del-sankryzos-zirmunuose/"/>
    <meta property="og:site_name" content="Made in vilnius"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="Vilniaus valdžia ir „Lidl“ taikiai susitarė dėl sankryžos Žirmūnuose"/>
    <meta property="og:description" content="Vilniaus valdžia patvirtino taikiai susitarusi su Vokietijos kapitalo prekybos tinklo valdytoja bendrove „Lidl Lietuva“ dėl 684 tūkst. eurų garantijos už laiku nesutvarkytą sankryžą Žirmūnuose. Kaip BNS informavo savivaldybė, darbai sankryžoje baigti praėjusį trečiadienį, o „Lidl Lietuva“ savivaldybei įsipareigojo sumokėti 6 tūkst. eurų kompensaciją. „Taikos sutartimi sutarta, kad sankryžos rekonstrukcijos darbai,..."/>
  </head>
  <body>
    <article>
      <h1>Vilniaus valdžia ir „Lidl“ taikiai susitarė dėl sankryžos Žirmūnuose</h1>
      <address><time datetime="2019-11-25T06:30:00+00:00">25 Nov 2019, 06:30</time> by <a rel="author">BNS</a></address>
      <p>Vilniaus valdžia patvirtino taikiai susitarusi su Vokietijos kapitalo prekybos tinklo valdytoja bendrove „Lidl Lietuva“ dėl 684 tūkst. eurų garantijos už laiku nesutvarkytą sankryžą Žirmūnuose.</p>
      <p>Kaip BNS informavo savivaldybė, darbai sankryžoje baigti praėjusį trečiadienį, o „Lidl Lietuva“ savivaldybei įsipareigojo sumokėti 6 tūkst. eurų kompensaciją.</p>
      <p>„Taikos sutartimi sutarta, kad sankryžos rekonstrukcijos darbai, dėl kurių kilo nesklandumų, būtų kuo greičiau baigti. Atsižvelgiant, kad dalis kaltės dėl nesuderintų elektros įrengimo darbų tenka valstybės įmonėms, bendru sutarimu apskaičiavome mažesnę nuostolių sumą, kurią „Lidl“ kompensuos miestui. Likusią dalį garantijos grąžinsime po darbų užbaigimo“, – sakė savivaldybės atstovė Neringa Kolkaitė.</p>
      <p>Pasak jos, šis atvejis buvo pirmas, kai miestas pritaikė sankcijas projekto plėtotojui.</p>
      <p>„Miesto politika keičiasi – rimtai vertiname pasekmes, kurias sukelia laiku nebaigti pėsčiųjų ir automobilių eismą pertraukiantys darbai. Tikime, kad tai paskatino greičiausiai užbaigti darbus. Manome, kad tikslas šiuo atveju yra pasiektas“, – sakė N. Kolkaitė.</p>
      <p>„Lidl Lietuvos“ atstovas spaudai Valdas Lopeta taikos sutarties plačiau nekomentavo.</p>
      <p>Rugpjūtį savivaldybė pranešė iš bendrovės nurašiusi 684 tūkst. eurų garantiją dėl laiku nesutvarkytos sankryžos šalia naujos „Lidl“ parduotuvės.</p>
      <p>„Lidl Lietuva“ buvo įsipareigojusi šalia parduotuvės Žalgirio–Apkasų gatvių kampe įrengti keturių eismo juostų atkarpas, naują apšvietimą, šviesoforus, sutvarkyti šaligatvį ir atlikti kitus darbus. Garantija, pasak savivaldybės, bus skirta nuostoliams padengti.</p>
      <p>Savivaldybė pranešė, kad administracija galutinį sutartą darbų terminą pratęsė dukart: pirmąjį – iki šių metų liepos 1-osios, antrąjį – iki liepos 31 dienos.</p>
      <p>„Lidl Lietuva“ teisme siekė, kad bankui „Swedbank“ būtų laikinai uždrausta išmokėti garantiją savivaldybei.</p>
      <p>
        <i>Autorius: Evelina Povilaitytė</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>8 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/vilniaus-rinka/sostineje-veikiancios-alkoholio-pasaugojimo-paslaugos-kol-kas-nebus-draudziamos/"/>
        <a href="https://madeinvilnius.lt/verslas/vilniaus-rinka/nacionaline-mokejimo-agentura-perka-16-dronu-objektu-apziurai-ir-pazeidimams-fiksuoti/"/>
        <a href="https://madeinvilnius.lt/verslas/vilniaus-rinka/pirmaja-sv-kaledu-diena-visos-rimi-taip-pat-nedirbs/"/>
        <a href="https://madeinvilnius.lt/verslas/vilniaus-rinka/pratestas-paramos-skyrimas-prisijungimui-prie-nuoteku-tinklu/"/>
        <a href="https://madeinvilnius.lt/verslas/vilniaus-rinka/prekybos-centras-panorama-keicia-pavadinima/"/>
        <a href="https://madeinvilnius.lt/verslas/vilniaus-rinka/uz-beveik-6-mln-euru-parduotas-verslo-centras-highway/"/>
      </related>
    </article>
  </body>
</html>