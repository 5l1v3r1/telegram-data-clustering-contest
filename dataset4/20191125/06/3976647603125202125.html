<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/sa-undviker-du-black-friday-fallorna/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-25T06:52:04+00:00"/>
    <meta property="og:title" content="Så undviker du Black Friday-fällorna"/>
    <meta property="og:description" content="Halva priset! Köp två, betala för en! Shoppinghögtiden Black Friday väntar runt knuten med reor och lockerbjudanden i mängder. Men mitt i köpfesten finns det fällor i form av bland annat falska reapriser. Detta ska du tänka på om du planerar att fynda på fredag."/>
  </head>
  <body>
    <article>
      <h1>Så undviker du Black Friday-fällorna</h1>
      <address><time datetime="2019-11-25T06:52:04+00:00">25 Nov 2019, 06:52</time> by <a rel="author">TT</a></address>
      <p>
        <i>Halva priset! Köp två, betala för en! Shoppinghögtiden Black Friday väntar runt knuten med reor och lockerbjudanden i mängder.<br/>Men mitt i köpfesten finns det fällor i form av bland annat falska reapriser.<br/>Detta ska du tänka på om du planerar att fynda på fredag.</i>
      </p>
      <p>På fredag infaller Black Friday – den amerikanska shoppinghögtiden som blivit allt mer populär i Sverige de senaste åren. För den som planerar att ge sig ut för att fynda finns det en rad saker att tänka på, enligt Johan Westergren, vägledare vid Konsumentverkets upplysningstjänst Hallå konsument.</p>
      <details>
        <summary><b>Fakta: Råd innan du fyndar<br/></b>Alla erbjudanden är inte så förmånliga som det påstås och falska reapriser kan förekomma. F..</summary>
        <h4>Fakta: Råd innan du fyndar</h4>
        <p>Alla erbjudanden är inte så förmånliga som det påstås och falska reapriser kan förekomma. För att försäkra dig om att du verkligen gör ett klipp – följ priset på varan under en tid innan rean drar i gång för att veta vad priset på den är en vanlig dag.</p>
        <p>Genom att använda sig av prisjämförelsesajter kan man få information om vad varan kostar i andra butiker och vad den kostat tidigare.</p>
        <p>Om du handlar på avbetalning – gör det med måtta. Om du inte har råd att betala vid köptillfället, fundera då över om du kommer ha råd att betala senare.</p>
        <p>När du delar upp betalningen kan räntor och fakturakostnader tillkomma, något som kan göra köpet dyrare.</p>
        <p>Försök att konsumera hållbart så långt det går, både för plånbokens skull och för miljön. Fundera över om du verkligen behöver varan, eller om den går att köpa begagnad.</p>
        <p>Välj miljömärkta varor när det är möjligt och tänk efter när du handlar på nätet för att undvika onödiga transporter och returer som sliter på miljön.</p>
        <p>Läs på om ångerrätt och returvillkor innan du reahandlar.</p>
        <p>Handlar du på nätet gäller 14 dagars ångerrätt från det att du tagit emot varan. Handlar du i butik – fråga personalen vad som gäller med öppet köp innan du handlar. Det är nämligen frivilligt att erbjuda vilket innebär att butikerna själva bestämmer sina regler.</p>
        <p>Källa: Konsumentverket</p>
      </details>
      <p>– Först ska man fundera över vad det är man behöver – vad är det man faktiskt vill köpa? Det är nog en ganska bra fundering för både plånboken och planeten. Sedan ska man vara lite kritisk, man ska inte lita blint på erbjudanden, säger han.</p>
      <h3>Falska reapriser</h3>
      <p>Det förekommer att företag lockar med falska reapriser genom att exempelvis höja normalpriserna på vissa varor en tid innan Black Friday, för att på själva shoppingdagen sänka priset igen till tidigare nivåer och missvisande skylta om prissänkta varor. Lagom till årets Black Friday har ett antal stora bolag fällts för vilseledande reklamkampanjer.</p>
      <p>– Vi har sett att man inte i alla lägen följer den lagstiftning som finns kring reapåståenden. Det är ju naturligtvis allvarligt när man inte följer lagstiftningen.</p>
      <p>För att undvika att bli lurad tipsar Westergren om att använda sig av prisjämförelsesajter för att försäkra sig om att en vara verkligen är prisnedsatt.</p>
      <p>– Då kan man använda den informationen för att kolla vad andra butiker har för priser och kolla vad det kostat tidigare. Då får man verkligen se om det är ett klipp eller inte.</p>
      <p>– Vi tycker att det är värt att poängtera att man egentligen ska kunna utgå från att det verkligen är rea när butiken anger att det är det. Man ska inte behöva vänja sig vid att bli lurad, säger Westergren.</p>
      <h3>Tänk hållbart</h3>
      <p>Ett annat råd är att inte handla för mycket på avbetalning.</p>
      <p>– Om man inte har råd att betala varan just då finns det en risk att man inte heller har råd att betala varan vid ett senare tillfälle. Det kan vara bra att ha en budget med ett maxbelopp som man får handla för på avbetalning.</p>
      <p>Johan Westergren uppmanar också konsumenter att så långt det är möjligt konsumera hållbart.</p>
      <p>– Fundera på om man verkligen behöver köpa den här prylen. Behöver det vara nytt? Kanske går det att köpa begagnat, laga, låna eller hyra. Det finns alternativ.</p>
      <p>Britta Kramsjö/TT</p>
    </article>
  </body>
</html>