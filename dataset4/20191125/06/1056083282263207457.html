<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402089/%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%DB%8C%DA%A9-%D8%B3%D9%86%D8%AF-%D8%B2%D8%B1%DB%8C%D9%86-%D8%A8%D8%B1%D8%A7%DB%8C-%D8%A7%D8%AF%D8%A8%DB%8C%D8%A7%D8%AA-%D9%85%D9%86%D8%A7%D8%A8%D8%B9-%D9%85%D8%B9%D8%B1%D9%81%D8%AA%DB%8C-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:52:29+00:00"/>
    <meta property="og:title" content="بیانیه گام دوم انقلاب یک سند زرین برای ادبیات منابع معرفتی انقلاب اسلامی"/>
    <meta property="og:description" content="ایسنا/کرمان مسوول دفتر نمایندگی ولی فقیه در سپاه ثارالله استان کرمان گفت:صدور بیانیه گام دوم انقلاب از سوی مقام معظم رهبری یک سند زرین برای ادبیات منابع معرفتی انقلاب اسلامی بود."/>
  </head>
  <body>
    <article>
      <h6 class="kicker">مسوول دفتر نمایندگی ولی فقیه در سپاه کرمان عنوان کرد</h6>
      <h1>بیانیه گام دوم انقلاب یک سند زرین برای ادبیات منابع معرفتی انقلاب اسلامی</h1>
      <address><time datetime="2019-11-25T06:52:29+00:00">25 Nov 2019, 06:52</time> by <a rel="author">فاطمه افضلی</a></address>
      <p>ایسنا/کرمان مسوول دفتر نمایندگی ولی فقیه در سپاه ثارالله استان کرمان گفت:صدور بیانیه گام دوم انقلاب از سوی مقام معظم رهبری یک سند زرین برای ادبیات منابع معرفتی انقلاب اسلامی بود.</p>
      <p>حجت‌الاسلام"علی عربپور" امروز چهارم آذرماه در مراسم اختتامه چهارمین جشنواره رسانه ای ابوذر با موضوع "رسالت رسانه در گام دوم انقلاب" در کرمان اظهار کرد: این بیانیه با نگاه عالمانه، واقع بینانه و منصفانه در زمینه گذشته، حال و آینده انقلاب برای همگان قابل تحسین است و در واقع این بیانیه بعد از وصیتنامه سیاسی الهی امام خمینی(ره) یک افق به سوی آینده انقلاب باز کرد که همه ما وظیفه داریم در این جهت نسبت به اجرایی و عملیاتی شدن آن نقش ایفا کنیم.</p>
      <p>مسوول دفتر نمایندگی ولی فقیه در سپاه کرمان با تاکید بر اینکه بیش از همه اصحاب رسانه در راستای فرهنگسازی و تبیین این موضوع و گفتمان سازی در کنار همه اقشار نقش دارند بیان کرد: در گام دوم انقلاب سیستم بازخوانی نسبت به گام اول را باید در مسیر رسانه و مطبوعات داشته باشیم. اینکه در چله اول انقلاب چه گذشت و مقام معظم رهبری فرمودند "با شناخت نقاط ضعف و قوت باید آینده را ساخت".</p>
      <p>وی افزود: تقویت روحیه جهادی و انقلابی در بین نسل جوان و اننقال پیام انقلاب به نسل دوم و سوم انقلاب، بصیرت افزایی، دمیدن روح انقلاب در بین جوانان، تقویت فرهنگ مقاومت و ظلم ستیزی، تبیین چگونگی گسترش عالت و مبارزه با فساد، ترویج سبک زندگی دینی مبتنی بر آرمان های انقلاب اسلامی و ... از وظایف بزرگ و ارزشی اصحاب رسانه در بحث بیانیه گام دوم انقلاب است.</p>
      <p>عربپور گفت: دشمنان هیچ وقت از دشمنی با انقلاب کوتاه نمی آیند زیرا از انقلاب ضربه خورده اند لذا رسانه در افزایش بصیرت و دشمن شناسی نقش ویژه دارند.</p>
      <p>مسوول دفتر نمایندگی ولی فقیه در سپاه کرمان با تاکید بر اینکه مقام معظم رهبری با تمسک به آیات و روایات و در ذیل معنویت و بصیرت بیانیه گام دوم انقلاب را صادر فرمودند و نباید سرسری از کنار آن گذشت اظهار کرد: اگر با عجله درباره بیانیه اقدام کنیم، مقطعی خواهد بود و تاخیر در موضوع نیز موجب فراموشی می شود لذا همه ما وظیفه داریم در جهت گفتمان سازی و تبیین این موضوع برای آحاد جامعه تلاش کنیم.</p>
      <p>انتهای پیام</p>
    </article>
  </body>
</html>