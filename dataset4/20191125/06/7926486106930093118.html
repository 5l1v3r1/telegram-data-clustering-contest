<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013286/%D9%85%D9%84%D8%A7%D9%82%D8%A7%D8%AA-%D8%AE%D8%B5%D9%88%D8%B5%DB%8C-%D9%85%D8%AD%D9%85%D8%AF%D8%AD%D8%B3%DB%8C%D9%86-%D8%A8%D8%A7-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:32:04+00:00"/>
    <meta property="og:title" content="ملاقات خصوصی «محمدحسین» با رهبر انقلاب"/>
    <meta property="og:description" content="بصیرت، بصیرت و بصیرت. این خصیصه بیش از هر شاخصه دیگر در وجود محمدحسین بروز پیدا کرده بود. ساده و یکرنگ بود. در جامعه همانی بود که در خلوت خود بود. همیشه در امور زندگی‌اش خدا را مدنظر داشت."/>
  </head>
  <body>
    <article>
      <h1>ملاقات خصوصی «محمدحسین» با رهبر انقلاب</h1>
      <h2>گفت‌وگو با پدر بسیجی شهید محمدحسین حدادیان؛</h2>
      <address>
        <time datetime="2019-11-25T06:32:04+00:00">25 Nov 2019, 06:32</time>
      </address>
      <p>
        <i>بصیرت، بصیرت و بصیرت. این خصیصه بیش از هر شاخصه دیگر در وجود محمدحسین بروز پیدا کرده بود. ساده و یکرنگ بود. در جامعه همانی بود که در خلوت خود بود. همیشه در امور زندگی‌اش خدا را مدنظر داشت.</i>
      </p>
      <p>به گزارش مشرق، شهید محمدحسین حدادیان متولد ۱۳۷۴، دانشجوی رشته علوم سیاسی در دانشگاه تهران و از اعضای فعال بسیج بود. محمدحسین در تاریخ ۳۰ بهمن ماه ۱۳۹۶ با شنیدن خبر اغتشاش دراویش گنابادی در خیابان پاسداران تهران برای مقابله با آشوب‌های پیش آمده رفت که نهایتاً همراه سه نفر از مأموران نیروی انتظامی به شهادت رسید. شهید حدادیان تربیت یافته مکتب بسیج و مسجد بود. او را باید نمونه‌ای از بسیجیان دهه هفتادی دانست که ولایتمداری، او را به مقام شهادت رساند. شهیدی که امام خامنه‌ای او را «نور» خواند. در ۴۰ سالگی بسیج، سراغ فرهاد حدادیان پدر شهید رفتیم که خود نیز از جوانی به عضویت بسیج درآمده و فرزندان بسیجی، چون محمدحسین تربیت کرده است.</p>
      <p>دو سال از شهادت فرزندتان می‌گذرد این مدت بر شما چگونه گذشت؟<br/>حدوداً ۲۰ ماه از شهادت پسرم می‌گذرد. این مدت تلخی‌ها و شیرینی‌های خاص خودش را داشت. تلخی‌ها به نبود ظاهری محمدحسین برمی‌گردد. کمی هم بی‌تفاوتی بعضی‌ها نسبت به شهدا. اما در کنار این تلخی، بصیرت مردمی که در کنارمان ماندند کام‌مان را شیرین می‌کند.</p>
      <p>به نظر شما چه دیدگاهی باعث شد محمدحسین اینطور داوطلبانه برای مقابله با اغتشاش یک عده آشوبگر به دل خطر برود؟<br/>تک‌تک ما نسبت به نظام، رهبری و شهدا مسئول هستیم. محمدحسین هم قطعا آخرین شهید بسیجی این نظام نبوده و نخواهد بود. در این انقلاب جوانان غیوری جانشان را فدای اسلام و نظام کردند تا ما در امنیت بمانیم. افراد زیادی در شکنجه‌گاه‌های ساواک به شهادت رسیدند. مردانی که در هشت سال جنگ دلاورانه ایستادند و شهید شدند. افراد غیوری که نتوانستند تعدی و بی‌حرمتی به حرم آل الله را ببینند و رفتند و شدند شهید مدافع حرم. در این میان کسانی همچون فرزند من شهید محمدحسین حدادیان بودند که آتش به اختیار وارد میدان شدند و در معرکه فرقه ضاله دراویش درقلب تهران به شهادت رسیدند. پس باید فکر کنیم ببینیم اگر این‌ها نبودند و به این درجه از معرفت و تعالی نرسیده بودند، اسلام و انقلاب و کشورمان در حال حاضر در چه وضعیتی قرار داشت؟</p>
      <p>فرزند شما یک بسیجی بود. کدام ویژگی و خصوصیت اخلاقی ایشان بیش از همه مورد توجه شما بود؟<br/>بصیرت، بصیرت و بصیرت. این خصیصه بیش از هر شاخصه دیگر در وجود محمدحسین بروز پیدا کرده بود. ساده و یکرنگ بود. در جامعه همانی بود که در خلوت خود بود. همیشه در امور زندگی‌اش خدا را مدنظر داشت. حلال خدا را حلال و حرام خدا را حرام می‌دانست. خدمت به مردم از دیگر ویژگی‌های محمدحسین بود. هنگامی که زلزله آمد به هلال‌احمر رفت و برای زلزله‌زدگان کمک‌هایی را جمع‌آوری و ساماندهی کرد.</p>
      <p>محمدحسین من در سن ۲۲ سالگی به شهادت رسید، اما وصیتنامه‌اش را در سن ۲۰ سالگی نوشته بود. ایشان هم جوانی بودند مانند جوانان امروزی کشورمان. جوانانی که گاهی در تصمیم‌گیری‌ها دچار دوگانگی می‌شوند و خوب و بد یا حق و باطل را ازهم تشخیص نمی‌دهند، اما محمدحسین به ریسمان ولایت چنگ زده بود و از این رو امام خامنه‌ای را ولی‌فقیه و راهبر خود می‌دانست. این نکته را با مراجعه به وصیتنامه‌اش می‌توان به خوبی درک کرد. محمدحسین همیشه سخنان رهبر را با دل و جان گوش می‌کرد و از آن‌ها نکته برداری و سعی می‌کرد به آن جامه عمل بپوشاند. حدود پنج سال پیش یک ملاقات خصوصی با مقام معظم رهبری داشت که آقا در این ملاقات او را نصیحت کرده و به وی گفته بود با توجه به اینکه خادم هیئت هستید علم و معرفت خود را بالا ببرید. بعد از شهادت محمدحسین، در دیداری که امام خامنه‌ای با خانواده ما داشتند محمدحسین را نور خطاب کردند.</p>
      <p>امسال مصادف با چهلمین سال تشکیل بسیج مستضعفین است؛ نهادی که برای حفظ کشور و انقلاب تشکیل شد. نظر شما درباره کارکردهای این نهاد مردمی چیست؟<br/>جا دارد از آن‌هایی که باعث شدند ما شاهد قد کشیدن این شجره طیبه و بلوغ ۴۰ سالگی‌اش باشیم، تشکر کنیم. ما هرچه داریم از تفکر بسیج و حضور بسیجیان در همه عرصه‌های مهم و حساس است. بسیج یک نهاد انقلابی است که از توده مردم و آحاد جامعه تشکیل شده است. بسیج برای انقلاب به‌وجود آمد، یعنی توده مردم بسیج شدند تا انقلابی را به نتیجه برسانند و در هر عرصه‌ای که ظهور کردند، آن عرصه با موفقیت روبه‌رو شد. با کمترین هزینه توانستند بزرگ‌ترین نقش‌ها را خلق کنند. آن چیزی که باعث شد ما امروز به ۴۰ سالگی بسیج ببالیم ولایتمداری است. بحق باید گفت که بسیج با ولایتمداری و ایستادگی ۴۰ ساله شد.</p>
      <p>به عنوان یک فرد انقلابی و پدر شهید چه توقعی از بسیج و بسیجیان در این دوره و زمانه دارید؟<br/>ان‌شاءالله که انقلابی باشیم، اما به عنوان پدر شهید از همه دوستان محمدحسین شهیدم و همه بسیجیان می‌خواهم که به وصیتنامه فرزندم عمل کنند. محمدحسین در وصیتنامه‌اش به تبعیت و پیروی از خط رهبری تأکید داشت. خطی که قطعاً مسیر حقیقی نیل به امام زمان (عج) را نشان می‌دهد. از آن‌ها می‌خواهم ادامه دهنده راه شهدا باشند.</p>
      <p>برای امنیت و حفظ نظام و انقلاب پدر و مادرهای زیادی داغ دیدند، همسران زیادی عزیز از دست دادند و فرزندان زیادی یتیم شدند. خانواده‌های زیادی همچنان در انتظار بازگشت پیکر شهید یا نشانی از شهیدشان چشم در راه مانده‌اند. همه این‌ها از تمامی تعلقات دنیایی خانه و خانواده با همه علقه‌ای که داشتند دل بریدند و رفتند. رفتند، چون پایبند به ولایت و انقلاب بودند پس برماست که ادامه‌دهنده راه‌شان باشیم. بسیجی خود را مسئول می‌داند و کنار نمی‌نشیند. بسیجیان ستارگان راه شدند تا راه و صراط منیر را به ما نشان دهند. برای اینکه راهمان را گم نکنیم، باید به نوری گره بخوریم و چراغ راه زندگی‌مان قرار دهیم تا راه را گم نکنیم و مثل شهدا عاقبت‌بخیر شویم.</p>
      <p>یک بسیجی از نظر شما باید چه ویژگی‌ها و خصوصیاتی داشته باشد؟<br/>اولین خصوصیت یک بسیجی بصیرت اوست. بسیجی باید هوشیار باشد تا قادر باشد در تمامی بزنگاه‌ها حساب شده و دقیق تصمیم بگیرد. بسیجی باید آتش به اختیار و اهل حضور در صحنه‌ها باشد. به فرموده رهبری یکی از مهم‌ترین شاخصه‌های نگرش بسیجی، مسئله حضور در صحنه است. بسیجی عارفی عزلت‌نشین نیست که تنها به ذکر و خودسازی فارغ از اجتماع زیست کند، بلکه عارفی است مجاهد که با تیزبینی و بصیرت همواره در صحنه حاضر است. او در صحنه است تا حافظ ارزش‌ها باشد و به تعبیر رهبر عزیزمان «بسیجی باید در وسط میدان باشد تا فضیلت‌های اصلی انقلاب زنده بماند.»</p>
      <p>ویژگی دیگر بسیجی اخلاص است. بدین معنا که عمل جهادی و حضور بسیجیان در صحنه نه برای کسب قدرت یا منافع شخصی و مادی یا رضایت دیگران، بلکه تنها مبتنی بر انجام وظیفه و کسب رضای الهی صورت می‌گیرد. امام خمینی در این خصوص فرمودند: «بسیج لشکر مخلص خداست.» شادابی و نشاط، معرفت و نظم و انضباط را هم می‌توان از دیگر شاخص‌های بسیج و بسیجیان برشمرد.</p>
      <p>به نظر شما مسئولان نظام اسلامی تا چه مقدار به آرمان‌های انقلاب و امام وفادار ماندند؟<br/>متأسفانه برخی مسئولان آنطور که باید عمل نکردند. البته برخی دیگر به آرمان‌ها وفادار ماندند. مسئولانی که از مسئولیت و خدمت به مردم شانه خالی می‌کنند باید در خلوت خود به این فکر کنند که چقدر در مسیر انقلاب و تعالی نظام و راه شهدا گام برداشتند؟! مردم ما مردمی بصیر هستند خوب می‌دانند که چه کسانی در بحران‌ها آگاهانه یا ناآگاهانه با دشمن همراه شدند و هزینه‌های سنگینی از قبل انقلاب پرداخت کردند. این‌ها منفور مردم هستند و به اسلام و شهدا خیانت کرده‌اند. به عنوان یک پدر شهید که فرزندش در قلب تهران داعشی‌وار به شهادت رسید از مسئولان می‌خواهم تاریخ ۴۰ ساله انقلاب و حضور بسیجی‌وار مردم را در اذهان خود مرور کنند که اگر نبود راهبری امام خمینی (ره) و درایت مقام معظم رهبری کشتی انقلاب در ساحل امن و آرام پهلو نمی‌گرفت. به مسئولان می‌گویم آگاه باشند و خوب بدانند در کدام میدان بازی می‌کنند و مراقب کید دشمنان قسم خورده انقلاب باشند.</p>
      <p>منبع: روزنامه جوان</p>
    </article>
  </body>
</html>