<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191125_Rekordreszvetel_mellett_hatalmasat_nyert_az_ellenzek_Hongkongban"/>
    <meta property="og:site_name" content="HVG.hu"/>
    <meta property="article:published_time" content="2019-11-25T06:12:00+00:00"/>
    <meta property="og:title" content="Rekordrészvétel mellett hatalmasat nyert az ellenzék Hongkongban"/>
    <meta property="og:description" content="A demokrata párti jelöltek 17, korábban kormánypárti kerületet nyertek meg."/>
  </head>
  <body>
    <article>
      <h1>Rekordrészvétel mellett hatalmasat nyert az ellenzék Hongkongban</h1>
      <address><time datetime="2019-11-25T06:12:00+00:00">25 Nov 2019, 06:12</time> by <a rel="author">MTI</a></address>
      <p>
        <b>A demokrata párti jelöltek 17, korábban kormánypárti kerületet nyertek meg.</b>
      </p>
      <p>Elsöprő sikert arattak a demokrata párti jelöltek vasárnap a hongkongi helyhatósági választáson, írja a South China Morning Post (SCMP) című hongkongi lap.</p>
      <blockquote>Helyi idő szerint reggel kilenc óráig a demokratikus ellenzék jelöltjei a 18 kerületből 17-et nyertek meg, ezzel több, mint 278 helyet szereztek a 452 kerületi bizottsági helyből.</blockquote>
      <p>Az elnyert 17 kerületi bizottság a 2015-ös választások óta mind kormánypárti irányítás alatt állt. Reggel 7 óráig a Pekinget pártoló tábor mindössze 42 helyet tudhatott magáénak, míg 24 helyet független jelöltek nyertek el.</p>
      <blockquote>A részvételi arány <a href="https://hvg.hu/vilag/20191124_Soha_nem_szavaztak_meg_ennyien_Hongkongban">rekordot döntött</a>: a szavazatra jogosultak 71,2 százaléka, 2,94 millió ember adta le voksát. Négy évvel ezelőtt a részvételi arány 47 százalék volt.</blockquote>
      <p>A választási adatok szerint a hongkongi lakosság körzettől függetlenül a demokrata párti jelölteket részesítette előnyben, a város tüntetések által érintett részein ugyanúgy, mint az egyéb szavazókörzetekben. A demokrata pártiak, nagyarányú győzelmüknek köszönhetően, közel 120 helyet kaphatnak majd a kormányzót megválasztó 1200 fős testületben.</p>
      <p>Hongkongban immár hat hónapja tart az a tüntetéshullám, amelyet eredetileg egy azóta <a href="https://hvg.hu/vilag/20191023_Hivatalosa_is_visszavontak_a_torvenyjavaslatot_amely_miatt_Hongkongban_honapok_ota_tuntetnek">visszavont</a>, a kiadatási törvény módosítását célzó tervezet váltott ki, és mára a várost irányító, Peking párti kormányzattal szembeni, általános tiltakozássá szélesedett. A demonstrációkon a rendőrség rendszeresen összecsap a gyakran fémrudakkal, Molotov-koktélokkal és téglákkal felfegyverzett tüntetőkkel, akiknek megfékezésére könnygázt, gumilövedékeket és vízágyúkat vet be.</p>
      <related>
        <a href="https://hvg.hu/vilag/20191124_Soha_nem_szavaztak_meg_ennyien_Hongkongban"/>
        <a href="https://hvg.hu/vilag/20191120_Az_USA_a_hongkongi_tuntetok_melle_allt"/>
      </related>
    </article>
  </body>
</html>