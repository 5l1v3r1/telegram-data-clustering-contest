<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058283_elsopro-sikert-arattak-a-demokratak-a-hongkongi-valasztasokon"/>
    <meta property="og:site_name" content="Népszava"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="Elsöprő sikert arattak a demokraták a hongkongi választásokon"/>
    <meta property="og:description" content="Carrie Lam, Hongkong kormányzója első állásfoglalásában kijelentette, elfogadja az eredményt és odafigyel „a nép hangjára”."/>
  </head>
  <body>
    <article>
      <h1>Elsöprő sikert arattak a demokraták a hongkongi választásokon</h1>
      <address><time datetime="2019-11-25T06:56:00+00:00">25 Nov 2019, 06:56</time> by <a rel="author" href="https://nepszava.hu/szerzo/ronay-tamas/" target="_blank">Rónay Tamás</a></address>
      <p>
        <b>Carrie Lam, Hongkong kormányzója első állásfoglalásában kijelentette, elfogadja az eredményt és odafigyel „a nép hangjára”.</b>
      </p>
      <p>Elsöprő, földcsuszamlásszerű győzelmet arattak a demokrata jelöltek a Pekinggel támogatottakkal szemben a hongkongi helyhatósági választásokon. A 452 helyből ugyanis 390-et szereztek meg, ezzel 90 százalékos többségre tettek szert. Carrie Lam, Hongkong kormányzója első állásfoglalásában kijelentette, elfogadja az eredményt és odafigyel „a nép hangjára”. Reményét fejezte ki, hogy megmarad a béke és a biztonság a Kínához tartozó tartományban. Igaz, erről elég nehéz beszélni a hónapok óta tartó, egyre elkeseredettebb tüntetések miatt.</p>
      <p>Amikor helyi idő szerint éjfél után bejelentették az első eredményeket, az ellenzékiek üdvrivalgásban törtek ki. Sokan a tüntetések szlogenjét („Megszabadítani Hongkongot – Most forradalmat”) skandálták. Az egykori ellenzéki diákvezető, Tommy Cheung azt közölte, „ez a demokrácia hatalma, valóságos demokratikus cunami”. A már ellenzéki többségű körzeti tanács egyebek mellett közlekedési, egészségügyi, vagy az újrahasznosítást érintő kérdésekben illetékes. Nagy hatalma nincs ugyan, de a választás eredményét Peking aligha hagyhatja figyelmen kívül. Vang Ji kínai külügyminiszter mindenesetre a végeredmény közlése előtt nem sok jót sejtetően megjegyezte: bármi legyen is a voksolás eredménye, Hongong akkor is Kína része marad.</p>
    </article>
  </body>
</html>