<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/nba/25112019-nujorkas_derbija_triumfe_nets_denverai_un"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="Bertāns: &quot;Kad metīšu ar 100% precizitāti, tad arī teikšu, ka esmu apmierināts&quot;(15)"/>
    <meta property="og:description" content="Pat bez Ērvinga Bruklinas &quot;Nets&quot; guva panākumu Ņujorkas derbijā"/>
  </head>
  <body>
    <article>
      <h1>Bertāns: "Kad metīšu ar 100% precizitāti, tad arī teikšu, ka esmu apmierināts"(15)</h1>
      <address>
        <time datetime="2019-11-25T06:56:00+00:00">25 Nov 2019, 06:56</time>
      </address>
      <p>Nacionālajā basketbola asociācijā (NBA) aizvadītajā naktī savstarpējo spēli aizvadīja abas Ņujorkas komandas, pie panākuma tiekot Bruklinas "Nets". Savukārt Denveras "Nuggets" sagādāja Fīnikas "Suns" vienībai ceturto zaudējumu pēdējās piecās spēlēs.</p>
      <p>Ņujorkas derbijs gan šoreiz nebija ietīts spožākajā papīrītī, jo Bruklinas "Nets" rindās nespēlēja Kairijs Ērvings, kurš pleca savainojuma dēļ izlaidīs arī tuvākās divas izbraukuma spēles pret saviem "vecajiem draugiem" Klīvlendā un Bostonā. Pats mačs starp Ņujorkas vienībām izvērtās gana saspringts, "Nets" izcīnot panākumu ar divu punktu pārsvaru - 103:101, taču Hārlemas komanda atradās vadībā praktiski visu spēli, saglabājot vismaz nelielu pārsvaru jau no otrās ceturtdaļas vidus. Līdz ar to <i>Madison Square Garden</i> mītošā komandas līdzjutējiem nācās samierināties ar trešo zaudējumu pēc kārtas. Uzvarētāju rindās līdera lomu uzņēmās Spensers Dinvidijs, sakrājot 30 punktus panākumā. Taču visi Bruklinas komandas sākumsastāva spēlētāji guva vismaz 12 vai vairāk punktus. "Knicks" rindās 26 punkts sakrāja Markuss Moriss. Rodions Kurucs Ņujorkas derbijā nepiedalījās, jo šonakt aizvadīja spēli G līgā.</p>
      <p>Pamazām sāk normalizēties sezonas starta lielākās pārsteiguma īpašnieces Fīniksas "Suns" bilance. Ja Arizonas komandai padevās spēcīgs starts ar sešiem panākumiem pirmajās astoņās spēlēs, tad pēdējos piecos mačos Montija Viljamsa trenētā komanda piedzīvojusi jau ceturto zaudējumu. "Suns" basketbolisti piedzīvoja zaudējumu Denveras augstkalnē, kur vietējā "Nuggets" nodemonstrēja monolītu komandas sniegumu, tiekot pie savas piektās uzvaras pēc kārtas, mača noslēgumā sasniedzot rezultātu 116:104. Uzvarētāju rindās 23 punktus guva Pols Milsaps, bet ar 22 punktiem sekoja Džamals Marejs un Vils Bārtons. Savukārt horvāts Dario Saričs saviem 18 punktiem pievienoja karjeras rekordu atlēkušajās bumbās - 17. "Suns" līderis Devins Bukers aizvadīja savu sezonas vājāko spēli, gūstot tikai 12 punktus.</p>
      <p>Bez īstas intrigas norisinājās spēle Losandželosā, kur vietējā "Clippers" ar rezultātu 134:109 sakāva Ņuorleānas "Pelicans". Viesi līdz sešu punktu starpībai pietuvojās trešās ceturtdaļas vidū, taču tā bija viltus trauksme un "Clippers" noveda spēli līdz savai piektajai uzvarai pēc kārtas. Savu karjeras rekordu gūtajos punktos atkārtoja Montrezs Harels ar 34 punktiem. Savukārt Harela cīņu biedrs "Clippers" rezultatīvo rezervistu rindās Lū Viljamss izcēlās ar 19 punktiem. Pelikāniem pēc iepriekš izcīnītās trīs uzvaru sērijas tagad nācās piedzīvot otro zaudējumu pēc kārtas.</p>
      <hr/>
      <p>SpēleRez.Labākie</p>
      <hr/>
      <p>Rockets – Mavericks<b>123:137</b>Hārdens 32 - Dončičs 41</p>
      <hr/>
      <p>Knicks – Nets<b>101:103</b>Moriss 26 - Dinvidijs 30</p>
      <hr/>
      <p>Wizards – Kings<b>106:113</b>Bīls 20 - Bārns 26</p>
      <hr/>
      <p>Nuggets – Suns<b>116:104</b>Milsaps 23 - Diallo 22</p>
      <hr/>
      <p>Clippers – Pelicans<b>134:109</b>Harels 34 - Ingrams 24</p>
      <hr/>
    </article>
  </body>
</html>