<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402093/%D9%88%D8%A7%DA%A9%D9%86%D8%B4-%D8%B1%DB%8C%DB%8C%D8%B3-%D8%A7%D8%AA%D8%AD%D8%A7%D8%AF%DB%8C%D9%87-%D9%BE%D8%A7%D8%B1%D9%84%D9%85%D8%A7%D9%86-%D9%87%D8%A7%DB%8C-%D8%B9%D8%B1%D8%A8%DB%8C-%D8%A8%D9%87-%D9%88%D8%A7%DA%AF%D8%B0%D8%A7%D8%B1%DB%8C-%D8%B3%D9%81%D8%A7%D8%B1%D8%AA-%DB%8C%D9%85%D9%86-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:53:28+00:00"/>
    <meta property="og:title" content="واکنش رییس اتحادیه پارلمان‌های عربی به واگذاری سفارت یمن در تهران به سفیر جدید این کشور"/>
    <meta property="og:description" content="رئیس اتحادیه پارلمان های عربی نسبت به رسمیت شناختن سفیر جدید یمن در تهران واکنش نشان داد."/>
  </head>
  <body>
    <article>
      <h1>واکنش رییس اتحادیه پارلمان‌های عربی به واگذاری سفارت یمن در تهران به سفیر جدید این کشور</h1>
      <address><time datetime="2019-11-25T06:53:28+00:00">25 Nov 2019, 06:53</time> by <a rel="author">فاطمه ابوطالبی</a></address>
      <p>رئیس اتحادیه پارلمان های عربی نسبت به رسمیت شناختن سفیر جدید یمن در تهران واکنش نشان داد.</p>
      <p>به گزارش ایسنا به نقل از الوطن، عاطف الطراونه، رئیس اتحادیه پارلمان‌های عربی و رئیس پارلمان اردن اقدام ایران در به رسمیت شناختن سفیر جدید یمن در تهران و واگذاری ساختمان سفارت به وی را محکوم کرد.</p>
      <p>وی در بیانیه‌ای این اقدام را نقض آشکار اصول روابط دیپلماتیک خواند و مدعی شد که این اقدام تنها منجر به افزایش تنش در منطقه و شکست تلاش‌های منطقه ای و بین المللی برای ایجاد امنیت و ثبات در یمن می‌شود.</p>
      <p>الطراونه در ادامه ضمن حمایت از دولت مستعفی یمن خواستار حل مشکلات یمن بدون دخالت‌های خارجی شد.</p>
      <p>به گزارش ایسنا ، پیش از این نیز احمد ابوالغیط ، دبیرکل اتحادیه عرب و یک منبع مسئول در دبیرخانه عمومی سازمان ملل نیز با طرح ادعاهایی علیه جمهوری اسلامی ایران  نسبت به این اقدام واکنش نشان داده بودند.</p>
      <p>حسن روحانی، رئیس جمهور کشورمان روز سه شنبه گذشته استوارنامه «ابراهیم محمد بن محمد الدیلمی»، سفیر جدید جمهوری یمن در تهران را دریافت کرد.</p>
      <p>وی در این دیدار گفت: در سال‌های اخیر شاهد شهامت، مقاومت و ایستادگی فوق‌العاده مردم یمن بوده‌ایم و شجاعت و بیان صریح مواضع از سوی مقامات انقلاب یمن، بسیار افتخارآمیز است.</p>
      <p>از سوی دیگر سفیر جدید جمهوری یمن نیز در این دیدار ضمن تقدیم استوارنامه خود به رئیس‌جمهور کشورمان و ابلاغ سلام گرم رهبر انقلاب یمن به دولت و ملت ایران، خواستار توسعه و تقویت بیش از پیش همکاری‌ها و روابط دو کشور شد.</p>
      <p>انتهای پیام</p>
    </article>
  </body>
</html>