<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T06:41:45+00:00"/>
    <meta property="og:title" content="Παρέμβαση του Μητσοτάκη για τα ασυνόδευτα: Κανένα παιδί μόνο"/>
    <meta property="og:description" content="Δημιουργία δομών που θα φιλοξενήσουν 4.000 παιδιά, τα οποία βιώνουν άθλιες συνθήκες. Εθνική συντονίστρια αναλαμβάνει η κ. Ειρήνη Αγαπηδάκη."/>
  </head>
  <body>
    <article>
      <h6 class="kicker">θα δημιουργηθούν δομές</h6>
      <h1>Παρέμβαση του Μητσοτάκη για τα ασυνόδευτα: Κανένα παιδί μόνο</h1>
      <h2>Δημιουργία δομών που θα φιλοξενήσουν 4.000 παιδιά, τα οποία βιώνουν άθλιες συνθήκες. Εθνική συντονίστρια αναλαμβάνει η κ. Ειρήνη Αγαπηδάκη.</h2>
      <address><time datetime="2019-11-25T06:41:45+00:00">25 Nov 2019, 06:41</time> by <a rel="author">ΕΛΠΙΔΑ ΟΙΚΟΝΟΜΙΔΗ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Facebook 0</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Twitter</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">LinkedIn</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Περισσότερα</a>
        </li>
      </ul>
      <p>Την άμεση ενεργοποίηση του σχεδίου «Κανένα παιδί μόνο του» για την προστασία και τη φροντίδα ασυνόδευτων παιδιών ενεργοποιεί η κυβέρνηση, με τον πρωθυπουργό Κυριάκο Μητσοτάκη, ο οποίος έχει θέσει ως άμεση προτεραιότητα τη διαχείριση των προσφυγόπουλων στην ατζέντα του, να ενημερώνει από χθες το μεσημέρι για τη δημιουργία δομών που θα φιλοξενήσουν 4.000 παιδιά, τα οποία βιώνουν άθλιες συνθήκες. Ηδη λειτουργούν περίπου 60 τέτοιου τύπου δομές στη χώρα μας και φιλοξενούν περίπου 1.200 παιδιά, κυρίως με πρωτοβουλία μη κυβερνητικών οργανώσεων ή του Διεθνούς Οργανισμού Μετανάστευσης.</p>
      <p>«Οι μικρές ψυχές του κόσμου δεν μπορεί να γίνονται θύματα των ενόχων του κόσμου. Γι’ αυτό και αναλαμβάνω προσωπικά την υπόθεσή τους, συγκεντρώνοντας όλες τις σχετικές αρμοδιότητες στο Γραφείο του Πρωθυπουργού», ανέφερε στο μήνυμά του ο Κυριάκος Μητσοτάκης.</p>
      <p>
        <b>Πρόσβαση σε Υγεία, Παιδεία</b>
      </p>
      <p>Οι δομές αυτές θα φιλοξενούν μικρό αριθμό ατόμων, που δεν θα ξεπερνούν τα 30 παιδιά, και σύμφωνα με τον πρωθυπουργό σε αυτές θα παρέχεται κάλυψη των αναγκών των παιδιών για στέγη, τροφή, εκπαίδευση, πρόσβαση σε φαρμακοϊατρική περίθαλψη, ψυχολογική στήριξη και στοργή, με τη βοήθεια δασκάλων, γιατρών και ψυχολόγων.</p>
      <p>Στο πλαίσιο του σχεδίου προβλέπεται και νομική υποστήριξη για όσα από τα παιδιά έχουν συγγενείς τους σε άλλες ευρωπαϊκές χώρες με στόχο να επανενωθούν με τις οικογένειές τους, ενώ παράλληλα θα προσδιοριστεί νομικά ο χαρακτηρισμός «ασυνόδευτο ανήλικο» ώστε τα παιδιά να έχουν status αιτούντος άσυλο και κατοχυρωμένα δικαιώματα.</p>
      <p>
        <b>Πάταξη εκμετάλλευσης</b>
      </p>
      <p>«Ξεκινώ με μία αυστηρή προειδοποίηση: Οσοι εγκληματίες τολμούν να βασανίζουν και να εμπορεύονται παιδιά, να ξέρουν ότι το κράτος θα τους κυνηγήσει αμείλικτα. Και θα τους τιμωρήσει χωρίς οίκτο, σώζοντας τα αθώα πλάσματα από τα χέρια τους», ξεκαθάρισε ο πρωθυπουργός στο μήνυμά του. Η κυβέρνηση σκοπεύει να αυστηροποιήσει την ποινική αντιμετώπιση των αδικημάτων που σχετίζονται με τη βία σε βάρος ασυνόδευτων παιδιών ή την εκμετάλλευσή τους, ενώ η εξάρθρωση των κυκλωμάτων εκμεταλλευτών θα αποτελέσει προτεραιότητα για τις διωκτικές αρχές.</p>
      <p>Σημειώνεται ότι το σχέδιο προβλέπει τη μεταφορά 2.500 ασυνόδευτων ανηλίκων που βρίσκονται σε καταυλισμούς όπως η Μόρια και 1.300 που διαβιούν εκτός οργανωμένων κέντρων σε δομές μακροχρόνιας φιλοξενίας που θα τους προσφέρουν πολύπλευρη παροχή φροντίδας και την ελεύθερη πρόσβασή τους στην Παιδεία και την Υγεία.</p>
      <p>Σε αυτό το φιλόδοξο σχέδιο, οι αρμοδιότητες του οποίου είναι στο Γραφείο του Πρωθυπουργού, θα συμβάλει ως εθνική συντονίστρια, η κ. Ειρήνη Αγαπηδάκη, λέκτορας Δημόσιας Υγείας στην Ιατρική Σχολή του Ευρωπαϊκού Πανεπιστημίου Κύπρου, σε συνεργασία με τον υφυπουργό παρά τω Πρωθυπουργώ, αρμόδιο για το συντονισμό του κυβερνητικού έργου, Ακη Σκέρτσο. Παράλληλα, σε αυτό θα συμμετέχει ως εθελοντής και ο συγγραφέας Απόστολος Δοξιάδης, με την κυβέρνηση να επιζητεί την ενεργή στήριξη της κοινωνίας των πολιτών.</p>
      <p>«Οσο κι αν δεν είναι αυτονόητο, με την ολοκλήρωση του προγράμματος “Κανένα παιδί μόνο” η Ελλάδα θα δώσει ένα μάθημα πολιτισμού στην Ευρώπη, γιατί πιστεύω ότι καμία άλλη ευρωπαϊκή χώρα δεν έχει συνολικά αντιμετωπίσει το πρόβλημα των ασυνόδευτων με τον τρόπο που θα γίνει», δήλωσε ο κ. Δοξιάδης, ενώ η κ. Αγαπηδάκη ανέφερε: «Εχω και εμπιστοσύνη στους Ελληνες πολίτες ότι αυτή η προσπάθεια θα βρει μία θέση στην καρδιά τους».</p>
      <p>Το σχέδιο θα χρηματοδοτηθεί στο μεγαλύτερο ποσοστό του από το ταμείο AMIF της Ευρωπαϊκής Ενωσης, το οποίο ήδη στηρίζει πολλές από τις υπάρχουσες δομές μακροχρόνιας φιλοξενίας, αλλά και από ιδιωτικά φιλανθρωπικά ιδρύματα, μερικά από τα οποία ήδη στηρίζουν κάποιες υφιστάμενες δομές, ενώ θα αναζητηθεί η κατά το δυνατόν μέγιστη συνεργασία με την Υπατη Αρμοστεία του ΟΗΕ για τους Πρόσφυγες και άλλες διεθνείς οργανώσεις.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Facebook 0</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Twitter</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">LinkedIn</a>
        </li>
        <li>
          <a href="https://www.eleftherostypos.gr/politiki/492078-parembasi-toy-mitsotaki-gia-ta-asynodeyta-kanena-paidi-mono/#">Περισσότερα</a>
        </li>
      </ul>
    </article>
  </body>
</html>