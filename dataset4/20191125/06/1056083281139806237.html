<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402095/%D9%85%D8%AD%D8%AC%D9%88%D8%A8-%D9%85%DA%AF%D8%B1-%D9%85%DB%8C-%D8%B4%D9%88%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DB%8C%DA%A9-%DA%A9%D8%A7%D9%84%D8%A7-%D8%A8%D8%B1-%D8%B1%D9%88%DB%8C-%D8%B3%D8%A7%DB%8C%D8%B1-%D8%A8%D8%AE%D8%B4-%D9%87%D8%A7-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:53:42+00:00"/>
    <meta property="og:title" content="محجوب: مگر می‌شود افزایش قیمت یک کالا بر روی سایر بخش‌ها تاثیرگذار نباشد؟"/>
    <meta property="og:description" content="رئیس فراکسیون کارگری مجلس شورای اسلامی با اشاره به تاثیر اصلاح قیمت بنزین بر سبد خانوارهای کارگران بیان کرد: اکنون این سوال مطرح است که افزایش قیمت بنزین چه میزان سبد خانوارها را کوچک کرده و درآمد آنها را کاهش داده است؟ با چه مکانزیمی می‌توان جلوی این افزایش قیمت و فشار به این قشر را گرفت؟"/>
  </head>
  <body>
    <article>
      <h6 class="kicker">بررسی تاثیر افزایش قیمت بنزین بر قیمت کالاها</h6>
      <h1>محجوب: مگر می‌شود افزایش قیمت یک کالا بر روی سایر بخش‌ها تاثیرگذار نباشد؟</h1>
      <address><time datetime="2019-11-25T06:53:42+00:00">25 Nov 2019, 06:53</time> by <a rel="author">علی قورچیان</a></address>
      <p>رئیس فراکسیون کارگری مجلس شورای اسلامی با اشاره به تاثیر اصلاح قیمت بنزین بر سبد خانوارهای کارگران بیان کرد: اکنون این سوال مطرح است که افزایش قیمت بنزین چه میزان سبد خانوارها را کوچک کرده و درآمد آنها را کاهش داده است؟ با چه مکانزیمی می‌توان جلوی این افزایش قیمت و فشار به این قشر را گرفت؟</p>
      <p>به گزارش ایسنا، علیرضا محجوب در جریان جلسه علنی مجلس به منظور بررسی اصلاح قیمت بنزین بر قیمت کالاها و خدمات بیان کرد: بنده سوالم این است که با تصمیم اتخاذ شده دستمزد کارگران به طور حقیقی چقدر کاهش یافته است؟ کارگران با حقوقی که امروز دریافت می‌کنند چه کاری می‌تواند انجام دهند؟</p>
      <p>وی در ادامه اظهار کرد: ما بعضا تصمیماتی می‌گیریم که با عقل و علم در تضاد بوده و صرفا ماخذ قانونی دارد؛ مگر می‌شود قیمت یک کالا را افزایش داد و بر روی سایر بخش‌ها تاثیرگذار نباشد؟</p>
      <p>وی در ادامه اظهار کرد: نتیجه اجتماعی، عقلی و علمی این تصمیم روشن است و آزموده را آزمودن خطاست. با نظارت افراد محدود چگونه می‌توان میلیون‌ها کانون توزیع را در کشور کنترل کرد و اصلا مکانیزم آن چیست؟</p>
      <p>نماینده مردم تهران در مجلس تصریح کرد: همه ما می دانیم که تاثیر افزایش قیمت بنزین بر روی کالاها بیشتر از افزایش قیمت ارز است. با چه اقداماتی می‌توان جلوی این افزایش قیمت را گرفت. از روز جمعه راننده تاکسی بر قیمت خود افزوده است؛ اکنون چه کسی می‌تواند جلوی او را بگیرد؟</p>
      <p>وی در ادامه تاکید کرد: چرا ما قدر این مردم نجیب را نمی‌دانیم و حداقل برای تصمیم گیری به نظرات کارشناسی توجه نمی‌کنیم؟ حرف‌های احساسی به درد مردم نمی‌خورد. باید راه‌های علمی و عملی ارائه شود.</p>
      <p>انتهای پیام</p>
    </article>
  </body>
</html>