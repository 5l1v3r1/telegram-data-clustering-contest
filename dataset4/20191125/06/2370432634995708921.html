<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T06:15:02+00:00"/>
    <meta property="og:title" content="Πόσο… συμφέρει η ρύθμιση δανείων με διαμεσολάβηση"/>
    <meta property="og:description" content="Οι δανειολήπτες κερδίζουν χρόνο και χρήμα, ενώ διατηρούν και τη συναλλακτική τους σχέση με την τράπεζα"/>
  </head>
  <body>
    <article>
      <h6 class="kicker">Το κόστος ξεκινά από 340 ευρώ</h6>
      <h1>Πόσο… συμφέρει η ρύθμιση δανείων με διαμεσολάβηση</h1>
      <h2>Οι δανειολήπτες κερδίζουν χρόνο και χρήμα, ενώ διατηρούν και τη συναλλακτική τους σχέση με την τράπεζα</h2>
      <address><time datetime="2019-11-25T06:15:02+00:00">25 Nov 2019, 06:15</time> by <a rel="author">ΑΓΓΕΛΙΚΗ ΒΕΛΕΣΙΩΤΗ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Facebook 0</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Twitter</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">LinkedIn</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Περισσότερα</a>
        </li>
      </ul>
      <p>Την ευκαιρία να ρυθμίσουν τις «κόκκινες» οφειλές τους, αποφεύγοντας τα κοστοβόρα δικαστήρια και διατηρώντας τη συναλλακτική τους σχέση με τις τράπεζες, έχουν οι δανειολήπτες.</p>
      <p>Σύμφωνα με αρμόδιες πηγές, ο θεσμός της διαμεσολάβησης, που θεσπίστηκε με τον ν. 3898/2010, αλλά ξεκίνησε να αξιοποιείται μόλις από πέρυσι, δίνει τη δυνατότητα στα δύο μέρη -τράπεζες και οφειλέτες- να τα «βρουν» εξωδικαστικά, ανεξαρτήτως εάν υφίσταται μεταξύ τους δικαστική διαμάχη.</p>
      <p>«Με το νομοσχέδιο, που κατατέθηκε στις αρχές της εβδομάδας από το υπουργείο Δικαιοσύνης, ορίζεται υποχρεωτική η διαμεσολάβηση -αρχής γενομένης από το 2020- πριν από την προσφυγή στις δικαστικές αίθουσες για τις οικογενειακές διαφορές και τις διαφορές του Μονομελούς και Πολυμελούς Πρωτοδικείου τακτικής διαδικασίας. Η τραπεζική διαμεσολάβηση παραμένει προαιρετική και οι δύο πλευρές πρέπει να συμφωνήσουν για να γίνει», εξηγεί στον Ελεύθερο Τύπο η δικηγόρος – διαπιστευμένη διαμεσολαβήτρια κυρία Αννα Κορσάνου και συνεχίζει: «Τα αποτελέσματα έως τώρα είναι πολύ θετικά για τους δανειολήπτες, καθώς πλέον δεν έχουν την εναλλακτική λύση του νόμου Κατσέλη, ο οποίος δεν προστατεύει την κύρια κατοικία, ενώ οι περισσότερες αποφάσεις στα Ειρηνοδικεία απορρίπτονται».</p>
      <p>
        <b>Πρωτοβουλία</b>
      </p>
      <p>«Η προσφυγή στη διαμεσολάβηση έχει μεγάλο όφελος, ιδίως για τους δανειολήπτες», τονίζει με τη σειρά της η γενική γραμματέας της Ελληνικής Ενωσης Τραπεζών (ΕΕΤ) κυρία Χαρούλα Απαλαγάκη. Με πρωτοβουλία δική της, άλλωστε, ο Ελληνικός Χρηματοοικονομικός Μεσολαβητής (ένας εξειδικευμένος φορέας εναλλακτικής επίλυσης διαφορών) έχει συστήσει κέντρο διαμεσολάβησης ακριβώς γι’ αυτό το σκοπό. Μέσα σε σχεδόν τρεις μήνες από τη λειτουργία του, μάλιστα, έχει δεχθεί περίπου 30 αιτήματα από δανειολήπτες οι οποίοι επιθυμούν να έρθουν σε συμφωνία με τις τράπεζες μακριά από τις δικαστικές αίθουσες.</p>
      <p>«Σήμερα, που πλέον έχουμε αφήσει την κρίση πίσω μας, δεν θα πρέπει να ενδιαφέρει τους δανειολήπτες πώς θα κερδίσουν χρόνο, με κοστοβόρες διαδικασίες, αλλά πώς θα βρουν μια λύση που θα τους ευνοεί μακροπρόθεσμα. Κατά την άποψή μου, και μόνο το γεγονός ότι ο δανειολήπτης διατηρεί τη συναλλακτική του επαφή με την τράπεζα είναι το μεγαλύτερο όφελός του», προσθέτει η κυρία Απαλαγάκη και καταλήγει: «Θα ήθελα να ενθαρρύνω τους συναδέλφους δικηγόρους να παρακινήσουν τους εντολείς τους για τη συμμετοχή τους στη διαδικασία της διαμεσολάβησης. Χρειάζεται μια κοινή προσπάθεια από όλους. Εάν διαμαρτυρόμαστε για την υπερφόρτωση των δικαστηρίων και την καθυστέρηση στην απονομή της δικαιοσύνης, ήρθε μάλλον το πλήρωμα του χρόνου να υιοθετήσουμε μια πιο συναινετική λύση επίλυσης των διαφορών, ιδίως όσων δεν εμφανίζουν σοβαρά νομικά ζητήματα».</p>
      <p>Αξίζει να επισημανθεί πως, όπως προκύπτει από την έκθεση Νοεμβρίου της Κομισιόν για την Ελλάδα, στο πλαίσιο της ενισχυμένης εποπτείας ο αριθμός των εκκρεμών υποθέσεων του νόμου Κατσέλη στα δικαστήρια παραμένει υψηλός, παρά τη σημαντική μείωση των νέων αιτήσεων παροχής προστασίας από το β’ τρίμηνο του 2019. Συνολικά, ο αριθμός τους μέχρι το τέλος του γ’ τριμήνου 2019 ανέρχεται σε 100.906, έναντι στόχου για 61.910 τον Δεκέμβριο 2019.</p>
      <p>
        <b>Ο… λογαριασμός</b>
      </p>
      <p>Τα έξοδα της διαμεσολάβησης είναι μόλις το 1/4 αυτών που απαιτούνται για τις ενέργειες αναγκαστικής εκτέλεσης. Προς επίρρωση, το χαμηλότερο ποσό που καλούνται να πληρώσουν τα μέρη υπολογίζεται σε 340 ευρώ έκαστος (80 ευρώ/ώρα + ΦΠΑ η αμοιβή του διαμεσολαβητή, με μέσο όρο τις πέντε ώρες, από 60 ευρώ έως και 150 ευρώ το κατώτατο ποσό για παράσταση δικηγόρου και 50 ευρώ το παράβολο Δημοσίου, σε περίπτωση κατάθεσης του πρακτικού στο δικαστήριο) έναντι ποσού 3.500 ευρώ για δικαστικά έξοδα. Οσον αφορά στο κόστος μέσω αιτήσεως παροχής υποστηρικτικών υπηρεσιών στο Μεσολαβητή, αυτό, όπως προκύπτει και από τη σχετική ιστοσελίδα, ορίζεται στα 90 ευρώ πλέον ΦΠΑ 24% για κάθε μέρος και περιλαμβάνει:</p>
      <p>* Χρήση κατάλληλα διαμορφωμένων αιθουσών για τη διεξαγωγή διαδικασίας διαμεσολάβησης (κοινές συνεδρίασες, κατ’ ιδίαν συναντήσεις) για μία ημέρα. Για κάθε πρόσθετη ημέρα η χρέωση για κάθε μέρος είναι 30 ευρώ + ΦΠΑ 24%.</p>
      <p>* Πρόσβαση στον Κατάλογο Επιμορφωμένων Χρηματοοικονομικών Διαμεσολαβητών (ΚΕΧΔ).</p>
      <p>* Παροχή αναγκαίου εξοπλισμού (τηλέφωνο, εκτυπωτής, πρόσβαση στο Διαδίκτυο), γραμματειακής και λοιπής διοικητικής φύσης υποστήριξης, αλλά και επισιτιστικών (καφές, σνακ) κατά τις ημέρες διεξαγωγής της διαδικασίας διαμεσολάβησης.</p>
      <p>* Χρήση χώρων για τη διεξαγωγή προπαρασκευαστικών συναντήσεων μεταξύ του διαμεσολαβητή και των μερών, πριν από την έναρξη της συνεδρίασης διαμεσολάβησης.</p>
      <p>
        <b>Ρυθμίσεις 15 εκατ. €</b>
      </p>
      <p>Το Τμήμα Διαμεσολάβησης, που συνέστησε πέρυσι η Eurobank ειδικά γι’ αυτό το σκοπό, έχει ολοκληρώσει έως σήμερα περισσότερες από 79 υποθέσεις, αξίας άνω των 15 εκατ. ευρώ. Το 56% εξ αυτών αφορούσε σε στεγαστικά δάνεια, το 23% σε καταναλωτικά και το 21% σε επιχειρηματικά, ενώ περισσότερα από 60 αιτήματα βρίσκονται σήμερα στο στάδιο της επεξεργασίας. «Εξι στα δέκα από τα επίμαχα αιτήματα είναι για στεγαστικά δάνεια», τονίζει η επικεφαλής του τμήματος, κυρία Σοφία Δέδε.</p>
      <p>
        <i>
          <b>Από την έντυπη έκδοση </b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Facebook 0</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Twitter</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">LinkedIn</a>
        </li>
        <li>
          <a href="https://www.eleftherostypos.gr/oikonomia/492064-poso-symferei-i-rythmisi-daneion-me-diamesolabisi/#">Περισσότερα</a>
        </li>
      </ul>
    </article>
  </body>
</html>