<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-papiez-ludzie-zyjacy-w-szalonym-pospiechu-sa-niczym-zombie,nId,3353837?utm_source=wykop.pl&amp;utm_medium=link-5229225&amp;utm_campaign=wykop-poleca"/>
    <meta property="og:site_name" content="RMF24"/>
    <meta property="article:published_time" content="2019-11-25T06:29:20+00:00"/>
    <meta property="og:title" content="Papież: Ludzie żyjący w szalonym pośpiechu są niczym zombie"/>
    <meta property="og:description" content="&quot;Ludzie żyjący w szalonym pośpiechu i rywalizujący z innymi stają się zombie. Nie mają oni marzeń, nie potrafią się śmiać i są bez uczuć&quot; - powiedział Franciszek podczas spotkania z japońską młodzieżą w katedrze w Tokio."/>
  </head>
  <body>
    <article>
      <h1>Papież: Ludzie żyjący w szalonym pośpiechu są niczym zombie</h1>
      <address><time datetime="2019-11-25T06:29:20+00:00">25 Nov 2019, 06:29</time> by <a rel="author" href="https://www.rmf24.pl/tylko-w-rmf24/urszula-gwiazda" target="_blank">Urszula Gwiazda</a></address>
      <p>
        <b>"Ludzie żyjący w szalonym pośpiechu i rywalizujący z innymi stają się zombie. Nie mają oni marzeń, nie potrafią się śmiać i są bez uczuć" - powiedział Franciszek podczas spotkania z japońską młodzieżą w katedrze w Tokio.</b>
      </p>
      <figure>
        <img src="https://i.iplsc.com/papiez-ludzie-zyjacy-w-szalonym-pospiechu-sa-niczym-zombie/0009ESWENKWTGTQ7-C123-F4.png"/>
        <figcaption>Papież: Ludzie żyjący w szalonym pośpiechu są niczym zombie<cite>/PIERRE EMMANUEL DELETREE/SIPA / POOL /PAP/EPA</cite></figcaption>
      </figure>
      <p><i>Nasza rodzina ludzka musi nauczyć się żyć razem w harmonii i pokoju, chociaż nie musimy być wszyscy jednakowi </i>- podkreślił Franciszek. Jak dodał, trzeba "wzrastać w braterstwie, we wrażliwości na innych i szacunku dla różnych doświadczeń i punktów widzenia". <i>Kultura spotkania jest możliwa, nie jest utopią </i>- zapewniał papież.<br/><br/>Odniósł się do problemów społecznych w Japonii, między innymi do zjawiska znęcania się w szkołach i mobbingu.<br/><br/><b><i>Czasami ofiary mobbingu obwiniają wręcz siebie za to, że stały się łatwym celem. Mogą czuć się nieudacznikami, słabymi i bezwartościowymi </i>- zaznaczył papież.</b></p>
      <p><a href="https://www.rmf24.pl/fakty/swiat/news-papiez-dobrze-znamy-historie-naszych-upadkow-grzechow-i-ogra,nId,3352183"><u><b>Ale paradoksalnie, tłumaczył, "to prześladowcy są naprawdę słabi, ponieważ myślą, że mogą podkreślać swoją tożsamość raniąc innych".</b></u></a><br/><br/><i>Wszyscy musimy się zjednoczyć przeciwko tej mentalności mobbingu i nauczyć się mówić: dość!</i> - apelował Franciszek. Papież mówił : "jeśli chuligan nazywa cię grubasem, powiedz mu, że chudzi są mniej zdrowi".</p>
      <figure>
        <iframe data-src="https://twitter.com/Reuters/status/1198828444173393922?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>"Jezus stale mówił swoim uczniom, by się nie lękali"</h4>
      <p><i>Wielkie religie uczą tolerancji, harmonii i miłosierdzia; nie uczą lęku, podziału ani konfliktu. Jezus stale mówił swoim uczniom, by się nie lękali </i>- przypomniał Franciszek. <br/><br/>Papież zauważył też: "Jezus wiedział, co to znaczy być pogardzanym i odrzucanym, aż po ukrzyżowanie. <i>Wiedział też, co to znaczy być obcym, migrantem, innym. W pewnym sensie Jezus był najbardziej zepchniętym na margines</i> - zaznaczył.</p>
      <p>Franciszek poruszył też kwestię japońskiego stylu życia w "społeczeństwie szalonego pośpiechu, nastawionym jedynie na to, aby być konkurencyjnym i produktywnym".</p>
      <figure>
        <iframe data-src="https://twitter.com/washingtonpost/status/1198615523287797760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Ludzi żyjących w takim pędzie porównał do "zombie" i dodał, że wszystko ich nudzi, nie mają marzeń, nie śmieją się, nie bawią się, nie znają uczucia zadziwienia i zaskoczenia.</b><br/><i><br/>Iluż ludzi na całym świecie jest materialnie bogatych, ale żyją jak niewolnicy samotności, której nie da się porównać z niczym innym </i>- powiedział. Przytoczył słowa świętej matki Teresy z Kalkuty: "Najstraszniejsza bieda to samotność i poczucie bycia niekochanym". </p>
      <p><i>Rzeczy są ważne, ale osoby są niezbędne. Bez nich odczłowieczamy samych siebie, tracimy oblicze, imię i stajemy się jeszcze jednym przedmiotem, może najlepszym ze wszystkich, ale jednak jedynie przedmiotem </i>- mówił Franciszek.</p>
      <p><i>Wynaleziono wiele rzeczy, ale dzięki Bogu wciąż nie ma selfie duszy. Aby być szczęśliwym, musimy innych poprosić o pomoc, żeby zdjęcie zrobił ktoś inny, to znaczy opuścić samych siebie i udać się do innych, zwłaszcza potrzebujących</i> - tłumaczył papież.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fswiat%2Fnews-papiez-jestesmy-rozni-ale-to-nas-wzbogaca-to-jest-braterstwo%2CnId%2C3069664%3Fparametr%3Dembed_tyt">Papież: Jesteśmy różni, ale to nas wzbogaca. To jest braterstwo</a>
      </p>
    </article>
  </body>
</html>