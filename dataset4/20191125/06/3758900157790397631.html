<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/news-sondaz-prezydencki-dla-dgp-i-rmf-fm-kandydaci-ko-bez-szans-w,nId,3352434"/>
    <meta property="og:site_name" content="RMF24"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="Sondaż prezydencki dla &quot;DGP&quot; i RMF FM: Kandydaci KO bez szans w starciu z Andrzejem Dudą"/>
    <meta property="og:description" content="Żaden z kandydatów Koalicji Obywatelskiej nie ma szans wygrać z Andrzejem Dudą w II turze wyborów prezydenckich - taki wniosek płynie z prezydenckiego sondażu Instytutu Badań Rynkowych i Społecznych IBRiS dla &quot;Dziennika Gazety Prawnej&quot; i RMF FM. Jak wynika z badania, urzędujący prezydent pokonałby zarówno Małgorzatę Kidawę-Błońską, jak i Jacka Jaśkowiaka."/>
  </head>
  <body>
    <article>
      <h1>Sondaż prezydencki dla "DGP" i RMF FM: Kandydaci KO bez szans w starciu z Andrzejem Dudą</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Żaden z kandydatów Koalicji Obywatelskiej nie ma szans wygrać z Andrzejem Dudą w II turze wyborów prezydenckich - taki wniosek płynie z prezydenckiego sondażu Instytutu Badań Rynkowych i Społecznych IBRiS dla "Dziennika Gazety Prawnej" i RMF FM. Jak wynika z badania, urzędujący prezydent pokonałby zarówno Małgorzatę Kidawę-Błońską, jak i Jacka Jaśkowiaka.</b>
      </p>
      <figure>
        <img src="https://i.iplsc.com/andrzej-duda-malgorzata-kidawa-blonska-i-jacek-jaskowiak/0009ESCMKAS6HX9G-C123-F4.jpg"/>
        <figcaption>Andrzej Duda, Małgorzata Kidawa-Błońska i Jacek Jaśkowiak<cite>/Leszek Szymański, Piotr Nowak /PAP</cite></figcaption>
      </figure>
      <p>Według badania IBRiS, w wyborczej dogrywce <b>Małgorzata Kidawa-Błońska</b> mogłaby liczyć w starciu z <b>Andrzejem Dudą</b> na 38,9 proc. poparcia, natomiast na prezydenta zagłosowałoby wówczas 47,6 proc. wyborców.</p>
      <p>Gdyby przeciwnikiem głowy państwa był w II turze wyborów <b>Jacek Jaśkowiak -</b> <b>Andrzeja Dudę</b> poparłoby 47,2 proc. głosujących, a kandydata Koalicji Obywatelskiej - 30,3 proc.<br/><br/><b>Na kogo zagłosował(a)by Pan(i) w II turze wyborów?</b></p>
      <p>Sondaż prezydencki: Duda vs Kidawa-Błońska. 25 11 2019 | amCharts<br/>Sondaż prezydencki: Duda vs Jaśkowiak (25.11.2019) | amCharts</p>
      <p>W przypadku, gdyby to Kidawa-Błońska była przeciwniczką Dudy w II turze, na żadnego z tych kandydatów nie zagłosowałoby 7,4 proc. badanych. Gdyby natomiast urzędujący prezydent walczył z Jaśkowiakiem, ten odsetek wzrósłby do 15,8 proc.</p>
      <h4>Wariant pierwszy: Kidawa-Błońska kandydatką PO, Zandberg z ramienia Lewicy</h4>
      <p>W sondażu IBRiS dla "Dziennika Gazety Prawnej" i RMF FM sprawdzono również <b>dwa przykładowe warianty dot. I tury przyszłorocznych wyborów.</b></p>
      <p>Gdyby w wyborach Platforma Obywatelska wystawiła do prezydenckiego wyścigu <b>Małgorzatę Kidawę-Błońską</b>, to mogłaby ona liczyć w pierwszej turze na 23,3 proc. głosów. Na <b>Andrzeja Dudę</b> zagłosowałoby wtedy 46,2 proc. wyborców. Kandydat Lewicy <b>Adrian Zandberg</b> zająłby w takim zestawieniu trzecie miejsce - z poparciem na poziomie 9,1 proc. 8,2 proc. głosów dostałby szef PSL <b>Władysław Kosiniak-Kamysz</b>, a stawkę zamykałby <b>Janusz Korwin-Mikke</b>: na niego zagłosowałoby w takim układzie 3,3 proc. badanych.</p>
      <p>Na żadnego z tych kandydatów nie oddałoby swojego głosu 3 proc. badanych.</p>
      <p>
        <b>Na kogo zagłosował(a)by Pan(i) w wyborach prezydenckich?</b>
      </p>
      <p>Sondaż prezydencki: I tura. 25 11 2019 | amCharts</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-kidawa-blonska-wolalabym-dowiedziec-sie-od-jaskowiaka-ze-jes%2CnId%2C3345391%3Fparametr%3Dembed_tyt">Kidawa-Błońska: Wolałabym dowiedzieć się od Jaśkowiaka, że jest kontrkandydatem</a>
      </p>
      <h4>Wariant drugi: Zyskuje Kosiniak-Kamysz i Korwin-Mikke</h4>
      <p>Gdyby natomiast kandydatem PO na prezydenta był <b>Jacek Jaśkowiak</b>, a z ramienia Lewicy startował <b>Robert Biedroń</b>, to w pierwszej turze wyborów obecny włodarz Poznania mógłby liczyć na 16,3 proc. głosów, a polityk Lewicy - na 5,3 proc. głosów. <b>Andrzeja Dudę</b> poparłoby w takiej konfiguracji 43,5 proc. badanych. Zdecydowanie wzrosłoby poparcie dla <b>Władysława Kosiniaka-Kamysza</b> - w takim wariancie szef PSL dostałby 15 proc. głosów. Niezmiennie natomiast na piątym miejscu plasuje się <b>Janusz Korwin-Mikke</b> - ale w tym przypadku poparcie dla niego byłoby nieco wyższe: wzrosłoby do 4,7 proc.</p>
      <p>Aż 8,5 proc. respondentów nie oddałoby głosu na żadnego z tych kandydatów. </p>
      <p>
        <b>Na kogo zagłosował(a)by Pan(i) w wyborach prezydenckich?</b>
      </p>
      <p>Sondaż prezydencki: I.2 tura. 25 11 2019 | amCharts</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-jacek-jaskowiak-gosciem-porannej-rozmowy-w-rmf-fm%2CnId%2C3352249%3Fparametr%3Dembed_tyt">Jacek Jaśkowiak gościem Porannej rozmowy w RMF FM</a>
      </p>
      <h4>Możliwa frekwencja - 60 procent</h4>
      <p>Gdyby wybory prezydenckie odbywały się w najbliższą niedzielę, to "zdecydowany" udział w głosowaniu zadeklarowało 49,6 proc. badanych przez IBRiS, a 11,1 proc. "raczej" poszłoby do urn. 16,8 proc. "raczej" by nie zagłosowało, a "zdecydowanie" do lokali wyborczych nie wybrałoby się 21,5 proc. respondentów. Niezdecydowanych jest w tej kwestii zaledwie 1 procent.</p>
      <p>Badanie przeprowadzono w dniach 22-23 listopada. Wzięło w nim udział 1100 osób z całej Polski.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fpopoludniowa-rozmowa%2Fnews-rafal-grupinski-jacek-jaskowiak-troche-mnie-zaskoczyl%2CnId%2C3349029%3Fparametr%3Dembed_linki">Rafał Grupiński: Jacek Jaśkowiak trochę mnie zaskoczył</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-kidawa-blonska-i-jaskowiak-kandydatami-w-prawyborach-po%2CnId%2C3348841%3Fparametr%3Dembed_linki">Kidawa-Błońska i Jaśkowiak kandydatami w prawyborach PO</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-jaskowiak-o-starcie-w-prawyborach-wsluchalem-sie-w-to-co-mow%2CnId%2C3347001%3Fparametr%3Dembed_linki">Jaśkowiak o starcie w prawyborach: Wsłuchałem się w to, co mówił Tusk</a>
        </li>
      </ul>
    </article>
  </body>
</html>