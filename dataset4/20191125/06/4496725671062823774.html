<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1701311-augmenten-les-detencions-per-violencia-de-genere-un-2-6-respecte-al-2018.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T06:43:04+00:00"/>
    <meta property="og:title" content="Augmenten les detencions per violència de gènere un 2,6% respecte al 2018"/>
    <meta property="og:description" content="Creixen els delictes d'homicidi en grau de temptativa i els abusos sexuals en el marc de la parella"/>
  </head>
  <body>
    <article>
      <h1>Augmenten les detencions per violència de gènere un 2,6% respecte al 2018</h1>
      <address><time datetime="2019-11-25T06:43:04+00:00">25 Nov 2019, 06:43</time> by <a rel="author">ACN</a></address>
      <ul>
        <li>
          <b>Creixen els delictes d’homicidi en grau de temptativa i els abusos sexuals en el marc de la parella</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/58/93/alta/780_0008_5893871_5b12494a21d38b39217b9c94989e8512.jpg"/>
          <figcaption>Augmenten les detencions per violència de gènere un 2,6% respecte al 2018 ..</figcaption>
        </figure>
        <figure>
          <img src="https://www.elpuntavui.cat/imatges/58/93/alta/780_0008_5893870_5084763dc1e447a0ff4afad4e2ec5c9f.jpg"/>
          <figcaption>Una pancarta en una manifestació ACN.</figcaption>
        </figure>
      </slideshow>
      <p>Les detencions per violència de gènere han augmentat un 2,6% respecte al 2018, segons dades dels Mossos d’Esquadra fins a l’octubre. En total han arrestat 4.538 homes, 113 més que fa un any. A més, 19 dels detinguts són menors d’edat, sis menys que el 2018. La franja d’edat amb més arrestats està entre els 21 i els 50 anys, especialment entre els 31 i els 40, unes edats que coincideixen amb les de les víctimes de violència de gènere que més denuncien. A més, creixen els delictes d’homicidi en grau de temptativa i els abusos sexuals denunciats en el marc de la parella. Vuit dones han mort aquest any per violència de gènere, una d’elles menor d’edat, deixant 11 fills orfes.</p>
      <p>La cap del Grup Central d’Atenció a la Víctima dels Mossos d’Esquadra, Andre Garcia, ha remarcat que aquest augment de les detencions és “prou significatiu” perquè “qualsevol dona ha de ser protegida després d’una denúncia, i la detenció és un element més, tot i que no l’únic, per tal de protegir-les”.</p>
      <p>Els Mossos d’Esquadra han instruït fins a l’octubre 11.103 denúncies en l’àmbit de la violència de gènere, una xifra semblant a la de l’any passat (un 1,5% més). Enguany s’han denunciat 19.868 fets delictius recollits, perquè en una denúncia es pot recollir més d’un fet.</p>
      <p>El delicte d’homicidi en grau de temptativa ha pujat un 43,8%, de 16 denunciats el 2018 a 23. També han augmentat un 42,9% els abusos sexuals denunciats, de 28 a 40.</p>
      <p>Garcia ha apuntat que l’augment de denúncies per abusos sexuals és positiu perquè “visualitza la violència sexual en l’àmbit de la parella com una forma més de control, sotmetiment a la dona i masclisme”. Garcia ha remarcat que al llarg dels anys, algunes dones han “normalitzat, minimitzat o silenciat” algunes conductes o comportaments sexuals. Des del 2016, els Mossos pregunten a les víctimes de violència de gènere si al llarg de la relació també han patit abusos o agressions sexuals.</p>
      <p>Per contra, s’ha produït un descens de les víctimes menors d’edat ateses pels Mossos, un 12,1% respecte al 2018 (96 víctimes menys). La franja d’edat de víctimes adolescents quemés denuncien és la situada entre els 15 i els 17 anys (2,5% del total).</p>
      <p>Aquest any han mort vuit dones per violència masclista en l’àmbit de la parella, una més que l’any passat en aquesta època. Set víctimes eren majors d’edat i una tenia 17 anys. La franja d’edat amb més és la de 41 a 50 anys. Sis tenien una relació sentimental amb l’autor i convivien amb ell. Dues dones ja havien interposat una denúncia prèvia i una d’elles tenia vigent una mesura judicial de protecció. Les sis dones mortes tenien 11 fills que han quedat orfes, dels quals 8 eren menors d’edat. Pel que fa als agressors, en set casos van ser detinguts, mentre que l’altre es va suïcidar.</p>
      <p>
        <b>Cal denunciar la violència psicològica</b>
      </p>
      <p>La violència psicològica (amenaces, coaccions, vexacions, assetjament i tracte degradant) representa un 52,4% del total de denúncies; la violència física suposa un 40,6%; la ciberviolència, un 3,7%, i la sexual un 3,3%. El delicte per si sol més denunciat és el de maltractaments en l’àmbit de la llar, que representa el 38,8% de tots els fets delictius.</p>
      <p>Garcia ha reconegut que la violència psicològica és més difícil de demostrar, però ha animat les víctimes a denunciar. Ha explicat que hi ha maneres de provar-la, com ara amb informes d’un psicòleg o testimonis. “És molt més difícil però no impossible, i s’ha de denunciar perquè no és menys greu que una lesió que sigui visible”, ha apuntat.</p>
      <p>Els Grups d’Atenció a la Víctima dels Mossos realitzen un seguiment de 17.080 casos, dels quals 11.590 són víctimes amb mesura judicial de protecció concedida i en vigor. En aquest grup hi ha les víctimes de violència de gènere, domèstica, abusos o agressions sexuals, mutilació genital femenina i matrimonis forçats. Els grups realitzen 10.983 seguiments, dels quals 7.980 són a víctimes que tenen una mesura judicial de protecció en vigor, un 8% més que l’any passat.</p>
      <p>La franja d’edat amb més víctimes és la dels 21 als 50 anys, especialment entre els 31 i els 40. Aquest any, el 5,8% de les dones ateses pels Mossos són menors d’edat i la franja on se’n concentren més és la dels 17 anys.</p>
      <p>El nombre de sol·licituds d’ordre de protecció recollides pels Mossos ha estat de 7.870, amb un augment lleu d’un 1,4%. Actualment els Mossos realitzen 100 proteccions policials: 11 de risc molt alt, 13 de risc alt i 76 de risc mitjà.</p>
      <related>
        <h4>Notícies relacionades</h4>
        <a href="https://www.elpuntavui.cat/societat/article/5-societat/1701336-mor-una-dona-a-mans-de-la-seva-parella-a-tenerife-el-dia-de-l-eliminacio-de-la-violencia-contra-les-dones.html"/>
      </related>
    </article>
  </body>
</html>