<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780145/%D8%AF%D9%88%D9%85%DB%8C%D9%86-%DA%A9%D9%84%DB%8C%D9%86-%D8%B4%DB%8C%D8%AA-%D8%AF%D8%B1%D9%88%D8%A7%D8%B2%D9%87-%D8%A8%D8%A7%D9%86-%D8%AC%D9%88%D8%A7%D9%86-%D8%B0%D9%88%D8%A8-%D8%A2%D9%87%D9%86-%D8%AF%D8%B1-%D8%B3%D9%88%D9%85%DB%8C%D9%86-%D8%A8%D8%A7%D8%B2%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:36:09+00:00"/>
    <meta property="og:title" content="هفته یازدهم لیگ برتر؛ دومین کلین شیت دروازه‌بان جوان ذوب آهن در سومین بازی"/>
    <meta property="og:description" content="دروازه‌بان جوان و ملی پوش تیم ذوب آهن در سومین تجربه حضورش در دروازه این تیم برای دومین بار کلین شیت کرد."/>
  </head>
  <body>
    <article>
      <h1>هفته یازدهم لیگ برتر؛ دومین کلین شیت دروازه‌بان جوان ذوب آهن در سومین بازی</h1>
      <address><time datetime="2019-11-25T06:36:09+00:00">25 Nov 2019, 06:36</time> by <a rel="author" href="https://www.mehrnews.com/archive?jr=566" target="_blank">علی خلف</a></address>
      <p>به گزارش <a href="https://www.mehrnews.com/">خبرنگار مهر</a>، تیم فوتبال ذوب آهن اصفهان در هفته یازدهم رقابتهای لیگ برتر موفق شد در دیداری نزدیک میهمانش فولاد خوزستان را با نتیجه یک بر صفر شکست داده و تاحدودی به وضعیتش در جدول سر و سامان دهد.</p>
      <p>در این دیدار معراج اسماعیلی دروازه‌بان جوان و ملی پوش امید این تیم برای سومین بار در این فصل درون دروازه این تیم ایستاد تا در سومین تجربه حضورش در ترکیب سبز پوشان، دومین کلین شیت خود را ثبت کند که این می‌تواند آمار خوبی برای او باشد.</p>
      <p>اسماعیلی که از اعضای اصلی تیم فوتبال امید ایران است برای اولین بار در هفته نهم مقابل شاهین بوشهر به میدان رفت که سبز پوشان در آن بازی به برتری ۲ بر صفر رسیدند. وی سپس در هفته دهم مقابل ماشین سازی به بازی گرفته شد که اصفهانی‌ها در دیداری عجیب و در حالی که تا واپسین دقایق یک بر صفر از حریف پیش بودند، تن به شکست ۲ بر یک دادند.</p>
      <p>سنگربان جوان ذوب آهن شب گذشته برای سومین بار در ترکیب تیمش قرار گرفت و شاگردان منصوریان به پیروزی یک بر صفر رسیدند تا دومین کلین شیت اسماعیلی در سومین بازی‌اش شکل بگیرد. هر دو کلین شیت اسماعیلی هم در دیدارهای خانگی و در فولادشهر ثبت شده است. </p>
    </article>
  </body>
</html>