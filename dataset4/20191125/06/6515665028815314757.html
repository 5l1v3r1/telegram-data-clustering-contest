<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3363755/placeni-ubica-na-mestu-zlocina-cabu-dera-39-izveli-iz-zatvora-da-pokaze-gde-je-zakopao-pistolj"/>
    <meta property="og:site_name" content="kurir.rs"/>
    <meta property="article:published_time" content="2019-11-25T06:56:00+00:00"/>
    <meta property="og:title" content="PLAĆENI UBICA NA MESTU ZLOČINA: Čabu Dera (39) IZVELI IZ ZATVORA da pokaže gde je zakopao pištolj"/>
    <meta property="og:description" content="Dokaz: Osumnjičeni za ubistva u Mađarskoj, Beogradu i Holandiji policiju odveo na mesto gde je zakopao pištolj s prigušivačem posle likvidacije biznismena Lasla V. u Budimpešti"/>
  </head>
  <body>
    <article>
      <h6 class="kicker">PROŠETAO</h6>
      <h1>PLAĆENI UBICA NA MESTU ZLOČINA: Čabu Dera (39) IZVELI IZ ZATVORA da pokaže gde je zakopao pištolj</h1>
      <address>
        <time datetime="2019-11-25T06:56:00+00:00">25 Nov 2019, 06:56</time>
      </address>
      <p>
        <b>Dokaz: Osumnjičeni za ubistva u Mađarskoj, Beogradu i Holandiji policiju odveo na mesto gde je zakopao pištolj s prigušivačem posle likvidacije biznismena Lasla V. u Budimpešti</b>
      </p>
      <p>Plaćeni ubica Čaba Der (39), koji je u pritvoru u Mađarskoj zbog sumnje da je ubio najmanje troje ljudi u Beogradu, Holandiji i Budimpešti, u subotu je nakratko izašao iz zatvora i prošetao centralnim ulicama glavnog grada te susedne države!</p>
      <p>U pratnji desetine naoružanih specijalaca prebačen je na poznati trg Klarka Adama u Budimpešti, pošto je pristao da istražiteljima pokaže gde je bacio oružje posle ubistva biznismena Lasla V. u septembru prošle godine.</p>
      <p>
        <b>Obezbeđenje</b>
      </p>
      <p>„Vojvođanski atentator“, kako ga nazivaju mađarski mediji, pošto pored njihovog ima i srpsko državljanstvo, okružen policajcima s dugim cevima, sa šlemom i pancir-prslukom, odveden je na lokaciju koju je označio ranije tokom priznanja likvidacije i pokazao tačno mesto na kom bi trebalo da se nalazi pištolj koji je zakopao. - Čaba Der je u četvrtak ponovo saslušan i tada je pristao da pokaže policiji mesto na kom je zakopao oružje, ali je „šetnja“ kroz centar grada pomerena za subotu, jer je procenjeno da je veliki bezbednosni rizik da on iz zatvora bude izveden usred radne nedelje. Zbog toga je čitava akcija, koju je pratilo nekoliko prstenova obezbeđenja, u najvećoj tajnosti organizovana u subotu rano ujutru, kada je u tom turističkom delu Budimpešte mali broj ljudi - otkrili su izvori za mađarske medije.</p>
      <p>Oni otkrivaju i da je Čaba na mesto na kom je sakrio dokaze zločina prebačen civilnim automobilom, ali i da mu lisice nisu skidane ni na trenutak. - Čaba Der je uspeo još jednom da šokira istražitelje, pošto se ispostavilo da je oružje sakrio na mestu na kom svakodnevno prođe nekoliko stotina turista. Posle detaljne pretrage, policajci su na mestu koje je pokazao pronašli pištolj s prigušivačem - naveli su oni.</p>
      <p>
        <b>Priznao ubistvo</b>
      </p>
      <p>Prethodno je Čaba, koji je uhapšen u Pragu a potom izručen Mađarskoj, odlučio da promeni prvobitni iskaz i prizna da je ubio biznismena. On je rekao da je sa Laslom V. ušao u posao s drogom i da je trebalo da mu proda 11 kilograma kokaina. Međutim, umesto droge, Čaba je pokušao Laslu da podvali šećer i pošto je pokojni to otkrio, Čaba ga je ubio. - Na saslušanju je priznao da ga je ubio, ali je rekao da je morao da bira da li će da ubije ili bude ubijen jer je biznismen shvatio da ga je prevario za 11 kilograma kokaina, pa da je zbog toga pucao u Lasla V. - preneli su izvori iz istrage.</p>
      <p>Podsetimo, izručenje „nasmejanog ubice“ posle njegovog hapšenja u Pragu tražila je i Srbija zbog sumnje da je u januaru ubio Nebojšu Markovića ispred kuće na Banovom brdu.</p>
      <blockquote><b>HRONOLOGIJA<br/></b>28. avgust 2017 - sumnja se da je Čaba u Barseloni pokušao da ubije Nebojšu Stojkovića Stojketa<br/>30. jul 2018 - Der je, kako se sumnja, ubio Ivana Serdarušića u centru Amsterdama<br/>20. septembar 2018 - „nasmejani ubica“ je pucao u biznismena Lasla V. u Budimpešti<br/>5. januar 2019 - hladnokrvno je ubio Nebojšu Markovića ispred kuće na Banovom brdu, a sumnja se da je tada pucao u pogrešnu metu<br/>1. mart - uhapšen u jednom hotelu u Pragu<br/>18. jul - doneta je konačna odluka gde će mu se suditi i izručen je Mađarskoj</blockquote>
      <blockquote><b>Zbog ubistva na Banovom Brdu REKAO DA NEĆE U SRBIJU!<br/></b>Posle hapšenja Čabe Dera u hotelu u Pragu, kada su kod njega pronađena dva pištolja, prigušivač, municija, kao i oprema za maskiranje - perika, naočare, tri meseca se vodio postupak kako bi se odlučilo kojoj će državi biti izručen. - Ne želim da budem izručen Srbiji. Imam svoje razloge za to. Želim da idem u Mađarsku, imam porodicu tamo - navodno je tada rekao „nasmejani ubica“ pred sudom u Pragu. Der je podsetimo, osumnjičen za ubistvo Nebojše Markovića (na slici) kom je prišao u ulici Rajka od Rasine i ispalio projektile iz pištolja sa prigušivačem, što su zabeležile kamere za video-nadzor.</blockquote>
      <figure>
        <img src="https://www.kurir.rs/data/images/2019/11/24/18/2063745_1202_ff.jpg?ver=1574618296"/>
        <figcaption>
          <cite>foto: Screenshot</cite>
        </figcaption>
      </figure>
      <p>
        <b>Kurir.rs/ Jelena Spasić  Foto: EPA/Szilard Koszticsak</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3363375/caba-der-otkrio-zasto-je-postao-zloglasni-ubica-evo-sta-ga-je-odvelo-u-podzemlje"/>
        <a href="https://www.kurir.rs/crna-hronika/3290305/caba-der-sokirao-u-sudnici-biznismenu-umesto-kokaina-hteo-da-proda-zasladjivac-kad-je-trazio-da-vidi-robu-brutalno-ga-je-likvidirao"/>
        <a href="https://www.kurir.rs/crna-hronika/3240791/brutalni-ubica-caba-der-u-celiji-ceka-tuzioca-najvise-sanse-da-ga-dobije-ima-madjarska-traze-ga-i-srbija-i-holandija"/>
        <a href="https://www.kurir.rs/crna-hronika/3218367/caba-der-se-smejao-i-dok-su-ga-hapsili-drago-mi-je-sto-ste-policajci-mislio-sam-da-ste-i-vi-placene-ubice-svedok-do-detalja-opisao-akciju-u-pragu"/>
      </related>
    </article>
  </body>
</html>