<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/first/1574664512-leonid-kuchuk-potribno-ob-yednaty-upl-i-pershu-lihu-bulo-b-duzhe-tsikavo.html"/>
    <meta property="og:site_name" content="Footboom.com"/>
    <meta property="article:published_time" content="2019-11-25T06:48:00+00:00"/>
    <meta property="og:title" content="Леонід Кучук: &quot;Потрібно об’єднати УПЛ і Першу лігу, було б дуже цікаво&quot;"/>
    <meta property="og:description" content="Головний тренер &quot;Руху&quot; Леонід Кучук в інтерв’ю офіційному сайту клубу проаналізував заключний матч 2019-го року проти &quot;Прикарпаття&quot; та підбив підсумки першої частини чемпіонату Першої ліги."/>
  </head>
  <body>
    <article>
      <h1>Леонід Кучук: "Потрібно об’єднати УПЛ і Першу лігу, було б дуже цікаво"</h1>
      <address>
        <time datetime="2019-11-25T06:48:00+00:00">25 Nov 2019, 06:48</time>
      </address>
      <p>Головний тренер "Руху" <b>Леонід Кучук</b> в інтерв’ю офіційному сайту клубу проаналізував заключний матч 2019-го року проти "Прикарпаття" та підбив підсумки першої частини чемпіонату Першої ліги.</p>
      <p>– Важко було готуватися до цього матчу. "Прикарпаття" – дуже непроста команда. У них є сильні якості та свій стиль, який вони добре використовують. Він – дуже непростий, адже це бойова команда. Мені, як тренеру, було непросто підготуватися до цього протистояння. Ви самі бачите, яке напружене завершення чемпіонату. Дякую обидвом командам за цей бійцівський дух, який сьогодні був на футбольному полі. Була непоступливість усіх гравців, і нам сьогодні, можливо, більше пощастило. Завершилася перша частина чемпіонату, будемо готуватися до другої. Ми вже не вилетимо з Першої ліги, також закріпилися в першій десятці, а далі вже, як карта ляже.</p>
      <p>
        <b>– Які у вас залишилися враження від першої частини чемпіонату Першої ліги?</b>
      </p>
      <p>– Просто подивіться у турнірну таблицю і ви все побачите. Вісім-дев’ять команд претендують на прописку в елітному дивізіоні. У наш чемпіонат можна запрошувати будь-який клуб елітного дивізіону. В Прем’єр-лізі на призові місця претендують одна-дві команди, а тут вісім-дев’ять. Кожна гра напружена, тут завжди змінюється лідер. Фаворити чемпіонату несподівано програють, тому тим і цікава Перша ліга. Я запрошую клуби елітного дивізіону до нас у Першу лігу, було б ще цікавіше. Гадаю, потрібно два чемпіонати об’єднати і взагалі було б дуже цікаво.</p>
      <p>Сьогодні було дуже багато вболівальників. Я вперше в Івано-Франківську, тут команда з традиціями, яка існує дуже довгий період часу. Структура стадіону ще недороблена, але загалом мені все дуже подобається. Чимось ця арена нагадує стадіон "Браги", лише немає скель. Ви собі просто уявіть, якби ця арена була заповнена вщерть… Завершився сезон, а що буде далі, відомо лише Богу.</p>
      <p>
        <b>– Наскільки для вас важливо, що команда йде зимувати одноосібним лідером?</b>
      </p>
      <p>– Для нас кожна гра психологічно важка. Для кожної з команд з Першої ліги ми неначе червона ганчірка, якою биків заманюють тореадори. Головне, щоб в кінцевому результаті не було, як в славнозвісному виразі: "Плили, плили, і на березі …". В цьому чемпіонаті ще взагалі нічого незрозуміло.</p>
      <p>
        <b>– Які у вас плани на період перерви у чемпіонаті Першої ліги?</b>
      </p>
      <p>– Перш за все потрібно відновитися, адже футбол забирає здоров’я. Згодом матимемо три етапи підготовки: втягуючий, базовий і підготовчий. От як пройдемо ці три етапи, так і виступимо у заключній фазі чемпіонату. Потрібно не забувати, що футбол складається з конкуренції і потрібно провести велику селекційну роботу.</p>
      <related>
        <h4>Читайте также:</h4>
        <a href="https://www.footboom.com/ukrainian/first/1573379312-leonid-kuchuk-ne-mozhna-hraty-na-emotsiiakh-vony-rukhu-zavazhaly.html"/>
      </related>
    </article>
  </body>
</html>