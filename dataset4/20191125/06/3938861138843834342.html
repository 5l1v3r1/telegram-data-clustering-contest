<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/food-newspaper/_u-salat-iz-sochevici-dodayut-karamelizovani-gorihi/939278"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T06:11:00+00:00"/>
    <meta property="og:title" content="У салат із сочевиці додають карамелізовані горіхи"/>
    <meta property="og:description" content="&amp;mdash;&amp;ensp;Постую щороку. Легко обходжуся без деяких продуктів, бо маю рецепти смачних таких пісних страв, &amp;mdash; каже 33-річна Ганна Мірошниченко із Запоріжжя. &amp;mdash;&amp;ensp;Люблю салати. Мій коронний &amp;mdash; із сочевиці й руколи. Добре тамує голод і має незвичний смак. Вітамінів ..."/>
  </head>
  <body>
    <article>
      <h1>У салат із сочевиці додають карамелізовані горіхи</h1>
      <address><time datetime="2019-11-25T06:11:00+00:00">25 Nov 2019, 06:11</time> by <a rel="author">Альона ДРИГВАЛЬ</a></address>
      <p>— Постую щороку. Легко обходжуся без деяких продуктів, бо маю рецепти смачних таких пісних страв, — каже <b>33-річна Ганна Мірошниченко</b> із Запоріжжя.</p>
      <p>— Люблю салати. Мій коронний — із сочевиці й руколи. Добре тамує голод і має незвичний смак. Вітамінів містить багато. Готувати його можна і на будень, і на свята. Гості оцінять.</p>
      <p>400 г червоної сочевиці промиває через сито і відварює.</p>
      <p>— Пучок руколи мию й обсушую паперовим рушником. У чашці заварюю два пакети чорного чаю з бергамотом. Замочую в ньому на 10–15 хвилин 100 грамів родзинок. Червону цибулину ріжу кільцями. По 100 грамів кураги й чорносливу — дрібною соломкою.</p>
      <p>Підсмажує сухофрукти й цибулю на олії. На другу сковорідку викладає жменю волоських горіхів. Посипає двома ложками цукру й карамелізує. Коли родзинки набрякли й увібрали аромат чаю, викидає на друшляк, щоб зійшла вода.</p>
      <p>— Змішую сочевицю з руколою, цибулею й сухофруктами. Додаю карамелізовані горіхи й цедру лимона. Солю, заправляю двома столовими ложками олії. Поливаю соком половини лимона. Подаю без гарніру.</p>
    </article>
  </body>
</html>