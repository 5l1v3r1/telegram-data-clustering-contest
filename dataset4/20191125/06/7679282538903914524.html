<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-team-head-coach-ravi-shastri-has-his-say-over-india-dominance-on-bangladesh-in-kolkata-test-2867094.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T06:43:24+00:00"/>
    <meta property="og:title" content="बांग्लादेश को रौंदने के बाद शास्त्री बोले, जीतने की भूख के कारण ऐसा हुआ"/>
    <meta property="og:description" content="मुख्य कोच रवि शास्त्री ने रविवार को कहा कि भारतीय गेंदबाजी इकाई बेहद खतरनाक इसलिए बन पाई है क्योंकि गेंदबाजों ने एकजुट होकर विकेट हासिल करना सीख लिया है। भारत ने अपने तेज गेंदबाजों के शानदार प्रदर्शन..."/>
  </head>
  <body>
    <article>
      <h1>बांग्लादेश को रौंदने के बाद शास्त्री बोले, जीतने की भूख के कारण ऐसा हुआ</h1>
      <address><time datetime="2019-11-25T06:43:24+00:00">25 Nov 2019, 06:43</time> by <a rel="author">एजेंसी,नई दिल्ली</a></address>
      <p>मुख्य कोच रवि शास्त्री ने रविवार को कहा कि भारतीय गेंदबाजी इकाई बेहद खतरनाक इसलिए बन पाई है क्योंकि गेंदबाजों ने एकजुट होकर विकेट हासिल करना सीख लिया है। भारत ने अपने तेज गेंदबाजों के शानदार प्रदर्शन की बदौलत यहां ईडन गार्डन्स पर अपनी सरजमीं पर एतिहासिक पहले दिन-रात्रि टेस्ट में बांग्लादेश को पारी और 46 रन से रौंदकर स्वदेश में लगातार 12वीं टेस्ट श्रृंखला जीती।</p>
      <p>इशांत शर्मा (78 रन पर नौ विकेट), उमेश यादव (82 रन पर आठ विकेट) और मोहम्मद शमी (78 रन पर दो विकेट) की तिकड़ी की तूफानी गेंदबाजी से भारत ने गुलाबी गेंद से दो दिन से कुछ अधिक समय में ही बांग्लादेश को ध्वस्त कर दिया। ईडन गार्डन्स पर भारत की आसान जीत के बाद शास्त्री ने कहा, ''अनुशासन और जीतने की भूख के कारण ऐसा है। वे समझते हैं कि एक दूसरे का समर्थन करना और एकजुट होकर गेंदबाजी करना कितना महत्वपूर्ण है। इस तरह ही आप दबाव बना पाते हो और विकेट मिलते हैं। उन्हें पता है कि वे संभवत: दुनिया की सर्वश्रेष्ठ टीम हैं।</p>
      <p>
        <b>
          <a href="https://www.livehindustan.com/cricket/story-ind-vs-ban-kolkata-test-indian-bowling-coach-bharat-arun-reveal-reason-behind-indian-pace-bowlers-success-in-test-cricket-2867086.html">टीम इंडिया के बॉलिंग कोच ने बताया भारतीय तेज गेंदबाजों की सफलता का राज</a>
        </b>
      </p>
      <p>उन्होंने कहा, ''हम एक इकाई के रूप में गेंदबाजी कर रहे हैं और एक भारतीय के रूप में अपने खिलाड़ियों को इतने पेशेवर तरीके से काम करते देखकर आप इस पर गर्व करते हैं। इसमें समय लगा है। मुझे लगता है कि पिछले 15 महीने में उन्होंने विदेश में काफी क्रिकेट खेला है और इसी तरह उन्होंने सीखा है। हाल के समय में भारत ने दो बार वेस्टइंडीज में श्रृंखला 2-0 (अक्टूबर 2018 और अगस्त 2019) से जीती जबकि दिसंबर 2018 में आस्ट्रेलियाई सरजमीं पर भी 2-1 से जीत दर्ज की।</p>
      <p>शास्त्री ने कहा कि भारत के मौजूदा तेज गेंदबाजों ने कड़ी मेहनत की है। उन्होंने कहा, ''वे पिछले कुछ समय से एक साथ हैं और उन्हें पता है कि सफलता का कोई शार्टकट नहीं है। व्यक्तिगत खिलाड़ी मैच नहीं जीत सकता और उन्हें यह पता है। भारतीय कोच ने साथ ही बांग्लादेश को सलाह दी कि अगर उन्हें विदेशों में सफल होना है तो भारत की तरह मजबूत तेज गेंदबाजी आक्रमण की जरूरत है।</p>
      <p>
        <b>
          <a href="https://www.livehindustan.com/cricket/story-india-vs-bangladesh-what-bangladesh-captain-mominul-haque-said-after-losing-to-india-in-kolkata-2865838.html">भारत से हारने के बाद जानिए क्या बोले बांग्लादेश के कप्तान मोमिनुल हक</a>
        </b>
      </p>
      <p>भारतीय गेंदबाजी कोच भरत अरूण ने भी मेजबान टीम के तेज गेंदबाजों की तारीफ की। उन्होंने कहा, ''वे एकजुट होकर प्रदर्शन करते हैं और उन्हें एक दूसरे के प्रदर्शन पर गर्व होता है और यही इस समूह की सफलता का असली रहस्य है। इसी के कारण उन्हें सफलता मिली है। अरूण ने कहा, ''हमारा गेंदबाजी आक्रमण मजबूत है और इस आक्रमण की खूबसूरती यह है कि वे कितनी जल्दी स्थिति से सामंजस्य बैठा लेते हैं। मुझे लगता है कि उन्होंने गुलाबी गेंद से अच्छी तरह सामंजस्य बैठाया। न्यूजीलैंड अच्छी चुनौती होगी और हम इसे लेकर उत्सुक हैं।</p>
    </article>
  </body>
</html>