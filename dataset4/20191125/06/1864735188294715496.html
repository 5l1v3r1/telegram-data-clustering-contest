<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/bicicletta-storia-1.4904682"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T06:33:41+00:00"/>
    <meta property="og:title" content="Quando Satana andava in bicicletta"/>
    <meta property="og:description" content="La tortuosa storia delle due ruote: dai “ciclofobi“ di fine ’800 al boom del ciclismo e alla produzione di massa"/>
  </head>
  <body>
    <article>
      <h1>Quando Satana andava in bicicletta</h1>
      <h2>La tortuosa storia delle due ruote: dai “ciclofobi“ di fine ’800 al boom del ciclismo e alla produzione di massa</h2>
      <address><time datetime="2019-11-25T06:33:41+00:00">25 Nov 2019, 06:33</time> by <a rel="author">LORENZO GUADAGNUCCI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904680.1574663621!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una scena di “Ladri di biciclette“, capolavoro di Vittorio De Sica del 1948</figcaption>
      </figure>
      <p>Roma, 25 novembre 2019 - L’Italia è fra i maggori produttori di biciclette al mondo, ma quanta fatica per raggiungere tale traguardo. E soprattutto: chi l’avrebbe mai detto? Quando fece la sua comparsa – verso la fine dell’800 – il <b>’velocipede’ scatenò un putiferio</b>. Il Paese si spaccò a metà: <b>’ciclofili’</b> da una parte,<b> ’ciclofobi’</b> dall’altra. Primeggiavano i secondi e si facevano sentire. Erano preti, scrittori, politici e professori. La <b>bicicletta era un ’mostro meccanico’</b>, un ’diabolico strumento’, una ’macchina infernale’. «Non è forse Satana – scriveva il latinista Luigi Graziani nel 1902 – l’inventore di un mostro sì detestabile?». La Chiesa proibì ai parroci di usare le due ruote e l’ Osservatore romano scrisse che «il velocipedismo è una vera anarchia nel mondo». Per<b> Cesare Lombroso</b> la bicicletta contribuiva al <b>dilagare della delinquenz</b>a, specie fra i giovani sotto i 25 anni e «fra gli uomini esageratamente agili». All’opposto, per i ciclofili il velocipede apriva la via alla libertà e all’emancipazione. Alfredo Oriani, scrittore fra i più noti del suo tempo, scrisse che «il viaggio umano è entrato colla bicicletta nel periodo della liberazione».</p>
      <p><b>Stefano Pivato</b> racconta l’appassionante Storia sociale della bicletta in un libro uscito per il Mulino, scoprendo che attraverso le due ruote si ripercorre la storia materiale e soprattutto morale dell’Italia unita. C’entrano l’arte, la politica, la letteratura; la lotta di classe e le due guerre mondiali; il boom economico e lo sport; il consumismo e il post consumismo. C’entrano naturalmente <b>Coppi e Bartali, Gimondi e Pantani</b>, ma anche <b>Enrico Toti </b>(eroe mutilato bersagliere ciclista) e Vittorio De Sica con tutto il neorealismo...</p>
      <p>In politica all’inizio diffidavano della bicicletta sia destra che sinistra. I conservatori temevano per l’integrità dei costumi e per gli usi di piazza dei velocipedi (<b>proibiti da generale Bava Beccaris</b> durante i sanguinosi moti milanesi del 1898), i socialisti pensavano che lo sport distraesse dalla rivoluzione. Poi nacquero però i ’ciclisti rossi’ e non si può raccontare la storia della Resistenza a prescindere dalla bicicletta, usata dalle staffette e anche dai gappisti di città (l’omicidio del filosofo Giovanni Gentile a Firenze nel ’44 fu attribuito dai giornali a «quattro ciclisti sconosciuti»). Anche il fascismo individuò nella bicicletta un mezzo di coesione e propaganda e non esitò a sostenere la diffusione dell’«autarchico cavallo di acciaio».</p>
      <p>Cambiò idea sulla bicicletta, ma con quanta lentezza, anche la Chiesa, sollecitata da tanti <b>parroci di campagna</b> bisognosi di muoversi con rapidità, ma ancora nel 1950 don Milani si sentì dire no dal vescovo alla richiesta di non indossare l’ingombrante abito talare durante il pellegrinaggio ciclistico a Roma per l’anno santo.<br/>È attorno alla<b> donne,</b><b> </b><b>tuttavia, che si è giocata la battaglia più dura</b>. La posizione in sella a cavalcioni era indecente e inaccettabile per tutti i moralisti. E molti medici e igienisti sostenevano che metteva a rischio l’apparato genitale... Pregiudizi, naturalmente, e infatti le suffragette e il nascente movimento femminista elessero la bicicletta a proprio simbolo, giudicandola «egualitaria e livellatrice».</p>
      <p>Nel <b>1938</b> circolavano in Italia <b>tre milioni e mezzo di biciclette</b>, mentre nel ’45, a guerra appena finita, c’era una tale penuria di mezzi di ricambio che i partiti politici offrivano un copertone e una camera d’aria a chi prendeva la tessera... Erano gli anni – fra i ’30 e i ’50 – in cui il ciclismo era più popolare del calcio. Ora le posizioni si sono capovolte, ma l’intera storia della bicicletta è piena di sterzate e contraddizioni. Si è affermata come simbolo del progresso tecnologico, eppure un secolo dopo, con le città soffocate dal traffico e il clima impazzito, la bicicletta è invocata nella prospettiva di un difficile ma forse necessario... ritorno al futuro.<br/>La storia continua a viaggiare (anche) sui pedali.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>