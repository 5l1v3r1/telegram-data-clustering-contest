<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-after-rbi-penalty-in-srijan-scam-banks-will-be-under-pressure-to-returned-funds-2867092.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T06:39:51+00:00"/>
    <meta property="og:title" content="सृजन घोटाले में आरबीआई के जुर्माने के बाद बैंकों पर राशि वापसी का बढ़ेगा दबाव"/>
    <meta property="og:description" content="भारतीय रिजर्व बैंक ने माना है कि सृजन महिला विकास सहयोग समिति लि. सबौर के खातों के संचालन में बैंक ऑफ बड़ौदा द्वारा निर्देशों का पालन नहीं किया गया है। रिजर्व बैंक ने बैंक ऑफ बड़ौदा को ढाई करोड़ और..."/>
  </head>
  <body>
    <article>
      <h1>सृजन घोटाले में आरबीआई के जुर्माने के बाद बैंकों पर राशि वापसी का बढ़ेगा दबाव</h1>
      <address><time datetime="2019-11-25T06:39:51+00:00">25 Nov 2019, 06:39</time> by <a rel="author">भागलपुर, वरीय संवाददाता</a></address>
      <p>भारतीय रिजर्व बैंक ने माना है कि सृजन महिला विकास सहयोग समिति लि. सबौर के खातों के संचालन में बैंक ऑफ बड़ौदा द्वारा निर्देशों का पालन नहीं किया गया है। रिजर्व बैंक ने बैंक ऑफ बड़ौदा को ढाई करोड़ और इंडियन बैंक को पौने दो करोड़ रुपये जुर्माना किया है। रिजर्व बैंक द्वारा जुर्माना लगाने के बाद जिला प्रशासन भी अब राशि वापसी के लिए बैंकों पर दबाव बनाएगा।<br/><br/>सरकारी राशि की अवैध तरीके से निकासी को लेकर 20 से अधिक प्राथमिकी दर्ज करायी जा चुकी है। अधिकांश मामलों में बैंक ऑफ बड़ौदा और इंडियन बैंक को आरोपित किया गया है। अब प्रशासन की बड़ी चुनौती राशि की वापसी करना है। संबंधित बैंक राशि वापस करने को तैयार नहीं है। अधिकारियों का कहना है कि रिजर्व बैंक द्वारा जुर्माना करने से साफ हो गया है कि बैंक ऑफ बड़ौदा और इंडियन बैंक द्वारा अनियमितता बरती गयी है। परोक्ष रूप से प्रशासन के आरोपों की पुष्टि हुई है। डीएम भी कह चुके हैं कि बैंकों की गलतियां उजागर हो गयी हैं। <br/><br/>दी भागलपुर सेन्ट्रल को-ऑपरेटिव बैंक के प्रबंध निदेशक मो. जैनुलआबदीन अंसारी ने बताया कि राशि वापस कराने के लिए बैंक ऑफ बड़ौदा, इंडियन बैंक, भारतीय रिजर्व बैंक और नबार्ड को पत्र भेजा जाएगा। भारतीय रिजर्व बैंक से राशि वापस कराने का आग्रह किया जाएगा। उन्होंने बताया कि रिजर्व बैंक के निर्देश का पालन संबंधित बैंकों को करना होगा। को-ऑपरेटिव बैंक से 50 करोड़ रुपये से अधिक राशि की निकासी हुई है। रिजर्व बैंक के आदेश के बाद पदाधिकारी राशि वसूली के लिए मनी सूट जल्द दायर करने की तैयारी में जुट गये हैं। एसएफसी के जिला प्रबंधक ने बताया कि सोमवार को मनीसूट दाखिल किया जाएगा। माना जा रहा है कि नीलाम पत्र की सुनवाई में भी तेजी आएगी। जिला कल्याण पदाधिकारी सुनील कुमार शर्मा ने बताया कि 20 दिसंबर को नीलाम पत्र की सुनवाई होगी। <br/><br/><b>कहां से हुई है कितनी निकासी</b><br/>एजी की ऑडिट रिपोर्ट के अनुसार जिला नजारत शाखा की 220 करोड़ 27 लाख रुपये, जिला भू-अर्जन कार्यालय की 333 करोड़ 44 लाख रुपये, जिला कल्याण कार्यालय की 221 करोड़ 61 लाख रुपये, डीआरडीए का 89 करोड़ 83 लाख रुपये, जिला परिषद की 101 करोड़ 78 लाख, दी भागलपुर सेन्ट्रल को-ऑपरेटिव बैंक की 50 करोड़ रुपये की अवैध तरीके से निकासी हुई थी। इसके अलावा डूडा, स्वास्थ्य विभाग और विभिन्न प्रखंडों में भी राशि की अवैध निकासी हुई थी।<br/> </p>
    </article>
  </body>
</html>