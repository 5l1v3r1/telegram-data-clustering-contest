<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-liban-bojowki-hezbollahu-zaatakowaly-demonstrantow,nId,3353832"/>
    <meta property="og:site_name" content="RMF24"/>
    <meta property="article:published_time" content="2019-11-25T06:14:33+00:00"/>
    <meta property="og:title" content="Liban: Bojówki Hezbollahu zaatakowały demonstrantów"/>
    <meta property="og:description" content="Uczestnicy antyrządowej demonstracji zostali zaatakowani przez bojówki Hezbollahu w centrum Bejrutu. Młodych mężczyzn uzbrojonych w pałki i metalowe pręty próbowała oddzielić od demonstrantów policja."/>
  </head>
  <body>
    <article>
      <h1>Liban: Bojówki Hezbollahu zaatakowały demonstrantów</h1>
      <address><time datetime="2019-11-25T06:14:33+00:00">25 Nov 2019, 06:14</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>Uczestnicy antyrządowej demonstracji zostali zaatakowani przez bojówki Hezbollahu w centrum Bejrutu. Młodych mężczyzn uzbrojonych w pałki i metalowe pręty próbowała oddzielić od demonstrantów policja.</b>
      </p>
      <figure>
        <img src="https://i.iplsc.com/protesty-w-libanie/0009ESW1A769Q0T3-C123-F4.jpg"/>
        <figcaption>Protesty w Libanie<cite>/WAEL HAMZEH /PAP/EPA</cite></figcaption>
      </figure>
      <p>Do zajść z udziałem zwolenników <b>Hezbollahu</b> i demonstrantów doszło, gdy ci ostatni zablokowali główną drogę łączącą wschodnie obrzeża Bejrutu z dzielnicami położonymi na zachodzie miasta.</p>
      <p>Blokada rozpoczęła się w późnych godzinach wieczornych w niedzielę. Zablokowano nie tylko trasę w Bejrucie, ale również <b>główną arterię prowadzącą przez Dolinę Bekaa</b>, położoną w uskoku tektonicznym pomiędzy górami Liban i pasmem górskim Antylibanu.</p>
      <h3>Libańczycy doprowadzili do dymisji rządu</h3>
      <p>Protesty w Libanie trwają od 17 października. W pierwszej fazie akcji setki tysięcy demonstrantów domagały się dymisji rządu, z czasem - zaczęły żądać zejścia ze sceny całej <b>klasy rządzącej</b>, która nieprzerwanie rządzi krajem od końca wojny domowej (1975-1990).<br/><br/>29 października, po dwóch tygodniach antyrządowych demonstracji, premier Libanu Saad Hariri ogłosił, że składa dymisję swojego gabinetu. Dwa dni później prezydent Libanu Michel Aoun zapowiedział utworzenie technokratycznego rządu ekspertów.<br/><br/>15 listopada główne siły polityczne osiągnęły wstępne porozumienie ws. nominacji <b>b. ministra finansów Mohammada Safadiego na stanowisko szefa rządu</b>. Uzgodnienie kandydatury Safadiego to rezultat spotkania, jakie odbyło się z udziałem liderów najważniejszych partii, w tym b. już premiera Saada Hariri, który reprezentuje sunnicką część libańskiej sceny politycznej oraz przedstawicieli szyickiego organizacji Hezbollah.</p>
      <figure>
        <img src="https://i.iplsc.com/protesty-w-libanie/0009ESW3O5KJX2IG-C123-F4.png"/>
        <figcaption>Protesty w Libanie<cite>/ANDRE PAIN /PAP/EPA</cite></figcaption>
      </figure>
      <p>Hezbollah jest zarówno zbrojną organizacją, jak i proirańską, szyicką partią polityczną należącą do rządzącej koalicji. Kierownictwo ruchu od początku zajmowało krytyczne stanowisko wobec demonstracji. Wezwania do obalenia rządu i prezydenta Aouna - popularne wśród uczestników protestów - spotkały się z jednoznacznym potępieniem lidera Hezbollahu, Hasana Nasrallaha, który przestrzegał, że zamieszki w całym kraju mogą <b>doprowadzić do chaosu</b>. Ocenił także, że demonstracje nie są spontaniczne i są wykorzystywane instrumentalnie przez aktorów zewnętrznych, w tym - amerykańskich.</p>
      <h3>Problemy Libanu</h3>
      <p>Liban jest jednym z najbardziej zadłużonych państw na świecie (dług wynosi 86 mld dol., czyli ponad 150 proc. libańskiego PKB). Kraj boryka się z trudnościami finansowymi, wzrost gospodarki, zależnej od importu, jest spowolniony od kilku lat. Bezrobocie wśród osób poniżej 35. roku życia wynosi 37 proc., a według Banku Światowego około <b>30 proc. mieszkańców Libanu</b> żyje poniżej granicy ubóstwa.<br/><br/>W kraju istnieje 18 uznanych grup wyznaniowych, a obsada najważniejszych stanowisk w państwie odzwierciedla te podziały. W parlamencie, Zgromadzeniu Narodowym, miejsca z góry podzielone są kwotowo między 16 z 18 grup wyznaniowych.</p>
      <p><b>ZOBACZ RÓWNIEŻ:</b> <a href="https://www.rmf24.pl/fakty/swiat/news-katastrofa-samolotu-w-demokratycznej-republice-konga-24-ofia,nId,3352269"><u><b>Katastrofa samolotu w Demokratycznej Republice Konga. 24 ofiary</b></u></a></p>
    </article>
  </body>
</html>