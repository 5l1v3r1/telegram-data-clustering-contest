<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387580/esperden-uzgunum-cikisi-abd-deniz-kuvvetlerinde-istifa-aciklamasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T06:21:00+00:00"/>
    <meta property="og:title" content="Esper'den üzgünüm çıkışı! ABD Deniz Kuvvetleri'nde istifa açıklaması"/>
    <meta property="og:description" content="ABD Deniz Kuvvetleri Sekreteri Richard Spencer, Savunma Bakanı Mark Esper'in isteği üzerine istifasını açıkladı."/>
  </head>
  <body>
    <article>
      <h1>Esper'den üzgünüm çıkışı! ABD Deniz Kuvvetleri'nde istifa açıklaması</h1>
      <h2>ABD Deniz Kuvvetleri Sekreteri Richard Spencer, Savunma Bakanı Mark Esper'in isteği üzerine istifasını açıkladı.</h2>
      <address>
        <time datetime="2019-11-25T06:21:00+00:00">25 Nov 2019, 06:21</time>
      </address>
      <p>ABD Deniz Kuvvetleri Sekreteri Richard Spencer, ABD Savunma Bakanı Mark Esper'in kendisinin istifasını istediğini söyledi.</p>
      <p>İstifasının ardından ABD Başkanı Donald Trump'a hitaben bir mektup yazarak görevinden ayrılan Spencer  <b>"Ne yazık ki şu aşamada, iyi düzen ve disiplin noktasında beni bu göreve atayan Başkomutan ile aynı anlayışı paylaşmıyoruz"</b> şeklindeki ifadeleri kullandı.</p>
      <p>Ayrıca Spencer'in istifasına ilişkin açıklama yapan ABD Savunma Bakanı Mark Esper, ABD donanmasındaki özel tim Navy Seal'e bağlı olarak Irak'ta görev yaptığı dönemde, askeri kuralları ihlal etmekten suçlu bulunan Edward Gallagher'in durumuna ilişkin Beyaz Saray ile <b>'gizli görüşmeler yapan'</b> Spencer'in istifasını istediği duyuruldu.</p>
      <p>Diğer taraftan<b> "üzüntülüyüm"</b> açıklaması yapan Esper <b>"Üst düzey bir Pentagon yetkilisinin böyle bir durumunun ortaya çıkmasından dolayı üzüntülüyüm. Ne yazık ki sonuç olarak Sekreter Spencer'in artık görevine devamı için benim güvenime sahip olmadığına karar verdim. Ona iyi şanslar diliyorum"</b> vurgusu yaptı.</p>
      <p>Öte yandan Pentagon Sözcüsü Jonathan Hoffman ise yaptığı yazılı açıklamada,<b> "Savunma Bakanı Esper, Gallagher'in durumu da dahil olmak üzere Beyaz Saray ile yaptığı konuşmalara ilişkin açık sözlü davranmamasından dolayı, Spencer'a karşı güvenini kaybetti ve Spencer'in istifasını istedi"</b> ifadelerini kullandı.</p>
      <p>ABD Başkanı Trump da yaşanan bu gelişmelere ilişkin sosyal medya hesabı twitter üzerinden yaptığı açıklamada, <b>"ABD Donanmasının Gallagher'in yargılama sürecinde izlediği yoldan memnun değildim. Gallagher'a çok kötü davranıldı ama bütün ağır suçlamalardan aklandı" </b>dedi.</p>
      <p>Gallagher'in tenzili rütbesini geri çektiğini anımsatan Trump, "<b>Aynı zamanda daha önceki yönetimlerin sözleşme prosedürlerinden kaynaklanan büyük maliyetlerden de memnun değildim. Bu nedenle de Spencer'in görevine Esper tarafından son verildi"</b> değerlendirmesinde bulundu.</p>
      <p>Spencer'a görevinden dolayı teşekkür eden Trump, <b>"ABD'nin Oslo Büyükelçisi Kenneth Braithwaite'i, yeni Deniz Kuvvetleri Sekreteri olarak aday göstereceğim. Braithwaite'nin büyük başarıları var. Onu yaptığı iyi işlerle tanıyorum"</b> bilgisini paylaştı.</p>
    </article>
  </body>
</html>