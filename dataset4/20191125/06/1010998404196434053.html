<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/dva-protesta-blokirat-sofija-tazi-vecher.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T06:49:00+00:00"/>
    <meta property="og:title" content="Два протеста блокират София тази вечер"/>
    <meta property="og:description" content="Те са срещу насилието над жени и срещу избора на Валери Симеонов за зам.-председател на парламента"/>
  </head>
  <body>
    <article>
      <h1>Два протеста блокират София тази вечер</h1>
      <h2>Те са срещу насилието над жени и срещу избора на Валери Симеонов за зам.-председател на парламента</h2>
      <address><time datetime="2019-11-25T06:49:00+00:00">25 Nov 2019, 06:49</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Два протеста ще блокират движението в София тази вечер.</p>
      <p>Шествието под надслов „Докато има насилие, борбата продължава” тръгва от пл. „Независимост” в София в 18:30 ч., където се очакват изказвания на участниците. После ще се отправи към Орлов мост. То е по повод Международния ден на ООН за елиминиране на насилието срещу жените.</p>
      <p>Целта му е да постави на преден план липсата на институционална рамка, в която насилието, основано на пола, да бъде третирано като отделна категория, изискваща специфични контрамерки, посочват организаторите.</p>
      <p>Проверка на bTV показва, че сигналите за домашно насилие у нас се увеличават. По данни на правосъдното министерство всяко трето убийство на жена е извършено от партьора ѝ. През последната година над 2000 жени са потърсили помощ заради домашно насилие.</p>
      <p>Другият протест е на майките на деца с увреждания, които излизат на автошествие. То е срещу избора на лидера на НФСБ Валери Симеонов за зам.-председател на Народното събрание. Автошествието ще премине през „Орлов мост”, а автомобилите ще обикалят и кръговото кръстовище при 4-ти километър.</p>
      <p>Още в края на миналата седмица обидени майките на деца с увреждания от „Системата ни убива” поискаха той да подаде оставка и излязоха на протест пред парламента.</p>
      <p>В същото време днес се готви и демонстрация в защита на Валери Симеонов. Тя е обявена на 12 ч. пред Народното събрание като протест на браншови организации.</p>
    </article>
  </body>
</html>