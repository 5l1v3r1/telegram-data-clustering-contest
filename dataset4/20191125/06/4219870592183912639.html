<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:832178-Beogradjanka-pred-italijanskim-sudom-Ivana-osumnjicena-da-pripada-kriminalnoj-grupi-Ndrangeta"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="Beograđanka pred italijanskim sudom: Ivana osumnjičena da pripada kriminalnoj grupi Ndrangeta"/>
    <meta property="og:description" content="Srpska državljanka je uhapšena početkom avgusta u Crnoj Gori"/>
  </head>
  <body>
    <article>
      <h1>Beograđanka pred italijanskim sudom: Ivana osumnjičena da pripada kriminalnoj grupi Ndrangeta</h1>
      <address><time datetime="2019-11-25T06:30:00+00:00">25 Nov 2019, 06:30</time> by <a rel="author">E. H.</a></address>
      <p>
        <b>Srpska državljanka je uhapšena početkom avgusta u Crnoj Gori</b>
      </p>
      <p>KRAJEM prošle nedelje crnogorske vlasti izručile su Italiji Beograđanku Ivanu Ivanović (46), protiv koje se pred pravosudnim organima na Apeninskom poluostrvu vodi istraga zbog mafijaškog udruživanja i nezakonitog onlajn klađenja. Tamošnje vlasti tvrde da je kriminalna organizacija Ndrangeta, čiji je ona navodna bila član, zloupotrebama igara na sreću, utajila prihode od 3,2 miliona evra, kao i porez od 60 miliona evra.</p>
      <p>Srpska državljanka je uhapšena početkom avgusta u Crnoj Gori, na osnovu poternice koja je za njom raspisana osam meseci ranije. Ona se sve do deportacije nalazila u ekstradicionom pritvoru. Italijanski mediji su u novembru prošle godine objavili da je ona izbegla hapšenje, kada je privedeno 18 osoba.</p>
      <p>Tada je i blokiran rad 23 strane kompanije i 15 kompanija koje su poslovale na teritoriji Italije. Blokiran je i rad 33 nacionalne i međunarodne internet stranice koje se bave klađenjem uživo. Zaplenjene su i brojne nekretnine i vozila, a na bankovnim računima zamrznuto je više od 723 miliona evra.</p>
      <related>
        <a href="http://www.novosti.rs/vesti/naslovna/hronika/aktuelno.291.html:783924-LIKVIDACIJA-U-JOHANESBURGU-Beogradjanina-smaknula-ceska-narko-mafija"/>
      </related>
      <p>Kako je svojevremeno objavljeno, akcija poreske i finansijske policije Ređo Kalabrije u saradnji sa okružnim sektorom za borbu protiv mafije kodnog naziva "Galasija" otkrila je postojanje više preduzeća koja su nezakonitim poslovima prikupljala novac od klađenja na poznatim sajtovima "Planetvin 365", "Betalend" i "Endžojbet".</p>
      <p>Italijanski mediji su navodili da se sumnja da su novac zarađen od onlajn klađenja pripadnici grupe ulagali u nekretnine širom sveta i na taj način novac stečen kriminalom ubacivali u legalne tokove.</p>
      <p>
        <b>ZAPLENA U BEOGRADU</b>
      </p>
      <p>NA osnovu zamolnice italijanskih vlasti koje vode istragu, tačnije Direkcije tužioca za mafiju sa kancelarijama u Bariju, Kataniji i Ređo Kalabriji, naše Tužilaštvo za organizovani kriminal je sprovelo finansijsku istragu koja se tiče uhapšene Srpkinje Ivane Ivanović. Na osnovu toga je doneta naredba o zabrani raspolaganja njenom imovinom - dva stana površine 136 i 200 kvadratnih metara u Beogradu.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:830486-Za-smrt-Novosadjanina-osumnjicen-Zabac-istraga-traje-vise-od-dve-godine"/>
        <a href="http://www.novosti.rs/vesti/naslovna/hronika/aktuelno.291.html:829644-U-Blaza-Djurovica-iz-automatske-puske-ispalili-29-projektila-zapalili-auto-i-pobegli-Sudjenje-Ivanovu-i-Veskovicu-sledi-saslusanje-svedoka"/>
        <a href="http://www.novosti.rs/vesti/naslovna/republika_srpska/aktuelno.655.html:830033-Kriminalna-grupa-godinama-trgovala-obrazovanjem-Uhapseno-20-osoba-izdali-na-hiljade-laznih-diploma"/>
        <a href="http://www.novosti.rs/vesti/planeta.300.html:827176-VUJACIC-ZVANICNO-OSUMNjICEN-Rasvetljena-ubistva-Veselina-Kalezica-i-Mileta-Ilica"/>
        <a href="http://www.novosti.rs/vesti/planeta.299.html:826190-IZRESETANI-I-BACENI-U-PRASINU-Okrsaj-kriminalnih-bandi-devet-mrtvih"/>
      </related>
    </article>
  </body>
</html>