<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/tzeferson-niks-oxi-tha-aposyrthw.5645735.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T06:48:00+00:00"/>
    <meta property="og:title" content="Τζέφερσον: Νικς; Όχι, θα αποσυρθώ !"/>
    <meta property="og:description" content="Ο Ρίτσαρντ Τζέφερσον έκανε μία τρομερή δήλωση, αφού υποστήριξε πως ο λόγος που αποσύρθηκε από τα παρκέ το 2018 ήταν επειδή η μόνη ομάδα που του έκανε πρόταση ήταν οι Νικς!"/>
  </head>
  <body>
    <article>
      <h1>Τζέφερσον: Νικς; Όχι, θα αποσυρθώ !</h1>
      <h2>Ο Ρίτσαρντ Τζέφερσον έκανε μία τρομερή δήλωση, αφού υποστήριξε πως ο λόγος που αποσύρθηκε από τα παρκέ το 2018 ήταν επειδή η μόνη ομάδα που του έκανε πρόταση ήταν οι Νικς!</h2>
      <address><time datetime="2019-11-25T06:48:00+00:00">25 Nov 2019, 06:48</time> by <a rel="author">Στέφανος Μακρής</a></address>
      <p>Ο Ρίτσαρντ Τζέφερσον πέταξε μία από τις ατάκες της χρονιάς, αν όχι της δεκαετίας. Ο παλαίμαχος φόργουορντ, ο οποίος αποσύρθηκε από τα παρκέ το καλοκαίρι του 2018 έπειτα από 17 σεζόν στο ΝΒΑ, έγινε viral, αφού στον αγώνα των Νετς με τους Νικς (<a href="https://www.sport24.gr/Basket/USA/NBA/article5645710.ece">νίκη των πρώτων με 103-101</a>) δήλωσε πως ο λόγος που αποσύρθηκε ήταν επειδή η μόνη πρόταση που έλαβε το καλοκαίρι του 2018 ήταν από τους Νικς!</p>
      <p>"<i>Αρνήθηκα να παίξω για τους Νικς. Ο Τζέισον Κιντ και ο Κένιον Μάρτιν δεν ενδιαφερόντουσαν για τέτοια θέματα. Εγώ ήμουν αυτός που είπε 'Νικς; Όχι, θα αποσυρθώ'. Για αυτό αποσύρθηκα. Ήταν η μόνη ομάδα που μου πρόσφερε δουλειά"</i> δήλωσε χαρακτηριστικά ο Τζέφερσον όταν έκανε το σχόλιο του αγώνα (!), πετώντας αστειευόμενος και μία σπόντα για τους άλλοτε συμπαίκτες του στους Νετς, Τζέισον Κιντ και Κένιον Μάρτιν, οι οποίοι στο λυκόφως της καριέρας τους αγωνίστηκαν στους Νικς!</p>
      <p>Ο Τζέφερσον θέλησε να ξεκαθαρίσει μάλιστα ότι δεν έκανε πλάκα, δείχνοντας παράλληλα ότι έμεινε πιστός στους Νετς! Κι αυτό γιατί ξεκίνησε την καριέρα του ως παίκτης των Νετς το 2001, περνώντας εκεί τα πρώτα εφτά χρόνια της καριέρας του (2001-2008), παίζοντας σε δύο τελικούς του ΝΒΑ παρέα με τους... Κιντ και Μάρτιν (2002, 2003).</p>
      <p>Ακολούθως ο παλαίμαχος φόργουορντ αγωνίστηκε στους Μπακς, τους Σπερς, τους Γουόριορς, τους Τζαζ, τους Μάβερικς, τους Καβαλίερς και τους Νάγκετς (με την φανέλα των οποίων αποσύρθηκε το 2018, κατακτώντας ένα πρωτάθλημα με το Κλίβελαντ το 2016. Στην διάρκεια της πορείας του στο ΝΒΑ ο Τζέφερσον αγωνίστηκε σε 1.181 παιχνίδια, έχοντας μέσους όρους καριέρας 12.6 πόντους, 4 ριμπάουντ και 2 ασίστ σε 29 λεπτά συμμετοχής, με κορυφαία σεζόν την 2007/08, όταν είχε 22.6 πόντους, 4.2 ριμπάουντ και 3.1 ασίστ μέσο όρο με την φανέλα των Νετς.</p>
      <p>
        <b>Δείτε το VIDEO με την τρομερή ατάκα του Τζέφερσον:</b>
      </p>
      <p>
        <i>
          <b>AP Photo/David Zalubowski</b>
        </i>
      </p>
      <figure>
        <iframe data-src="https://twitter.com/espn/status/1198753981079654409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>