<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/pchelarite-se-nadigat-sreshtu-pestitsidite-v-zemedelieto-ubivashti-pchelite.html"/>
    <meta property="og:site_name" content="News.bg"/>
    <meta property="article:published_time" content="2019-11-25T06:47:07+00:00"/>
    <meta property="og:title" content="Пчеларите се надигат срещу пестицидите в земеделието, убиващи пчелите"/>
    <meta property="og:description" content="Всяка година отровните препарати унищожават десетки хиляди пчелни семейства"/>
  </head>
  <body>
    <article>
      <h1>Пчеларите се надигат срещу пестицидите в земеделието, убиващи пчелите</h1>
      <address>
        <time datetime="2019-11-25T06:47:07+00:00">25 Nov 2019, 06:47</time>
      </address>
      <p><b>Пълна забрана на пестицидите, които убиват пчелите</b> - за това настояват пчелари от цяла Европа, включително и у нас, а инициативата тръгва от Германия. </p>
      <p>Пчеларите у нас започват кампания с <b>подписка за щадящо пчелите селско стопанство и здравословна околна среда</b>, като призоваха да се съберат <b>поне 15 хиляди подписа</b>, за да се забрани използването на отровни пестициди.</p>
      <p>Всяка година отровните препарати <b>унищожават десетки хиляди пчелни семейства</b> само у нас.</p>
      <p>Гражданската инициатива за спасяването на пчелите настоява Европейската комисия да предложи законодателни промени, с които да се премахне използването на синтетични пестициди. Това трябва да стане поетапно, като до 2030 г. се ограничи ползването на най-опасните, а до 2035 г. да се стигне до пълна забрана.</p>
      <p>В пряко включване на Би Ти Ви от село Биволаре пчелари заявиха, че <b>препаратите се усещат по въздуха и дори им е ставало лошо от миризмата</b>.</p>
      <p>Пчелар със 150 кошера пък обясни, че е завършил сезона на нула заради отровните препарати.</p>
      <p>Ако се съберат нужните подписи в петицията против инсектицидите, пчеларите вярват, че в следващите 5-10 години могат да се преборят за забрана за използване на отровните пестициди и да спасят пчелите.</p>
      <p>Хората от селото споделиха, че виждат самолетите да прелитат постоянно и че фермерите са зад тяхната инициатива, но по думите им, <b>големите зърнопроизводители едва ли биха ги подкрепили</b>.</p>
      <p>Междувременно голям земеделец съди държавата, че му е наложила акт за пръскане с пестицид в нерегламентирано време.</p>
    </article>
  </body>
</html>