<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/nyheter/2019/11/25/Dette-skjer-i-dag-20465941.ece"/>
    <meta property="og:site_name" content="rbnett.no"/>
    <meta property="article:published_time" content="2019-11-25T06:30:03+00:00"/>
    <meta property="og:title" content="Dette skjer i dag"/>
    <meta property="og:description" content="Dette er blant de ventede hendelsene mandag 25. november."/>
  </head>
  <body>
    <article>
      <h1>Dette skjer i dag</h1>
      <h2>Dette er blant de ventede hendelsene mandag 25. november.</h2>
      <address><time datetime="2019-11-25T06:30:03+00:00">25 Nov 2019, 06:30</time> by <a rel="author">NTB</a></address>
      <p>
        <b>Internasjonalt seminar i Thorbjørn Jaglands navn</b>
      </p>
      <p>Thorbjørn Jagland går av som leder av Europarådet, og i den sammenheng inviterer Arbeiderpartiet og LO til et internasjonalt seminar i Oslo.</p>
      <p>Seminaret skal markere den viktige rollen Jagland har hatt i Norge og internasjonalt. Ap-leder Jonas Gahr Støre og LO-leder Hans-Christian Gabrielsen er vertskap.</p>
      <p>
        <b>Drivhusgass-rapport blir lagt fram</b>
      </p>
      <p>FN-organisasjonen Verdens meteorologorganisasjon (WMO) legger fram sin årlige rapport om konsentrasjon av CO2 i atmosfæren, den såkalte Greenhouse Gas Bulletin.</p>
      <p>Rapportene fra de siste årene viser at det er et rekordnivå av CO2-innhold i atmosfæren. I fjor uttalte organisasjonen at det ikke var tegn til at trenden ville snu.</p>
      <p>
        <b>Grenselosene i Tysfjord hedres</b>
      </p>
      <p>Forsvarsminister Frank Bakke-Jensen (H) avduker en minnebauta i Musken i Tysfjord over grenselosene.</p>
      <p>Bakke-Jensen holder tale ved minnemarkeringen, og det blir kransenedleggelse ved bautaen. Gjenlevende tidsvitner og etterkommere av grenseloser og andre hjelpere er spesielt inviterte.</p>
      <p>
        <b>Statsministeren diskuterer utslippsfri skipsfart</b>
      </p>
      <p>Statsminister Erna Solberg (H) deltar på en rundebordskonferanse med om lag 30 toppledere i regi av rådgivningsselskapet DNV GL. Temaet er hvordan man skal skape utslippsfri skipsfart.</p>
      <p>Målet er finne de områdene hvor norsk teknologi og kompetanse kan bidra til raskere omstilling til nullutslippsteknologi.</p>
    </article>
  </body>
</html>