<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2137900/%D8%B3%D9%86%DA%AF-%D8%A7%D9%86%D8%AF%D8%A7%D8%B2%DB%8C-%D9%87%D8%A7%DB%8C-%D8%A8%DB%8C-%D8%AC%D8%A7-%DB%8C-%D9%88%D8%A7%D9%84%D8%AF%DB%8C%D9%86-%D8%AF%D8%B1-%D8%B1%D8%A7%D9%87-%D8%A7%D8%B2%D8%AF%D9%88%D8%A7%D8%AC-%D8%AC%D9%88%D8%A7%D9%86%D8%A7%D9%86-%D9%85%D9%87%D8%B1%DB%8C%D9%87-%D9%87%D8%A7%DB%8C%DB%8C-%DA%A9%D9%87-%D8%AF%DB%8C%DA%AF%D8%B1-%D8%AD%D8%AF-%D9%88-%D9%85%D8%B1%D8%B2-%D9%86%D8%AF%D8%A7%D8%B1%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T06:56:07+00:00"/>
    <meta property="og:title" content="سنگ‌اندازی‌های بی‌جا‌ی والدین در راه ازدواج جوانان / مهریه‌هایی که دیگر &quot;حد و مرز&quot; ندارد"/>
    <meta property="og:description" content="به گزارش خبرگزاری تسنیم از بیرجند، امروز با توجه به تغییرات سبک زندگی و وضعیت اقتصاد بسیاری از دختران و پسران به فکر تجرد قطعی در زندگی خود هستند و تنهایی را به زندگی مشترک ترجیح می‌دهند."/>
  </head>
  <body>
    <article>
      <h1>سنگ‌اندازی‌های بی‌جا‌ی والدین در راه ازدواج جوانان / مهریه‌هایی که دیگر "حد و مرز" ندارد</h1>
      <h2>در جامعه امروزی اگر خانواده‌ها و جوانان به تجملات و هزینه‌های اضافی کمتر توجه کنند و آغاز یک زندگی مشترک را ساده‌تر برگزار کنند دیگر هزینه‌های گزاف یا کمرشکن مانعی بر سر راه ازدواج جوانان نخواهد بود.</h2>
      <address>
        <time datetime="2019-11-25T06:56:07+00:00">25 Nov 2019, 06:56</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/08/20/1398082015441675118869924.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>بیرجند</b>، امروز با توجه به تغییرات سبک زندگی و وضعیت اقتصاد بسیاری از دختران و پسران به فکر تجرد قطعی در زندگی خود هستند و تنهایی را به زندگی مشترک ترجیح می‌دهند.</p>
      <p>متاسفانه از بیکاری و وضعیت اقتصادی تا تحصیلات عالی دلیلی بر مجرد ماندن دختران و پسران است و سن ازدواج نیز روز به روز در حال افزایش بوده که معضلی برای جامعه شده است.</p>
      <p>اگر خانواده‌ها و جوانان به تجملات و هزینه‌های زیادی توجه نکنند و آغاز یک زندگی مشترک را ساده‌تر برگزار کنند دیگر با هزینه‌های گزاف یا کمرشکن رو به رو نمی‌شوند.</p>
      <p>
        <b>برداشت غلط؛ مهریه ضامن خوشبختی دخترها!!</b>
      </p>
      <p>حامد حسنی یکی از دانشجویان رشته عمران دانشگاه صنعتی بیرجند در زمینه ازدواج گریزی جوانان به خبرنگار تسنیم گفت: دانشجویان پس از ورود به دانشگاه و فارغ‌اتحصیلی شدن تازه بهفکر کار می‌افتند و از آنجایی که در استخدامی‌ها نیز از جوانان بیش از پنج سال سابقه کار می‌خوانند باعث می‌شود جوان در جایی مشغول به کار شود که هیچ ربطی به رشته تحصیلی او ندارد.</p>
      <p>وی افزود: از طرفی بسیاری از خانواده‌ها برای ازدواج سطح توقعات را بالا می‌برند و دخترها همان ابتدا از پسر خانه و ماشین می‌خواهند.</p>
      <p>
        <b>مشکلات اقتصادی از دلایل مهم ازدواج گریزی جوانان</b>
      </p>
      <p>دانشجوی دانشگاه صنعتی بیرجند،مشکلات اقتصادی را یکی از دلایل مهم ازدواج گریزی جوانان دانست و گفت: به جایی رسیدیم که امروز خانواده دختر مهریه سنگین را برای ازدواج تعیین می‌کنند که بگویند این مهریه ضامن ازدواج و خوشبختی دختر است!</p>
      <p>حسنی تصریح کرد: برخی از جوانان شاید از لحاظ امکانات هیچ مشکلی نداشته باشند اما ازدواج نمی‌کنند چرا که شاید ازدواج محدود شدن می‌دانند و این فرهنگ سازی غلط است.</p>
      <p>وی بیان کرد: خانواده‌ها از موضوع تفاهم برداشت غلطی دارند و فکر می‌کنند تفاهم یعنی تحصیلات و خانواده پولدار اما تفاهم یعنی کنار آمدن با همدیگر و زندگی کردن در کنار هم و زندگی را ساختن است.</p>
      <p>
        <b>تاثیر امنیت و تعهد در ازدواج جوانان</b>
      </p>
      <p>مهدی شادمان دانشجوی رشته مشاوره و کارشناسی دانشگاه بیرجند نیز در گفت‌وگو با خبرنگار تسنیم گفت: امنیت و تعهد در ازدواج موثر است و بسیاری از جوانان و دانشجویان امنیت تحصیلی و امنیت شغلی ندارند.</p>
      <p>وی افزود: چه کسی از یک جوان حمایت می‌کند؟ آیا جوانان پشتیبان دارند؟ متاسفانه با دیجیتالی شدن زندگی‌ها نمی‌توان زندگی درستی داشت.</p>
      <p>
        <b>زیبایی، پول و مدرک تحصیلی معیارهای ازدواج جوانان امروزی</b>
      </p>
      <p>علی ایوبی دانشجوی رشته مکانیک دانشگاه بیرجند نیز در گفت‌وگو با خبرنگار تسنیم تصریح کرد: ازدواج آسان یک بحث اساسی است و باید جوانان ازدواج آسان در جامعه فرهنگ سازی شود.</p>
      <p>وی عنوان کرد: جوانان به جای اینکه به دنبال شغل و گرفتن دستمزد برای خود باشند به دنبال وام گرفتن و مسائل سطحی هستند که این نیز همیشگی نیست.</p>
      <p>دانشجوی رشته مکانیک دانشگاه بیرجند گفت: تجرد و کم فرزندی به غرب گرایی و غرب زدگی برمی‌گردد و بسیاری تحت تاثیر سبک زندگی غربی هستند و غربی‌ها نیز موضوع ازدواج سفید و کم فرزندی را تبلیغ می‌کنند.</p>
      <p>ایوبی افزود: برای برخی در ازدواج فقط زیبایی، پول و مدرک تحصیلی ارزش و ملاک است وبه اخلاق و ایمان طرف مقابل توجه نمی‌کنند.</p>
      <p>وی اظهار داشت: به جرأت می‌توان گفت که بیشتر جوانان در ازدواج به فکر سطح اجتماعی بالا و شغل‌های آنچنانی طرف مقابل هستند اما خانه‌داری نیز برای دختران یک شغل مهم و اساسی است که می‌تواند در آینده سازی فرزندان و تربیت آن‌ها موثر باشد.</p>
      <p>
        <b>عدم آموزش تکنیک‌های زندگی مشترک موفق به جوانان در دانشگاه‌ها</b>
      </p>
      <p>محمد محمدزاده یکی دیگر از دانشجویان دانشگاه بیرجند نیز بیان کرد: مشکل اصلی در بسیاری از صحبت‌ها آموزش است و در مدارس و دانشگاه‌ها تکنیک‌های زندگی مشترک را به جوانان آموزش نمی‌دهند و کتاب‌هایی که شاید کمتر در زندگی از آن استفاده شود آموزش می‌دهند.</p>
      <p>محمدزاده با بیان اینکه اعتماد به نفس در جوانان پایین آمده است گفت: حدود 90 درصد جوانان معتقدند که یکی باید برای آنها شغل ایجاد کند.</p>
      <p>وی تصریح کرد: دولت به عنوان پدر این جامعه است و اگر پدر دچار مشکل شود تمام اعضای آن خانواده مشکل دارند؛ شاید سه تا پنج درصد از فارغ التحصیلان استخدام دولتی می‌شوند و 95 درصد دیگر از جوانان باید خودشان فکری برای اشتغال بردارندو نداشتن مادیات یکی از مشکلات ازدواج جوانان است.</p>
      <p>
        <b>گسترش ازدواج‌های جدید و نوگرا در جامعه</b>
      </p>
      <p>کمیلی کارشناس و دانش آموخته رشته الهیات نیز در گفت‌وگو با خبرنگار تسنیم افزود: ازدواج یک معلول است علت این معلول را باید پیدا کرد؛ باید بدانیم این رخداد برای چه صورت گرفته است.</p>
      <p>وی با بیان اینکه علت این معلول و رخداد گریز از نظام و سنت حاکم بر آفرینش است و این سنت نظام رب و عبد است گفت: نظام ولایی حاکم بر آفرینش اگر آسیب نپذیرد و من از مقام عبد خارج نشوم همه مسائل زندگی سرجایش است.</p>
      <p>کمیلی تصریح کرد: امروز پدیده ازدواج‌های جدید و نوگرا مطرح می‌شود و برخی از احکام الهی فاصله می‌گیرند و نه تنها جوانان بلکه پدر و مادر آن‌ها نیز در احکام الهی فاصله می‌گیرند.</p>
      <p>کارشناس و دانش آموخته رشته الهیات بیان کرد: پدر و مادر دختر در پاکی و فضیلت فرزندشان و پدر و مادر پسر در حفظ و پاکی و سلامت فرزند خود حساس باشند. این زندگی سالم ما را به سمت بستر خلقت هدایت می‌کند و اگر سلامت را از دست دهیم از هدف خود باز می‌مانیم.</p>
      <p>کمیلی افزود: علت این معلول کمرنگ شدن ارزش‌های دینی و بازماندن از نظام ولایی حاکم در آفرینش و فراموش کردن جایگاه عبد و بنده نسبت به ذات اقدس پروردگار است و راه را گم کردیم و باید روی مسئله گناه حساس باشیم و باور کنیم گناه ما را از رسیدن به زندگی باز می‌دارد.</p>
      <p>وی بیان کرد: بسیاری از والدین تامین زندگی فرزندان خود را تا زمانی که از نظر اقتصای مستقل شوند بر عهده می‌گیرند چرا که رستگاری فرزندان آرزوی آنها است.</p>
      <p>
        <b>اوضاع نابه‌سامان اقتصادی سد راه ازدواج جوانان</b>
      </p>
      <p>زرگر روانشناس و مشاوره خانواده در گفت‌وگو با خبرنگار تسنیم گفت: یکی از اتفاقات مهم جامعه بحث ازدواج گریزی است و دو عامل در این موضوع موثر هستند که یکی از این عوامل بحث توجه و سوق دادن فرد به سمت بلوغ است.</p>
      <p>وی گفت: بلوغ تنها به معنای بلوغ جسمانی نیست بلکه بلوغ عاطفی، روانی، اجتماعی و اقتصادی است که فرد باید به آن برسد تا زمینه‌سازی ازدواج خود را فراهم کنند.</p>
      <p>زرگر تصریح کرد: بحث آموزش و نقش خانواده در حمایت از جوانان برای زمینه سازی ازدواج‌های خوب تاثیرگذار است و باید از جوان حمایت اجتماعی و اقتصادی صورت گیرد.</p>
      <p>این روانشناس و کارشناس خانواده گفت: شاید در گذشته خانواده‌ها فرزندان خود را بزرگ کرده و دخالت مستقیم در روند تربیتی نداشتد اما امروز افراد برای فرزندان خود وقت می‌گذارند و تک فرزندی در خانواده‌ها سبب پیر شدن جامعه می‌شود.</p>
      <p>زرگر با بیان اینکه تک فرزندی در جامعه یک معضل محسوب می‌شود گفت: اوضاع نا به سامان اقتصادی در ازدواج جوانان و تک فرزندی خانواده‌ها نیز تاثیر دارد.</p>
      <p>
        <b>چشم و هم چشمی دخترها در انتخاب مهریه‌</b>
      </p>
      <p>معاون پیشگیری از وقوع جرم دادگستری خراسان جنوبی نیز در گفت‌وگو با خبرنگار تسنیم گفت: برخی دختران برای ازدواج مهریه‌ها بالا انتخاب می‌کنند و اعتقاد دارند مهریه ضامن خوشبختی دختر بوده که این غلط است.</p>
      <p>حجت‌الاسلام یدالله وحدانی‌نیا با بیان اینکه مهریه سبب عزت و سعادت دختر نمی‌شود افزود: این موضوع که مهریه را کی داده و کی گرفته و انتخاب مهریه‌های سنگین اشتباه است.</p>
      <p>وی تصریح کرد: امروز بسیاری مهریه را نشان از عشق و ارادت مرد به زن می‌دانند و نسبت به اصل ازدواج نگاه مقابله‌ای وجود دارد و دخترها در ازدواج و مهریه‌ها چشم و هم چشمی می‌کنند و مهریه‌های بالا می‌گذارند.</p>
      <p>
        <b>برای بیش از 110 سکه مهریه، بازداشتی در نظر گرفته نمی‌شود</b>
      </p>
      <p>معاون پیشگیری از وقوع جرم دادگستری خراسان جنوبی بیان کرد: بسیاری از زوج‌ها که بدهی مهریه داشتند سر از بازداشتگاه درآوردند بنابراین قانون اصلاح شد که برای مهریه سقف ایجاد کند اما شورای نگهبان مخالفت کرد چرا که اعتقاد بر این بود در دین اسلام نیز سقفی برای مهریه مشخص نشده و باید در مهریه زوجین با هم توافق کنند.</p>
      <p>وحدانی‌نیا گفت: اگر زوجین توافق کردند که مهریه 110 هزار سکه باشد برای اینکه مرد این تعداد مهریه را پذیرفته باید پرداخت کند اما با اهرم فشار و زندانی کردن تا سقف 110 سکه می‌تواند بپردازد و زن مابقی مهریه خود را نیز از طریق معرفی اموال زوج می‌تواند طلب کند و بیش از 110 سکه بازداشتی در نظر گرفته نمی‌شود.</p>
      <p>
        <b>سنگ‌هایی که والدین جلوی پای فرزندان می‌گذارند</b>
      </p>
      <p>گاهی مواقع نیز برخی سنگ‌ها را والدین جلوی پای فرزندان خود ایجاد می‌کنند و در ازدواج به دنبال چشم و هم چشمی هستند و همه چیز را در مهریه و زندگی‌های آنچنانی می‌دانند.</p>
      <p>مشکلات اقتصادی را نمی‌توان تنها دلیل عدم ازدواج در جوانان دانست اما یکی از دلایل کاهش ازدواج است و امید به آینده نیز در بین جوانان کم شده و شاید جوان با خود فکر می‌کند که با این وضعیت اقتصادی آینده خودشان و فرزندانشان چه می‌شود؟ و متاسفانه نیز سازوکار دولت برای جوانان ضعیف است.</p>
      <p>طلب کردن جهیزیه و مهریه‌های سنگین از سوی خانواده‌ها در کاهش ازدواج تاثیرگذار بوده و سبب ترس جوانان از ازدواج می‌شود و باید خانواده‌ها تجملات و برخی هزینه‌های گزاف ازدواج را تعدیل کنند تا ترس جوانان از تشکیل زندگی مشترک کاهش یابد.</p>
      <p>انتهای پیام/256/ش</p>
    </article>
  </body>
</html>