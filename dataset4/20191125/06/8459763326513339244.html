<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/169993/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-25T06:58:22+00:00"/>
    <meta property="og:title" content="ملاک‌های تعیین وسع مالی خانوار برای دریافت «بسته معیشتی» تشریح شد"/>
    <meta property="og:description" content="سخنگوی ستاد شناسایی مشمولان طرح حمایت معیشتی وزارت رفاه ضمن یادآوری اینکه افرادی که خودشان را ذی حق می دانسته‌اند و بسته معیشتی نگرفته‌اند می‌توانند ظرف ۱۰ روز تعیین شده درخواست خود را در سامانه#۶۳۶۹* ثبت کنند، توضیحاتی درخصوص ملاک‌های شمولیت افراد برای دریافت این بسته را تشریح کرد."/>
  </head>
  <body>
    <article>
      <h1>ملاک‌های تعیین وسع مالی خانوار برای دریافت «بسته معیشتی» تشریح شد</h1>
      <h2>سخنگوی ستاد شناسایی مشمولان طرح حمایت معیشتی وزارت رفاه ضمن یادآوری اینکه افرادی که خودشان را ذی حق می دانسته‌اند و بسته معیشتی نگرفته‌اند می‌توانند ظرف ۱۰ روز تعیین شده درخواست خود را در سامانه#۶۳۶۹* ثبت کنند، توضیحاتی درخصوص ملاک‌های شمولیت افراد برای دریافت این بسته را تشریح کرد.</h2>
      <address>
        <time datetime="2019-11-25T06:58:22+00:00">25 Nov 2019, 06:58</time>
      </address>
      <p>به گزارش <b>ستاره ها</b> و به نقل از ایسنا، حسین میرزایی در پاسخ به اینکه چه کسانی بسته حمایتی را دریافت کرده‌اند و ملاک‌های شمولیت این افراد چه بوده است؟ اظهار کرد: به عنوان مثال اگر شما خودرویی خریداری کنید، ملکی معامله می‌کنید و یا به سفر خارجی می‌روید، حقوقی برای شما واریز می‌شود، جایی بیمه پرداز یا کارفرما هستید و ... این اطلاعات همگی ثبت شده‌اند و این داده‌ها از بخش‌های مختلف مبتنی بر کد ملی در پایگاه اطلاعات رفاه ایرانیان نیز وجود دارد.<br/>وی افزود: برمبنای ساختار خانواده، سرپرست و افراد ذیل او مشخص هستند و وسع مالی مجموع اعضای خانوار سنجیده می‌شود. گاهی اوقات پدر فوت کرده و مادر سرپرست است و فرزندان به دلایل مختلف مانند تجرد یا عدم تفکیک یارانه پس از ازدواج از مسیر مادر یارانه می‌گیرند. حال اگر همه این فرزندان شاغل هستند، حقوق‌هایی دارند و صاحب مسکن و خانه هستند، مجموع این داراییها به حساب خانواده و مادر لحاظ می‌شود و وسع کل خانواده را در نظر می‌گیرند. ممکن است بپرسند «مادر پیر ما کار نمی‌کند چرا یارانه نمی‌گیرد؟» علت این است که وسع مالی اعضای خانوار بررسی شده است.<br/>سخنگوی ستاد شناسایی مشمولان طرح حمایت معیشتی وزارت رفاه با بیان اینکه بنابراین اگر زیرمجموعه پدر هستید و پدر سرپرست است؛ حتی اگر ازدواج کرده باشید ولی یارانه خود را تفکیک نکرده باشید، باز هم زیرمجموعه پدر هستید.<br/>وی درباره آن دسته از افرادی که طلاق گرفته و تنها زندگی می‌کنند نیز اظهار کرد: ساختار خانواده به‌روزرسانی می‌شود و ما تعداد قابل توجهی خانوار تک نفره داریم که یا دختر بالای ۱۸ سال هستند و  خودشان را به عنوان سرپرست معرفی کرده‌اند یا بنا به احکام قضایی و دستورهای قضایی ساختار خانواده تغییر کرده یا طلاق اتفاق افتاده است و فرد خانوار تک نفره شده است.<br/>میرزایی افزود: بر مبنای اطلاعات پایگاه رفاه ایرانیان جمعیت ایران از نظر وسع مالی رتبه بندی و منظم شده‌اند، یعنی اولین نفر وضع مالی خوب دارد و پایین ترین سطح جدول کمترین وسع مالی را دارد. ما از پایین به بالا ۶۰ میلیون را جدا کرده‌ایم و بسته معیشتی شان پرداخت شده است.<br/>وی با بیان اینکه با این حال مهلت ۱۰ روزه‌ای برای ثبت کدملی در سامانه#۶۳۶۹* تعیین شده است تا افرادی که خودشان را ذی حق می دانسته‌اند و بسته معیشتی نگرفته‌اند درخواست خود را ثبت کنند گفت: سرپرست خانوار باید با شماره تلفن همراهی که متعلق به خودش است وارد شده و کدملی اش را در سامانه#۶۳۶۹* ثبت کند. بعد از ثبت درخواست، ظرف ۲۴ ساعت از زمان ثبت، یک پیامک برای سرپرست ارسال می‌شود. اگر افراد مشمول باشند، پیامکی مبنی بر مشمول بودن دریافت می‌کنند. به عنوان مثال گاهی اوقات مبلغ واریز شده اما ممکن است پیامک از سوی بانک ارسال نشده باشد، اما اگر مشمول نباشند یک کدرهگیری برایشان ارسال می‌شود و فرد ۴۸ ساعت بعد از دریافت کدرهگیری باید وارد سامانه‌ای که اعلام خواهیم کرد بشوند. سامانه آماده است و اطلاع رسانی درباره سامانه متعاقبا صورت خواهد گرفت.<br/> </p>
    </article>
  </body>
</html>