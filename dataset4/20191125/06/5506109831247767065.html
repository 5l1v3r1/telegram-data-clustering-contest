<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146255/%D8%B3%D8%AE%D9%86%DA%AF%D9%88%DB%8C-%D8%B3%D9%BE%D8%A7%D9%87-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%A8%D8%A7-%D8%B3%D9%84%D8%A7%D8%AD-%D9%87%D8%A7%DB%8C-%D9%85%D8%AE%D9%81%DB%8C-%D8%A8%D9%87-%D9%85%D8%B1%D8%AF%D9%85-%D8%B4%D9%84%DB%8C%DA%A9-%D9%85%DB%8C-%DA%A9%D8%B1%D8%AF%D9%86%D8%AF-%D8%A8%D9%87%D8%B1%D9%87-%DA%AF%DB%8C%D8%B1%DB%8C-%D8%A7%D8%B2-%D8%AE%D8%A7%D9%86%D9%85-%D9%87%D8%A7-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%AF%D8%B1%DA%AF%DB%8C%D8%B1%DB%8C"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T06:20:22+00:00"/>
    <meta property="og:title" content="سخنگوی سپاه: ‌اغتشاشگران با سلاح‌های مخفی ‌به مردم شلیک می‌کردند / بهره‌گیری از خانم‌ها برای ایجاد درگیری"/>
    <meta property="og:description" content="به گزارش خبرگزاری تسنیم از کرمان، سردار رمضان شریف صبح امروز در چهارمین جشنواره رسانه‌ای ابوذر استان کرمان با موضوع رسالت رسانه در گام دوم انقلاب در تالار حافظ دانشگاه آزاد اسلامی شهر کرمان با بیان اینکه انقلاب اسلامی گفتمان سومی را در دنیا مطرح کرد اظهار داشت: جهان در آن زمان در اختیار دو گفتمان کمونیستی و آمریکایی (کارگری و سرمایه‌داری) بود."/>
  </head>
  <body>
    <article>
      <h1>سخنگوی سپاه: ‌اغتشاشگران با سلاح‌های مخفی ‌به مردم شلیک می‌کردند / بهره‌گیری از خانم‌ها برای ایجاد درگیری</h1>
      <h2>گروه استان‌ها ــ سخنگوی سپاه پاسداران انقلاب اسلامی با بیان اینکه پشت‌صحنه اغتشاشات اخیر "اسرائیل و آمریکا" قرار داشتند، گفت: در این اغتشاشات رفتار داعش‌واری را شاهد بودیم ‌و ‌بهره‌گیری از خانم‌ها برای ایجاد درگیری تجربه جدیدی بود.</h2>
      <address>
        <time datetime="2019-11-25T06:20:22+00:00">25 Nov 2019, 06:20</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/01/05/139801051237490517004914.jpg"/>
      </figure>
      <p>
        <a href="https://www.tasnimnews.com/fa/service/6/%D8%A7%D8%B3%D8%AA%D8%A7%D9%86%D9%87%D8%A7">- اخبار استانها -</a>
      </p>
      <p>به گزارش <a href="https://www.tasnimnews.com/">خبرگزاری تسنیم</a> از <b>کرمان</b>، سردار رمضان شریف صبح امروز در چهارمین جشنواره رسانه‌ای ابوذر استان کرمان با موضوع رسالت رسانه در گام دوم انقلاب در تالار حافظ دانشگاه آزاد اسلامی شهر کرمان با بیان اینکه انقلاب اسلامی گفتمان سومی را در دنیا مطرح کرد اظهار داشت: جهان در آن زمان در اختیار دو گفتمان کمونیستی و آمریکایی (کارگری و سرمایه‌داری) بود.</p>
      <p>وی با ابراز اینکه نفوذ یک گفتمان جدید در آن شرایط کار سختی است و تا قبل از آن هرکس که می‌خواست یک گفتمان را ایجاد کند باید بر گفتمان کمونیستی تکیه می‌کرد یادآور شد: انقلاب اسلامی در بهمن 57 با گفتمان انقلاب اسلامی پا به عرصه وجود گذاشت.</p>
      <p>سخنگوی سپاه پاسداران انقلاب اسلامی با اشاره به اینکه هرچند انقلاب اسلامی گفتمان اهل‌بیت(ع) و قرآن بود اما با گفتمان جدید در دنیای دوقطبی آن زمان پا گذاشت افزود: در آن دوران گفتمان کمونیستی موفق شده بود بین جوامع و ملت‌ها نفوذ گسترده‌ای داشته باشد.</p>
      <p>وی با بیان اینکه در آن دوران انقلاب اسلامی گفتمان سومی را ایجاد کرد که در دیگر کشورها و ملت‌ها نفوذ کرد گفت: امروز نماد این نفوذ و صدور انقلاب را در جبهه مقاومت در کشورهای منطقه می‌بینیم.</p>
      <p>سردار شریف با یادآوری اینکه 40 سال از استقرار نظام با وجود همه سختی‌ها، مشکلات، موانع و پیشرفت‌ها گذشته است اضافه کرد: امروز نیازمند تثبیت گفتمان انقلاب اسلامی هستیم.</p>
      <p>وی با اظهار اینکه در سرفصل‌هایی که در بیانیه گام دوم انقلاب آمده مقام معظم رهبری بیان کردند که در چهل سال گذشته انقلاب ما چه حوادثی را پشت‌سر گذاشته، راهکارها مطرح شده و پیروزی‌ها و دستاورهای انقلاب بیان شده است افزود: در بخش دیگر ترسیم آینده انقلاب بر پایه و با بهره‌گیری از همه تجارب چهل سال گذشته را داریم.</p>
      <p>سخنگوی سپاه پاسداران انقلاب اسلامی با اشاره به اینکه جوانان موتور محرکه در چهل سال دوم هستند تأکید کرد: امروز نیازمند راهبر رسانه‌ای هستیم تا گذشته را ترسیم و تصویرسازی کرده و افق آینده را به‌خوبی تبیین کند.</p>
      <p>وی با بیان اینکه "دشمن تلاش می‌کند با دروغ‌پردازی نظام دینی را ناکارآمد جلوه داده و ما را از گذشته انقلاب پشیمان کند" تصریح کرد: دشمن در تلاش است که شرایط کشور را یک شرایط بحرانی قلمداد کند و این‌ها گزاره‌های خبری دشمن است.</p>
      <p>سردار شریف با اشاره به اینکه جمعیت امروز کشور چیزی در حدود 82 میلیون نفر است ‌که حدود 40 میلیون نفر از این جمعیت رژیم ستمشاهی را درک و لمس نکرده‌اند افزود: همین تعداد کمی کمتر دوران هشت‌ساله دفاع مقدس را درک نکرده‌اند که یک انقطاع نسلی اتفاق افتاده است.</p>
      <p>وی با تذکر اینکه دشمن به‌دنبال این است که از این اتفاق به‌عنوان یک فرصت برای رسیدن به منافع سوء خود استفاده کند ابراز کرد: دشمن به‌دنبال تطهیر رژیم سرتاسر چپاول پهلوی در ذهن جوانان ماست.</p>
      <p>سخنگوی سپاه پاسداران انقلاب اسلامی با اشاره به اینکه دشمن با بهره‌گیری از این انقطاع بین‌نسلی به‌دنبال آن است تا فشار ویژه‌ای را در حوزه رسانه‌ای القا کند اضافه کرد: روزی نیست که دشمن یک محتوای جدید را تولید نکند و در این شرایط ما هم نتوانستیم کارکرد نظام در چهل سال گذشته را به‌خوبی نشان داده و چهره منحوس رژیم سابق را آگاهی‌بخشی کنیم.</p>
      <p>وی با اظهار اینکه "در این شرایط نسل جوان ما دچار یک چالش جدی شده است" گفت: در این شرایط نسل جوان ما حداقل دچار یک شک شده و حداکثر رفتاری را انجام می‌دهد که جبهه دشمن از او می‌خواهد.</p>
      <p>سردار شریف با تصریح به اینکه "اگر بخواهیم از این نشست‌ها و جلسات بهره لازم را ببریم باید خود فعالان رسانه‌ای ما در گام اول به این باور قطعی برسند که انقلاب در مقابل چه پدیده شومی قیام کرده است" گفت: در این شرایط است که رسانه‌ها می‌توانند مبلغان خوبی برای دستاوردها و عملکرد انقلاب باشند.</p>
      <p>وی با بیان اینکه مدعیان انقلابی کار رسانه‌ تا بر این تاریخ 40ساله و رفتار دوستان و دشمنان انقلاب مسلط نشوند نمی‌توانند فرآورده رسانه‌ای خوبی را تولید کنند تأکید کرد: سواد رسانه‌ای ضرورت امروز جامعه ماست و اگر مخاطب ما قادر نباشد ریشه، هدف و منبع پیام‌ها و <a href="https://www.tasnimnews.com/">اخبار</a>ی را که به او می‌رسد درک کند نباید انتظار داشت مطابق خواسته ما حرکت کند.</p>
      <p>سخنگوی سپاه پاسداران انقلاب اسلامی با ابراز اینکه "امروز رسالت بزرگی در زمینه افزایش سواد رسانه‌ای جامعه به‌عهده داریم" تصریح کرد: نداشتن سواد رسانه‌ای از سویی و رفتار حرفه‌ای دشمن از سوی دیگر می‌تواند امنیت جامعه را به هم بریزد.</p>
      <p>وی با توجه به اتفاقاتی که در پی افزایش قیمت بنزین در کشور رخ داد گفت: در این جریانات برخی رسانه‌های معاند به‌سرعت و با تجربه قبلی هیجان‌سازی کرده و به‌دنبال این بودند تا با کمک اوباش مشکلاتی را در شهرها به‌وجود آورند.</p>
      <p>سردار شریف با اشاره به اینکه اگر نیروهای امنیتی نبودند، این اغتشاشات به‌‌سرعت جمع نمی‌شد چرا که دشمن برنامه مفصلی داشت عنوان کرد: هر بار که بنزین در کشور ما افزایش قیمتی داشته، اعتراضاتی هم به‌دنبال داشته ‌که بستگی به میزان تدبیر مسئولان شدت این اعتراضات متفاوت است.</p>
      <p>وی با بیان اینکه پشت‌صحنه این اتفاقات اسرائیل و آمریکا قرار داشتند افزود: با توجه به نارضایتی‌هایی که در مردم وجود داشت و فشار اقتصادی که دشمن پشت آن قرار داشت گرانی بنزین فرصتی برای موج‌سواری دشمن شد.</p>
      <p>سخنگوی سپاه پاسداران انقلاب اسلامی با اظهار اینکه این خشونت‌ها در اتفاقات اخیر بی‌سابقه بود اضافه کرد: در این اغتشاشات رفتار داعش‌واری را شاهد بودیم، اغتشاشگران با سلاح‌های مخفی ‌به مردم شلیک می‌کردند، خشونت بالا، رفتار سازماندهی‌شده و بهره‌گیری از خانم‌ها برای ایجاد درگیری تجربه جدیدی در این اتفاقات بود.</p>
      <p>وی با بیان اینکه نداشتن رهبری مقبول و دوراندیش یکی از بزرگ‌ترین خلأهای کشورها و جوامع بشری است گفت: خوشبختانه نظام ما از وجود چنین رهبری بهره می‌برد و اگر در اتفاقات اخیر بیانات مقام معظم رهبری در درس خارج فقه نبود، شرایط ما بدتر می‌شد و فرصت بیشتری برای سوءاستفاده دشمن فراهم می‌شد.</p>
      <p>شریف با یادآوری اینکه بیانات مقام معظم رهبری سبب شد که صف مردم از اغتشاشگران جدا شود تأکید کرد: با درایت مقام معظم رهبری و هوشمندی مردم و جانفشانی نیروهای امنیتی و نظامی نظام ما از این مقطع هم به‌سلامت گذشت.</p>
      <p>وی با بیان اینکه 40 سال گذشته 40 سال رویارویی با دشمن و تثبیت انقلاب بوده است گفت: شکوفایی و پیروزی در انتظار نظام ما در 40 سال آینده است.</p>
      <p>سخنگوی سپاه پاسداران انقلاب اسلامی با تأکید به اینکه نظام جمهوری اسلامی در حوزه نظامی قادر است با دشمن نبرد کرده و آنها را شکست دهد افزود: در سرنگونی پهپاد آمریکایی و توقیف کشتی انگلیسی شاهد این مسئله بودیم.</p>
      <p>وی با ابراز اینکه "کسی نمی‌تواند با امنیت جمهوری اسلامی و حوزه دفاعی نظامی ما مقابله کند و دشمن حسابگر این را به‌خوبی می‌داند" گفت: ازاین‌روست که دشمن در تلاش است با بهره‌گیری از نارضایتی‌هایی که در کشور وجود دارد و با استفاده از بقایای منافقان و... به اهداف خود برسد.</p>
      <p>شریف با اشاره به اینکه نظام جمهوری اسلامی آینده‌ای شکوفا و روشن را پیشِ‌رو دارد گفت: رسانه‌ها وظیفه دارند با تکیه بر بیانیه گام دوم انقلاب امیدهای واقعی و روشن را در جامعه ترویج دهند.</p>
      <p>وی با اشاره به اینکه نظام متعادل رسانه‌ای هوشمند باید بتواند که به افکار عمومی خط بدهد گفت: رسانه‌ها نباید در دام عملیات روانی و رسانه‌ای دشمن قرار بگیرند.</p>
      <p>انتهای پیام/ش+</p>
    </article>
  </body>
</html>