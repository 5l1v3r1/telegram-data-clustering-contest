<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/une-i-zarva-hop-si-ponta/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T06:45:37+00:00"/>
    <meta property="og:title" content="Unde-i zarvă, hop și Ponta!"/>
    <meta property="og:description" content="Liderul Pro România, Victor Ponta, a declarat duminică seara că este nevoie de o mișcare prin care să se unească toate..."/>
  </head>
  <body>
    <article>
      <h1>Unde-i zarvă, hop și Ponta!</h1>
      <address><time datetime="2019-11-25T06:45:37+00:00">25 Nov 2019, 06:45</time> by <a rel="author">Ioana Radu</a></address>
      <p>Liderul Pro România, Victor Ponta, a declarat duminică seara, după închiderea urnelor, că este nevoie de o mișcare prin care să se unească toate partidele de stânga din țară, atacând în același timp actuala conducere a PSD.</p>
      <p>„Eu cred că în turul doi cu Barna sau Diaconu nu era scorul ăsta, cu Tăriceanu nici atât. PSD are cel mai prost scor din istoria sa”, a afirmat Victor Ponta după anunţarea exit poll-urilor.</p>
      <p>„Cei de la PSD trebuie să-şi găsească pe cineva care să-i conducă, să-i scoată din negarea realităţii. Cu „ne-am luat voturile înapoi” nu se ajunge nicăieri. Niciun candidat al PSD nu a luat un scor atât de prost, niciun alt candidat nu a pierdut atât de multe voturi. Eu am pierdut în turul II cu 5,3 milioane de voturi, iar Viorica Dăncilă a luat puțin peste 3 milioane de voturi. Probabil că și la alegerile locale dreapta va câștiga. Singura soluție este o stângă unită, dar o stângă unită reformată, pentru că dacă ne unim pentru a lua bătaie, degeaba ne unim. Este nevoie de un pol de stânga unit și reformat, de figuri noi.”, a spus Victor Ponta, la <a href="http://www.romaniatv.net/live"><b>România TV</b></a>, susținând ulterior că el şi-a anulat votul.</p>
      <p>Întrebat dacă ar fi de acord cu o fuziune, Ponta a evitat un răspuns tranşant. ”Acuma vorbim de fuziuni… Vorbim de faptul că suntem un partid de stânga, suntem oameni care ne cunoaştem foarte bine şi care am mai trecut o dată, în 2010 – 2011 printr-o situaţie la fel de dificilă”, a spus Ponta.</p>
      <p>Victor Ponta a susținut pe de altă parte că Pro România şi PSD nu sunt la fel, criticând ”discursul peremist” al unora dintre liderii PSD.</p>
      <p>Liderul Pro România a afirmat că ”nu ai cum să pierzi alegerile atât de tare dacă nu ai avut o criză economică”, el spunând că ”s-a greşit” şi că trebuie construită ”o alternativă la ceea ce e acum”.</p>
      <p>În opinia sa, s-a greşit ”la calitatea guvernării” şi că, ”dacă pierzi două milioane de voturi, s-a greşit cu ceva”.</p>
      <related>
        <h4>Articole asemănătoare</h4>
        <a href="https://www.cotidianul.ro/fostul-deputat-vlad-cosma-o-noua-inregistrare/"/>
        <a href="https://www.cotidianul.ro/ce-subventii-au-mai-primit-partidele-de-la-stat/"/>
        <a href="https://www.cotidianul.ro/diaconu-directii-din-anaf-confiscate-de-un-grup-cu-stagii-de-infractionalitate/"/>
      </related>
    </article>
  </body>
</html>