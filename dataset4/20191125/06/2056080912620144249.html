<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996114_samo_prez_feisbuk_ne_stava_-_gru_izmislia_instituti_i/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T06:48:00+00:00"/>
    <meta property="og:title" content="Само през &quot;Фейсбук&quot; не става - ГРУ измисля институти и хора, за да зарази медиите"/>
    <meta property="og:description" content="Това се казва в доклад за дейността на ГРУ през 2014-2019 г. на Интернет обсерваторията към Станфордския университет."/>
  </head>
  <body>
    <article>
      <h1>Само през "Фейсбук" не става - ГРУ измисля институти и хора, за да зарази медиите</h1>
      <address><time datetime="2019-11-25T06:48:00+00:00">25 Nov 2019, 06:48</time> by <a rel="author" href="https://www.dnevnik.bg/author/74" target="_blank">Петър Карабоев</a></address>
      <p>Военното разузнаване на Русия измисля мрежа от автори в интернет, свързани помежду си сайтове и дори анализаторски центрове, за да накара водещи медии да подемат разпространявани от ГРУ идеи и теми. "Макар да е извършвало операции в социалната мрежа "Фейсбук", Главното управление на руския Генщаб или не е смятало за приоритет максимално ангажиране на потребителите, или не е разполагало със средства за това. Напротив, изглежда, че операциите му са създадени да постигат влияние по друг начин."</p>
      <p>Това се казва в доклад за дейността на ГРУ през 2014-2019 г. на Интернет обсерваторията към Станфордския университет - едно от авторитентите места в света за анализ на процеси в глобалната мрежа. Той бе разпространен преди дни под заглавието Бяла книга <a href="https://cyber.fsi.stanford.edu/io/news/potemkin-pages-personas-blog">"Потемкински страници и личности"</a>.</p>
      <p>В него се разказва и за България - как в началото на 2017 г. от сайт, пълен с конспиративни теории и антиглобалистки истории, се разпространява заглавието "САЩ доставят оръжие на Ал Кайда в Сирия през България?". Споменава се и фейсбук страницата на сайта "Инфобалкани" с администратори от България (4), Русия (1) и САЩ (1), създадена през 2012 г. и бездействаща (макар да остава активна) от февруари 2017 г. насам.</p>
      <p>Авторите Рене Дайреста и Шелби Гросман обясняват, че ГРУ използва различен подход от този на Агенцията за изследване на интернет (по-известна като Фабриката за тролове) на Евгений Пригожин, санкциониран от САЩ заедно с ръководители на тази компания за намеса в американските избори през 2016 г. Тази "агенция" се занимава с пригодена към епохата на социалните мрежи позната отдавна технология на активните мероприятия, наречена пране на наратива. Под това се разбира "пробутването на определени теми и гледни точки за събитията от държавната пропаганда към голямата медийна екосистема чрез свързани помежду си публикации, "полезни идиоти" и вероятно доброволци".</p>
      <blockquote>
        <a href="https://www.dnevnik.bg/file/3996679.pdf">Бяла книга</a>
      </blockquote>
      <p>Съдържание, създавано от ГРУ, често от името на изфабрикувани автори, има друга "биография" - пуска се първо в "анализаторски центрове" и "медии". След това мрежа от профили започва да го разпространява по платформи като Twitter и Reddit, за да излезе от орбитата на военното разузнаване, да премине през идеологически близки реални независими новинарски сайтове и да влезе в оборот в големи социални мрежи като "Фейсбук". Целта на тази операция е да се ограничи съмнението, което иначе би предизвикала публикация в непознат профил или място със съмнителна репутация.</p>
      <p>Този двоен подход, идващ от един и същ държавен фактор, е характерното за ГРУ, което описват авторите.</p>
      <p>Те обясняват, че изследването им е по поръчка на Сенатската комисия по разузнаването и е започнало с данни за публикации в социални мрежи, предоставени от "Фейсбук". Компанията определя в този масив данни публикации и страници като свързани с тайни операции на ГРУ. Съдържанието, постигнало значителен или почти никакъв успех, е премахнато през или преди 2018 г.</p>
      <p>За някои случаи са писали разследващи журналисти, но повечето от тях не са били свързани досега с ГРУ. Започвайки от фейсбук страниците, от Станфордския университет са продължили към интернет местата, към които отправят те, и са събрали и архивирали много повече от достъпната до аудиторията информация.</p>
      <figure>
        <img src="https://www.dnevnik.bg/shimg/zx780_3996653.jpg"/>
      </figure>
      <p>Един от примерите, по-близки до България, е Crna Gora News Agency (CGNA) - измислен от ГРУ сайт за новини с фокус върху създаване на измислени и конспиративни истории, сеещи съмнение за честността на парламентарните избори в Черна гора през 2016 г. Те са смесени със статии в защита на Башар ал Асад, критични към Хилъри Клинтън и към Запада изобщо. На фейсбук страницата на CGNA има над 1500 публикации (90% от тях преведени и на босненски) и, изглежда, целта на този проект е да намали шансовете Черна гора да се присъедини към НАТО (което се случи през юни 2017 г.) и Европейския съюз, казват авторите на анализа.</p>
      <p>Друг от анализираните случаи е на Inside Syria Media Center (ISMC) - медиен портал, създаден като част от многостранна операция на руското правителство за влияние в подкрепа на Башар ал Асад. На страницата се твърди, че събраната информация е от очевидци на място, но в действителност се агитира за властите в Дамаск и се дискредитират западни източници и организации като Белите каски.</p>
      <p>Самата страница на ISMC е с много ниска активност - средно 0.1 "харесване" на публикация, но историите там плъзват бързо, след като бъдат споделени от шестима "автори" и препубликувани от 142 уникални домейна. След броени дни тя "пробива" във водещи медии и почти никога с това не се занимава Фабриката за тролове, т.е. трудно се проследява назад връзката с Русия.</p>
      <figure>
        <img src="https://www.dnevnik.bg/shimg/zx780_3996654.jpg"/>
        <figcaption>Софи Мангал се представя като един от водещите редактори на ISMC и е сред дистрибуторите на подобно съдържание, включени в схема на изследването на Станфордския университет.</figcaption>
      </figure>
      <p>Една от тези персони е Софи Мангал, пуснала историята за "Ал Кайда", американското оръжие и България през март 2017 г. (впрочем в края на 2016 г. този сюжет - но без американците - се появява в репортаж и публикации на Диляна Гайтанджиева от Канал 3 и "Труд" - бел.ред.) Статията е на Globalresearch.ca - антиглобалистки портал, смятан за източник на конспиративни теории, поради което "Уикипедия" сериозно е обмисляла да го постави в черен списък на разпространители на спам.</p>
      <p>Обсерваторията в Станфорд посочва, че остава открит въпрос доколко медии, приели текстове от подобни "фалшиви автори", са наясно с фабрикациите. Две издания са приели заключенията и това, че са били подведени и не са се поровили да потвърдат наистина ли има такива хора. Но и на тях не им се вярва, че това може да е част от активно мероприятие на руснаците, още повече на ГРУ.</p>
    </article>
  </body>
</html>