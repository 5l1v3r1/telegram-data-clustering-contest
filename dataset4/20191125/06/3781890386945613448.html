<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743459"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T06:12:00+00:00"/>
    <meta property="og:title" content="ปชป.ร้าวลึก&quot;พีระพันธุ์&quot;แขวะพรรคยก'หมอวรงค์'คนดีจริง"/>
    <meta property="og:description" content="'พีระพันธุ์'โพสต์เฟซบุ๊ก แขวะพรรคประชาธิปัตย์ ให้กำลังใจ'หมอวรงค์'ดีใจกับพรรครวมพลังประชาชาติไทยที่ได้นักการเมืองที่ดีคนหนึ่งของประเทศไปร่วมงาน"/>
  </head>
  <body>
    <article>
      <h1>ปชป.ร้าวลึก"พีระพันธุ์"แขวะพรรคยก'หมอวรงค์'คนดีจริง</h1>
      <address>
        <time datetime="2019-11-25T06:12:00+00:00">25 Nov 2019, 06:12</time>
      </address>
      <p>
        <b>"พีระพันธุ์"โพสต์เฟซบุ๊ก แขวะพรรคประชาธิปัตย์ ให้กำลังใจ'หมอวรงค์'ดีใจกับพรรครวมพลังประชาชาติไทยที่ได้นักการเมืองที่ดีคนหนึ่งของประเทศไปร่วมงาน</b>
      </p>
      <p>   เมื่อวันที่ 25 พ.ย. นาย พีระพันธุ์ สาลีรัฐภาค สมาชิกพรรคประชาธิปัตย์ ได้โพสต์เฟซบุ๊ก ข้อความว่า "พรรคการเมืองเปรียบเสมือนบ้าน ถ้ามีนักการเมืองดีๆ ที่ตั้งใจทำงานให้ชาติบ้านเมืองอยู่ในพรรคไหนมากๆ พรรคนั้นก็จะเป็นพรรคที่ดีของบ้านเมือง หมอวรงค์เข้ามาร่วมงานกับพรรคประชาธิปัตย์เมื่อ พ.ศ. 2548 แม้จะไม่ค่อยสนิทสนมกันมากนักแต่ก็สัมผัสได้ถึงความมีอุดมการณ์เดียวกัน สัมผัสได้ถึงความตั้งใจดีต่อชาติบ้านเมือง สัมผัสได้ถึงความตั้งใจดีต่อพรรคและต่อประชาชน หมอวรงค์เป็นคนมุ่งมั่น พูดน้อย แต่ทำงานเยอะ หมอวรงค์จึงเป็นนักการเมืองที่มีส่วนทำให้พรรคประชาธิปัตย์เป็นพรรคที่ดีมากยิ่งขึ้น<br/> <br/>ผมเห็นท่านตรวจสอบเรื่องจำนำข้าวมาตั้งแต่แรกๆ ตั้งแต่ไม่ค่อยมีคนสนใจ จนกลายมาเป็นเรื่องใหญ่ระดับชาติ เมื่อได้พูดคุยกันในเรื่องนี้ก็ยิ่งเห็นว่าท่านทุ่มเทเพราะอยากทำงานให้สำเร็จไม่ใช่เพราะอยากดัง ท่านเหนื่อย ท่านลำบาก ทำงานหามรุ่งหามค่ำ ไม่เคยปริปากบ่น ท่านหยุดท่านเลิกเมื่อใดก็ได้ แต่ท่านทำจนจบ จนคนโกงชาติติดคุก พรรคได้หน้าได้ตา ทุกคนชื่นชมไปหมดว่าท่านเป็นฮีโร่เป็นคนของพรรค เป็นฝีมือและเป็นผลงานของพรรค  <br/>                       <br/>วันหนึ่งท่านตัดสินใจลงสมัครแข่งขันเป็นหัวหน้าพรรคฯ ไม่ใช่เพราะอยากเป็นใหญ่หรืออยากเป็นหัวหน้าฯ แต่เพราะรักและอยากฟื้นฟูพรรค เมื่อไม่ได้รับเลือกก็ยังคงอยู่กับพรรค แต่บทบาทที่เคยได้รับมอบหมายงานหลายอย่างค่อยๆ หายไป เช่นเดียวกับผมที่อาสาลงสมัครรับเลือกตั้งหัวหน้าพรรคเพราะรักและอยากปรับปรุงฟื้นฟูพรรค ท่านก็ให้กำลังใจและขอ ให้ผมฟื้นฟูพรรคให้ได้ เพราะเราเห็นว่าถึงเวลาที่ต้องฟื้นฟูพรรคอย่างจริงจังแล้ว<br/>                       <br/>ผมเชื่อว่าวันนี้ท่านตัดสินใจเดินออกไปด้วยหัวใจที่ปวดร้าว ด้วยเหตุผลที่สำคัญเกินกว่าคำว่ารักหรือไม่รักพรรค และสำคัญเกินกว่าความปวดร้าวของหัวใจท่าน ท่านเดินออกไปเพื่อทำงานต่อไม่ใช่เพื่อเป็นศัตรูกับพรรคไหนหรือกับใคร ผมเชื่อมั่นว่าอุดมการณ์และความคิดที่ดีต่อชาติบ้านเมืองของท่านยังเหมือนเดิมไม่เปลี่ยนแปลง แม้มุมมองของคนในพรรคและสมาชิกพรรคจำนวนหนึ่งที่มีต่อท่านจะเปลี่ยนไป อย่ามองแต่ว่าหลายคนจากไปเพราะไม่รักพรรคหรือเพราะเป็นคนไม่ดีไปแล้ว ทุกคนมีความคิด มีความรู้สึก และมีหัวใจ  จะดีกว่าหรือไม่ถ้าจะช่วยกันคิดหาเหตุผลว่าทำไมในระยะเวลาสั้นๆ นักการเมืองดีๆ ของพรรคหลายคนจึงอยู่ต่อไม่ได้ ต้องจากไปแม้ใจยังรักและเป็นห่วงพรรคอยู่ ปัญหานี้แก้ไม่ได้ถ้าไม่เริ่มหันกลับมาดูที่ตัวเองก่อนว่าต้นเหตุของปัญหาที่แท้จริงอยู่ที่ตัวเราเองหรือไม่<br/>                         <br/>ผมขอให้กำลังใจหมอวรงค์ เพื่อนของผม เพื่อนร่วมงาน และเพื่อนร่วมอุดมการณ์ ไม่ว่าท่านกับผมจะอยู่พรรคการเมืองไหน แต่เราจะเป็นเพื่อนร่วมพรรคเดียวกันตลอดไป คือ พรรคประเทศไทยและภักดีต่อพระเจ้าอยู่หัว สถาบันและชาติบ้านเมืองต้องมาก่อนเสมอ ผมขอให้หมอวรงค์ประสบความสำเร็จตามที่ตั้งใจ และขอแสดงความดีใจกับพรรครวมพลังประชาชาติไทยที่ได้นักการเมืองที่ดีคนหนึ่งของประเทศไปร่วมงาน มาช่วยกันพาชาติบ้านเมืองไปสู่ความสงบสุขและความเจริญก้าวหน้ากันนะครับ<br/><br/><br/> </p>
    </article>
  </body>
</html>