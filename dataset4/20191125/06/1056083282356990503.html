<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402090/%D8%AD%D8%B6%D9%88%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B1-%D9%84%DB%8C%DA%AF-%D8%A8%D8%B1%D8%AA%D8%B1-%DA%A9%D8%A8%D8%AF%DB%8C-%D9%82%D8%B7%D8%B9%DB%8C-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:52:41+00:00"/>
    <meta property="og:title" content="حضور کرمانشاه در لیگ برتر کبدی قطعی شد"/>
    <meta property="og:description" content="ایسنا/کرمانشاه رئیس هیات کبدی استان کرمانشاه از شرکت یک تیم از کرمانشاه در لیگ برتر کبدی کشور خبر داد."/>
  </head>
  <body>
    <article>
      <h1>حضور کرمانشاه در لیگ برتر کبدی قطعی شد</h1>
      <address><time datetime="2019-11-25T06:52:41+00:00">25 Nov 2019, 06:52</time> by <a rel="author">فاطمه احمدیان</a></address>
      <p>ایسنا/کرمانشاه رئیس هیات کبدی استان کرمانشاه از شرکت یک تیم از کرمانشاه در لیگ برتر کبدی کشور خبر داد.</p>
      <p>مختار صیدی در گفت و گو با ایسنا، به قهرمانی تیم کرمانشاه در مسابقات لیگ دسته اول کبدی کشور و راهیابی به لیگ برتر اشاره کرد و گفت: باتوجه به اینکه هزینه‌های شرکت در لیگ برتر بالا است، پس از کسب مجوز حضور در این لیگ، تلاش‌هایمان را برای جذب یک اسپانسر آغاز کردیم.</p>
      <p>وی تصریح کرد: طی ماه‌های گذشته تلاش زیادی کردیم تا اسپانسری پیدا کنیم، اما متاسفانه  موفق نشدیم، برای همین با استاندار و مدیرکل ورزش وجوانان کرمانشاه رایزنی‌هایی را انجام دادیم تا بتوانند حمایت‌های مالی را از تیم کرمانشاه در لیگ برتر کبدی داشته باشند.</p>
      <p>رئیس هیات کبدی استان کرمانشاه از موافقت استاندار و مدیرکل ورزش و جوانان کرمانشاه برای حمایت از نماینده استان در لیگ برتر کبدی خبرداد و گفت: طبق برآوردهایی که داشته ایم، اگر حداقل هزینه‌های اسکان، حمل و نقل، تغذیه و... را برای حضور در لیگ برتر کبدی در نظر بگیریم، به حدود 250 میلیون تومان نیاز داریم که قرار است بخشی از این هزینه با حمایت مسئولین تامین شود.</p>
      <p>وی تاکید کرد: تیمی که قرار است برای اولین بار از استان کرمانشاه در لیگ برتر کبدی حضور داشته باشد، تیمی با کادر فنی کاملا بومی است و از بازیکنان کرمانشاهی که اکنون برای استان‌های دیگر بازی می‌کنند، استفاده خواهیم کرد.</p>
      <p>صیدی اضافه کرد: برای میزبانی تیم‌هایی که در لیگ برتر کبدی به کرمانشاه خواهند آمد نیز هرچند سالن اختصاصی نداریم، اما از ظرفیت سالن شهید بهشتی مجموعه ورزشی آزادی و یا سالن مجموعه 15 خرداد استفاده خواهیم کرد.</p>
      <p>وی در پایان با بیان اینکه حضور یک تیم از کرمانشاه در لیگ برتر کبدی به پویایی و توسعه این رشته در استان کمک خواهد کرد، افزود: از آنجایی که این مسابقات پخش زنده تلویزیونی دارد، به معرفی بیشتر بازیکنان توانمند کبدی کرمانشاه و راهیابی آنها به لیگ ستارگان هند به عنوان معتبرترین لیگ کبدی دنیا کمک می‌کند.</p>
      <p>مسابقات لیگ برتر کبدی کشور با حضور هشت تیم کمتر از یک ماه دیگر آغاز می‌شود.</p>
      <p>انتهای پیام  </p>
    </article>
  </body>
</html>