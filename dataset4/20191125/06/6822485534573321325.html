<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="پلان آخر سناریوی جنایت به خاطر یک زن"/>
    <meta property="og:description" content="به گزارش باشگاه خبرنگاران جوان، یک مرد دوست خود را به دلیل ازدواج با همسر سابقش کشته و حالا پولی ندارد تا دیه را بپردازد. این مرد دیروز در دادگاه درخواست اعسار را مطرح کرد و از قضات دادگاه کمک خواست. محمد که حالا ۵۶ سال دارد، عصر شانزدهم آذر ۹۲ دوست صمیمی اش به نام جواد را مقابل بانک ملی در بومهن با ضربه‌های چاقو کشت و گریخت."/>
  </head>
  <body>
    <article>
      <h1>پلان آخر سناریوی جنایت به خاطر یک زن</h1>
      <address>
        <time datetime="2019-11-25T06:00:00+00:00">25 Nov 2019, 06:00</time>
      </address>
      <p>پلان آخر سناریوی جنایت به خاطر یک زنمردی که دوست خود را به دلیل ازدواج با همسر سابقش کشته بود به پرداخت دیه محکوم شد.</p>
      <p>به گزارش باشگاه خبرنگاران جوان، یک مرد دوست خود را به دلیل ازدواج با همسر سابقش کشته و حالا پولی ندارد تا دیه را بپردازد. این مرد دیروز در دادگاه درخواست اعسار را مطرح کرد و از قضات دادگاه کمک خواست. محمد که حالا ۵۶ سال دارد، عصر شانزدهم آذر ۹۲ دوست صمیمی اش به نام جواد را مقابل بانک ملی در بومهن با ضربه‌های چاقو کشت و گریخت.</p>
      <p>این مرد که از طریق فیلم ضبط شده در دوربین‌های مداربسته بانک شناسایی شده بود، سه ماه بعد بازداشت شد و پای میز محاکمه ایستاد. در جلسه دادگاه فرزندان قربانی از قصاص وی گذشتند و دیه خواستند. بدین ترتیب؛ وی به پرداخت دیه محکوم شد. محمد که توان پرداخت دیه را نداشت در زندان ماند و درخواست اعسار را مطرح کرد.</p>
      <p><b>در دادگاه</b><br/>وی دیروز در شعبه دهم دادگاه کیفری یک استان تهران به ریاست قاضی قربان زاده و با حضور یک قاضی مستشار پای میزمحاکمه ایستاد و از قضات دادگاه کمک خواست.</p>
      <p>وی در تشریح جزئیات جنایت گفت: حدود ۲۵ سال قبل وقتی که نجار بودم با همسر سابقم آشنا شدم و با او ازدواج کردم. ما صاحب یک دختر و پسر بودیم و زندگی خوبی داشتیم. اما یک باره همسرم شروع به ناسازگاری کرد و از من جدا شد. سه سال از جدایی من و همسرم گذشته بود که فهمیدم او به عقد موقت جواد که دوست صمیمی ام بود، درآمده است.</p>
      <p>وی ادامه داد: جواد را از چند سال قبل می‌شناختم. او اولین بار برای نصب ماهواره به خانه مان آمد و این شروع آشنایی مان بود. او به خانه مان رفت و آمد داشت و من به او اعتماد داشتم، ولی فهمیدم جواد با حرف هایش باعث شده همسرم از من جدا شود. من از این موضوع ناراحت بودم تا این که از همسایه‌ها شنیدم جواد به خانه‌ای که به عنوان مهریه به همسرم داده بودم، رفت و آمد دارد و همسر سابقم را صیغه کرده است.</p>
      <p>من از این موضوع عصبانی بودم و وقتی اتفاقی جواد را در خیابان دیدم با او درگیر شدم و او را کشتم. من بعد از قتل به عراق فرار کردم و دو ماه بعد که فهمیدم در بیمارستان جان سپرده است به ایران برگشتم و دستگیر شدم. وی ادامه داد: جواد صاحب سه فرزند بود که همسرش از طرف فرزندانش دیه خواسته است، اما من توان پرداخت دیه را ندارم.</p>
      <p>من فقط یک خانه دارم که می‌توانم آن را بفروشم و به فرزندان جواد بدهم. من شش سال است که در زندان مانده ام. به همین دلیل از قضات تقاضا دارم تا با تقسیط دیه موافقت کنند. اگر آزاد شوم کار می‌کنم و باقی دیه را به اولیای دم می‌پردازم.</p>
      <p>در این میان همسر جواد به قضات گفت: من به سختی زندگی فرزندانم را تامین می‌کنم. همسر سابق محمد که عامل این ماجرا بود حالا بعد از این ماجرا با مرد دیگری ازدواج کرده است و همراه فرزندانش زندگی می‌کند، اما در این پرونده محمد و من و فرزندانم به دردسر بزرگی افتاده ایم. من دیه همسرم را کامل می‌خواهم. در پایان جلسه قضات وارد شور شدند تا درباره درخواست این زندانی اظهارنظر کنند.</p>
    </article>
  </body>
</html>