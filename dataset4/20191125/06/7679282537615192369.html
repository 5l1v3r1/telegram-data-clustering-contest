<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-watling-wagner-powers-newzeland-beat-england-by-innings-and-55-runs-in-first-test-2867059.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T06:13:24+00:00"/>
    <meta property="og:title" content="NZ vs ENG: वैगनर-वॉटलिंग के दम पर न्यूजीलैंड ने पहले टेस्ट में इंग्लैंड को दी पारी के अंतर से मात"/>
    <meta property="og:description" content="तेज गेंदबाज नील वैगनर के पांच विकेट की बदौलत न्यूजीलैंड ने सोमवार को यहां पहले क्रिकेट टेस्ट के पांचवें और अंतिम दिन इंग्लैंड को पारी और 65 रन से हरा दिया। इस जीत से न्यूजीलैंड ने दो मैचों की..."/>
  </head>
  <body>
    <article>
      <h1>NZ vs ENG: वैगनर-वॉटलिंग के दम पर न्यूजीलैंड ने पहले टेस्ट में इंग्लैंड को दी पारी के अंतर से मात</h1>
      <address><time datetime="2019-11-25T06:13:24+00:00">25 Nov 2019, 06:13</time> by <a rel="author">एजेंसी,नई दिल्ली</a></address>
      <p>तेज गेंदबाज नील वैगनर के पांच विकेट की बदौलत न्यूजीलैंड ने सोमवार को यहां पहले क्रिकेट टेस्ट के पांचवें और अंतिम दिन इंग्लैंड को पारी और 65 रन से हरा दिया। इस जीत से न्यूजीलैंड ने दो मैचों की श्रृंखला में 1-0 की अजेय बढ़त बना ली है। साथ ही यह भी तय हो गया है कि टीम घरेलू सरजमीं पर लगातार सातवीं सीरीज में अजेय रहेगी। अंतिम सत्र में न्यूजीलैंड को जीत के लिए दो विकेट की दरकार थी। सैम कुरेन (नाबाद 29) और जोफ्रा आर्चर (30) ने नौवें विकेट के लिए 59 रन जोड़कर इंग्लैंड की ड्रा की उम्मीद बांधी।</p>
      <p>वैगनर ने हालांकि लगातार गेंदों पर आर्चर और स्टुअर्ट ब्राड (00) को आउट करके इंग्लैंड को 197 रन पर समेटकर न्यूजीलैंड की जीत सुनिश्चित की। इंग्लैंड ने पहली पारी में 353 रन बनाए थे जिसके जवाब में न्यूजीलैंड ने नौ विकेट पर 615 रन बनाने के बाद पारी घोषित की थी। इंग्लैंड ने दिन की शुरुआत तीन विकेट पर 55 रन से की। टीम को पारी की हार से बचने के लिए इस समय 207 रन की दरकार थी। इंग्लैंड की टीम ड्रा के इरादे से उतरी। टीम ने बेहद धीमी बल्लेबाजी करते हुए दिन के शुरुआती 41 ओवर में कप्तान जो रूट (11) का विकेट गंवाकर सिर्फ 66 रन जोड़े।</p>
      <p>
        <b>
          <a href="https://www.livehindustan.com/cricket/story-india-vs-bangladesh-virat-kohli-become-the-fifth-successful-captain-in-test-cricket-surpassed-australia-alan-border-2865715.html">विराट बने दुनिया के 5वें सबसे सफल कप्तान, ऑस्ट्रेलियाई दिग्गज एलन बॉर्डर को पछाड़ा</a>
        </b>
      </p>
      <p>लंच के बाद बेन स्टोक्स (28) का धैर्य जवाब दे गया और वह टिम साउथी की बाहर जाती गेंद को विकेटों पर खेल गए। वैगनर ने इसके बाद जो डेनली (35), ओली पोप (06) और जोस बटलर (00) को पवेलियन भेजा जिससे इंग्लैंड ने 17 रन पर चार विकेट गंवाए। वैगनर ने 44 रन देकर पांच जबकि सेंटनर ने 53 रन देकर तीन विकेट चटकाए। न्यूजीलैंड को हालांकि झटका लगा जब ट्रेंट बोल्ट सुबह सिर्फ एक ओवर फेंकने के बाद पसली में दर्द के कारण मैदान से बाहर चले गए और फिर दोबारा खेलने नहीं आए।</p>
      <p>
        <b>
          <a href="https://www.livehindustan.com/cricket/story-india-vs-bangladesh-pink-ball-test-kolkata-here-is-latest-icc-world-test-championship-points-table-2865605.html">WTC Point Table:भारत ने BAN को रौंदा, प्वॉइंट टेबल में जबरदस्त बदलाव</a>
        </b>
      </p>
    </article>
  </body>
</html>