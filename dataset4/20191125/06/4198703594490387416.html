<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/tv-morning-news/articles/Article-15f93d68141ae61027.htm"/>
    <meta property="og:site_name" content="mako"/>
    <meta property="article:published_time" content="2019-11-25T06:32:00+00:00"/>
    <meta property="og:title" content="אביה של הנהגת שנורתה למוות בנמל אשדוד: &quot;היא בחיים לא שתתה אלכוהול&quot;"/>
    <meta property="og:description" content="יצחק ראטוש, אבא של מרינה שנורתה על ידי מאבטחים אחרי שפרצה מחסום בסמוך לנמל, שלל את האפשרות שבתו נהגה באותו הלילה תחת השפעת אלכוהול: &quot;היא לא נגעה בזה, אפילו לא בחגים&quot;"/>
  </head>
  <body>
    <article>
      <h1>אביה של הנהגת שנורתה למוות בנמל אשדוד: "היא בחיים לא שתתה אלכוהול"</h1>
      <h2>יצחק ראטוש, אבא של מרינה שנורתה על ידי מאבטחים אחרי שפרצה מחסום בסמוך לנמל, שלל את האפשרות שבתו נהגה באותו הלילה תחת השפעת אלכוהול: "היא לא נגעה בזה, אפילו לא בחגים"</h2>
      <address><time datetime="2019-11-25T06:32:00+00:00">25 Nov 2019, 06:32</time> by <a rel="author">חדשות הבוקר</a></address>
      <p>מרינה ראטוש בת ה-41 נורתה למוות ביום חמישי האחרון על ידי מאבטחי נמל אשדוד, אחרי שעל פי החקירה הראשונית לא הקשיבה להוראות המאבטחים, פרצה את המחסום בנמל והמשיכה בנסיעה מהירה. המאבטח שירה בראטוש נעצר, נחקר במשטרה ושוחרר למעצר בית, ובינתיים נבדקת האפשרות שראטוש נהגה באותו הלילה תחת השפעת אלכוהול.</p>
      <p>יצחק ראטוש, אביה של מרינה, שלל ב"חדשות הבוקר" את האפשרות שבתו נהגה בשכרות וטען כי מעולם לא ראה אותה שותה אלכוהול. "היא בחיים לא שתתה, אפילו לא בחגים. אולי בראש השנה טיפה יין יבש, זה הכל", סיפר ראטוש, "היא לא הייתה אלכוהוליסטית, לא נגעה באלכוהול בכלל. היא הייתה בחורה נורמטיבית וחכמה מאוד".</p>
      <p><b>אתה מצליח להבין מה קרה שם באותו הלילה?</b><br/>"אני ממש לא יכול להבין מה קרה. בבוקר הכל היה רגיל, היא יצאה מהבית שמחה, מלאת חיים ועם חיוך. היא הלכה לעבודה ואחרי העבודה קיבלתי טלפון ממנה. היא אמרה, 'אבא, אני יוצאת מהעבודה, אני בדרך הביתה ועוד מעט אהיה בבית'. אמרתי לה, 'שתהיה לך נסיעה טובה', וזו הייתה השיחה האחרונה שדיברתי איתה".</p>
      <p><b>לפי החקירה הראשונית, מרינה נסיעה במהירות לתוך הנמל ופרצה מחסום.</b><br/>"אני לא ראיתי את המצלמות ולא יודע מה קרה שם, אולי היא איבדה שליטה. היא לא מחבלת. אפילו אם מישהו נכנס פנימה, יש הרבה כלים בשביל לעצור את הבן אדם, לא חייבים לפתוח בירי למוות. המאבטח ממש תפר אותה. אני מבקש לעשות חקירה כמו שצריך ולראות במצלמות איך זה קרה ולמה לא עצרו אותה".</p>
      <p><b>הנמל נמצא בכלל בדרך שלה מהעבודה הביתה?</b><br/>"זה לא בדרך, אבל אולי היו לה שם חברים, או שה-GPS לא היה בסדר, אי אפשר לדעת".</p>
      <p>לדברי ראטוש, החיים לעולם לא ישובו לקדמותם אחרי האובדן של בתו. "אני היום בלי בת והבית שלנו מת", אמר ראטוש, "היא הייתה הכל. אמא שלה נכה מאה אחוז, לא רואה, עכשיו יש לה גם בעיות עם הרגליים, ואני גימלאי חולה סוכרת. היא הייתה בשבילנו הכל, עיניים, ניקיון, קניות, רופאים, כל מה שצריך. זה קשה מאוד".</p>
      <p>עורך הדין חיים מכלוף שמייצג את משפחת ראטוש הוסיף: "לצערי הרב האירוע הזה הוא אירוע חמור, אירוע טרגי שלא היה צריך להסתיים כפי שהסתיים כאשר גופתה מנוקבת בכדורים. אני מצפה ממשטרת ישראל לנהל חקירה מהירה, מקצועית ויעילה, כדי לבדוק כיצד פעל המאבטח. מדוע הוא פתח באש תופת לעברה, מדוע הוא לא הסתפק באמצעים אחרים על מנת לנסות לעצור אותה ומדוע תוצאות האירוע הזה כל כך טרגיות כפי שהיו".</p>
    </article>
  </body>
</html>