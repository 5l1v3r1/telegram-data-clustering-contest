<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mobility/crollo-viadotto-si-verifica-la-tenuta-dei-piloni-469105.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T06:30:34+00:00"/>
    <meta property="og:title" content="Crollo viadotto, si verifica la tenuta dei piloni"/>
    <meta property="og:description" content="Il secondo viadotto, quello in direzione Savona, non ha registrato danni. Ma prima di riaprirlo al traffico bisogna accertarsi del suo stato"/>
  </head>
  <body>
    <article>
      <h1>Crollo viadotto, si verifica la tenuta dei piloni</h1>
      <h2>Il secondo viadotto, quello in direzione Savona, non ha registrato danni. Ma prima di riaprirlo al traffico bisogna accertarsi del suo stato</h2>
      <address><time datetime="2019-11-25T06:30:34+00:00">25 Nov 2019, 06:30</time> by <a rel="author">La Repubblica</a></address>
      <p><b>[Rassegna stampa]</b> La forte ondata di maltempo che si sta abbattendo sul nostro Paese sta causando parecchi danni anche alla mobilità. E ieri in Liguria si è sfiorata una <b>nuova tragedia</b>: un tratto di circa trenta metri del viadotto Torino-Savona ha ceduto ha causa di una frana ed è crollato. Fortunatamente dalle prime ricostruzioni pare che non ci siano persone coinvolte, anche se i Vigili del Fuoco sono al lavoro per far sì che ciò venga accertato. Vittime o non vittime, si tratta di un nuovo <b>caso molto simile</b> a quello del Ponte Morandi che piegò Genova lo scorso anno.</p>
      <blockquote>
        <a href="https://www.formulapassion.it/automoto/mobility/torino-savona-viadotto-crollato-maltempo-a6-a10-469062.html">Torino-Savona, crolla viadotto per il maltempo</a>
      </blockquote>
      <p>
        <i>La cascata di fango è scesa avvolgendo le sue spire intorno al bosco. Trecento, forse 400 metri di un unico fronte. Hanno travolto le pile centrali del piccolo viadotto dell’autostrada Torino-Savona, il primo che si incontra lasciandosi il mare alle spalle. Il torrente di terra ne ha spazzato via trenta metri. L’asfalto è ancora intatto, in un unico blocco con le due carreggiate che correvano verso il Piemonte. È quindici metri più sotto, poggiato al costone di bosco, come se l’impeto della frana avesse adagiato quelle migliaia di tonnellate di calcestruzzo a una riva dal fiume di fango. Dall’alto i due guardrail ancora intatti sono incurvati nel vuoto dal loro peso. Non ci sono auto, almeno non se ne vedono. E anche se di notte i vigili del fuoco ancora scavano, si può sperare che non ci siano vittime nel bilancio finale dell’ennesima tragedia che colpisce la terra fragile di Liguria in una ordinaria domenica da allarme rosso dopo sette giorni di pioggia senza pause. Una tragedia che riporta negli occhi il Ponte Morandi, le sue 43 vittime e l’identico vuoto lasciato dai piloni crollati. I vigili del fuoco hanno ispezionato la cresta del fiume di fango e i boschi in cerca di possibili vittime. I cani da ricerca, gli stessi impiegati nel dramma del Morandi, non hanno fiutato tracce. Si lavora anche nella speranza di riaprire la A10 nelle prossime ore, almeno su una corsia per senso di marcia. I tecnici di Autostrada dei fiori spa, società del gruppo Gavio, stanno verificando la tenuta dei piloni del secondo viadotto. L’autostrada è vitale perché le provinciali nei dintorni sono quasi tutte chiuse o a corsie ridotte per frane e smottamenti. Il crollo è stato provocato dal fiume di fango in caduta, ma le indagini affidate ai vigili del fuoco di Savona, guidati dal comandante Emanuele Gissi, e alla polizia stradale, dovranno verificare anche lo stato di manutenzione del viadotto. Oggi andrà sul posto la ministra delle Infrastrutture Paola De Micheli. […]</i>
      </p>
      <p>
        <b>Il Corriere della Sera</b>
      </p>
      <p>
        <i>Le autostrade si sbriciolano per il maltempo che flagella l’Italia da tre giorni. La Liguria è tagliata in due dopo che ieri a Savona è crollato un tratto di 30 metri dell’A6 per Torino, tra Savona e Altare sul viadotto Madonna del Monte. Una frana si è staccata dalla collina e ha travolto i piloni della carreggiata abbattendoli come fuscelli. Non ci sono stati feriti, ma per tutta la notte i pompieri hanno scavato nel fango alla ricerca di dispersi perché era stato segnalata una macchina sul viadotto nel momento in cui è sprofondato per 20 metri. In serata, una voragine di una decina di metri si è aperta sull’A21 Torino-Piacenza tra Asti e Villanova e un’auto in transito l’ha evitata per un soffio (è scattata la chiusura del tratto). È stata sfiorata una tragedia come quella del ponte Morandi di Genova anche sull’A6 (di competenza di Autostrada dei Fiori del gruppo Gavio), perché al momento del crollo non passavano auto: una guardia giurata ha fermato la macchina ed è scesa per segnalare il pericolo, permettendo a un pullman con una decina di passeggeri di fermarsi in tempo. La procura di Savona ha aperto un’inchiesta per disastro colposo a carico di ignoti. Il crollo è avvenuto per una frana e non per una cattiva manutenzione come per il Morandi, ma da febbraio la procura conduce accertamenti. A Savona stamattina arriverà Paola De Micheli, ministra delle Infrastrutture, per un sopralluogo nel territorio che ha dovuto chiedere aiuto al Piemonte per garantire al 100% le cure sanitarie essenziali.</i>
      </p>
      <footer>RIPRODUZIONE RISERVATA</footer>
    </article>
  </body>
</html>