<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/blumberg-nema-istrazivanja-o-majklu-blumbergu-i-demokratama-2/"/>
    <meta property="og:site_name" content="Krstarica"/>
    <meta property="article:published_time" content="2019-11-25T06:37:00+00:00"/>
    <meta property="og:title" content="Blumberg: Nema istraživanja o Majklu Blumbergu i demokratama"/>
    <meta property="og:description" content="NJUJORK - Medijska kuća &quot;Blumberg njuz&quot; saopštila je da se, nakon što je njen osnivač Majkl Blumberg (77) ozvaničio svoju kandidaturu za predsedničke"/>
  </head>
  <body>
    <article>
      <h1>Blumberg: Nema istraživanja o Majklu Blumbergu i demokratama</h1>
      <address><time datetime="2019-11-25T06:37:00+00:00">25 Nov 2019, 06:37</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>NJUJORK – Medijska kuća „Blumberg njuz“ saopštila je da se, nakon što je njen osnivač Majkl Blumberg (77) ozvaničio svoju kandidaturu za predsedničke izbore u SAD, ubuduće neće baviti istraživanjem o njemu, niti o bilo kojem od njegovih demokratskih protivkandidata.</p>
      <p>Kako je preneo AP, glavni i odgovorni urednik Blumberga Džon Mikltvajt podelio je juče nova pravila o izveštavanju zaposlenima u toj medijskoj organizaciji, na čijem je platnom spisku oko 2.700 novinara i analitičara.</p>
      <p>Saopštenje medijske kuće o novim pravilima izveštavanja i pokrivanja događaja usledilo je nedugo nakon što je Blumberg, bivši gradonačelnik Njujorka, juče ozvaničio demokratsku kandidaturu za predsedičke izbore u SAD sledeće godine.</p>
      <p>Mikltvajt je dodao da će svakako biti teško pokrivati kampanju u kojoj je uključen šef Majkl Blumberg, dodaje AP.</p>
      <p>On je precizirao da će, izuzimajući istraživački rad, Blumberg i ovu predsedničku kampanju u SAD pratiti kao što je to oduvek činio.</p>
      <p>„Nastavićemo tradiciju da ne istražujemo Majka (njegovu porodicu i fondaciju) i istu politiku ćemo primenjivati i prema njegovim demokratskim rivalima“, navodi se u obaveštenju Blumbergovim zaposlenima, u koje su uvid imale agencije Rojters i AP.</p>
      <p>Mikltvajt je, kako prenosi AP, pojasnio da nova pravila ne znače da Blumberg o svom šefu tokom kampanje neće uopšte izveštavati.</p>
      <p>Milijarder Majkl Blumberg ušao je danas u trku za kandidata Demokratske partije na predsedničkim izborima iduće godine, iako je u martu rekao da se neće kandidovati za Belu kuću.</p>
      <p>„Kandidujem se za predsednika da bih pobedio Donalda Trampa i obnovio Ameriku. Ne možemo da priuštimo sebi još četiri godine nesmotrenih i neetičkih akcija predsednika Trampa“, rekao je Blumberg.</p>
      <p>(Tanjug)</p>
    </article>
  </body>
</html>