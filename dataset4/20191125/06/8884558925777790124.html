<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-rokah-mu-je-pocila-granata-iz-maribora"/>
    <meta property="og:site_name" content="Primorske novice"/>
    <meta property="article:published_time" content="2019-11-25T06:00:00+00:00"/>
    <meta property="og:title" content="V rokah mu je počila granata iz Maribora"/>
    <meta property="og:description" content="Minuli ponedeljek je v garaži v kraju Motta di Livenza v italijanski pokrajini Veneto odjeknila eksplozija. Pri odstranjevanju vžigalnika granate se je poškodoval 19-letni študent, zbiratelj vojnih ostankov iz druge svetovne vojne. Hudo poškodovano roko so mu v bolnišnici uspeli delno rešiti. Policistom je povedal, da naj bi granato kupil na sejmu vojaške opreme v Mariboru."/>
  </head>
  <body>
    <article>
      <h1>V rokah mu je počila granata iz Maribora</h1>
      <address><time datetime="2019-11-25T06:00:00+00:00">25 Nov 2019, 06:00</time> by <a rel="author">Ana Cukijati</a></address>
      <p>
        <b>Minuli ponedeljek je v garaži v kraju Motta di Livenza v italijanski pokrajini Veneto odjeknila eksplozija. Pri odstranjevanju vžigalnika granate se je poškodoval 19-letni študent, zbiratelj vojnih ostankov iz druge svetovne vojne. Hudo poškodovano roko so mu v bolnišnici uspeli delno rešiti. Policistom je povedal, da naj bi granato kupil na sejmu vojaške opreme v Mariboru.</b>
      </p>
      <figure>
        <img src="https://static.primorske.si/foto/highres/kronika/721054_270-sejem_voja-ke_opreme.jpg"/>
        <figcaption>Italijanski zbiratelj granate, ki mu je eksplodirala v roki, ni dobil na nedeljskem sejmu v Šempetru pri Gorici, kot so nekateri ugibali. Policiji je povedal, da jo je kupil v Mariboru.  </figcaption>
      </figure>
      <p><b>TREVISO</b> &gt; Glede na to, da se je mednarodno srečanje zbiralcev stare vojaške opreme in drugih starin Na srečanju s preteklostjo v Šempetru pri Gorici dogajalo minulo nedeljo, so sprva ugibali, da bi 19-letni <b>Alessandro B.</b> granato, ki je naslednji dan eksplodirala v njegovi garaži, kupil na tem srečanju, a so bila takšna ugibanja, kot kaže, napačna. Po poročanju spletnega portala Tribuna Treviso naj bi mladenič, sicer strasten zbiratelj vojaške opreme in ostankov iz druge svetovne vojne, granato kupil na enem od tovrstnih sejmov v Mariboru.</p>
      <p>Vodja prireditve v Šempetru <b>Egon Valantič</b> je konec tedna povedal, da je za dogodek v kraju Motta di Livenza v italijanski pokrajini Veneto, ki je od Šempetra oddaljena nekaj manj kot 100 kilometrov, slišal, a da ga ne more komentirati, dokler ga glede sejma uradno ne vprašajo italijanski varnostni organi. “Na naš sejem je prepovedano prinašati eksplozivna telesa, kar pomeni, da razstavljene granate niso polne eksploziva, ampak prazne. So le ostanki vojn iz železa in ne eksplozivna sredstva,” je poudaril. Dodal je še, da so na tovrstnih sejmih vedno prisotni tudi policisti in kriminalisti, ki vsako nepravilnost razstavljavcev kaznujejo.</p>
      <p>“Zbiratelji so za to, kar morda počnejo na parkiriščih ali kje drugje izven sejma, odgovorni sami,” je še povedal Valantič. “Če bi nekdo na sejem prinesel neeksplodirano granato, bi s tem ogrozil sebe in ostale udeležence sejma,” je sklenil.</p>
      <p>“Navadno zbiratelji ostankov prve in druge svetovne vojne ne izbirajo sredstev, opreme, orodja, da odprejo eksplozivno sredstvo. Očitno jih žene adrenalin in se brez strahu - tudi zaradi nepoznavanja tveganja - lotijo odstranjevanja vžigalnika,” pa je menil poveljnik državne enote za varstvo pred neeksplodiranimi ubojnimi sredstvi <b>Darko Zonjič</b>. Njihovi pripadniki in pirotehniki imajo točne predpise, kako uničiti granate iz prve in druge svetovne vojne, ki se jih strogo držijo. Zato najditeljem svetujejo, naj ob najdbi neeksplodiranega ubojnega sredstva (NUS) vedno pokličejo policijo, ki bo nato aktivirala njihovo enoto. Ta bo nato granate in druge podobne ostanke varno odstranila in uničila.</p>
    </article>
  </body>
</html>