<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/ti-allazei-gia-1-44-ekat-asfalismenoys-mi-misthotoys-oi-eisfores-stin-kyria-syntaxi-tin-ygeia-tin-pronoia-kai-tin-epikoyrisi-ta-epta-epipeda-asfalisis-eleytheris-epilogis/"/>
    <meta property="og:site_name" content="economico.gr"/>
    <meta property="article:published_time" content="2019-11-25T06:15:27+00:00"/>
    <meta property="og:title" content="Τι αλλάζει για 1,44 εκατ. ασφαλισμένους μη μισθωτούς - Οι εισφορές στην κύρια σύνταξη, την υγεία, την πρόνοια και την επικούριση"/>
    <meta property="og:description" content="Δεκατρείς αλλαγές στις εισφορές 1,44 εκατ. ασφαλισμένων μη μισθωτών, στην κύρια σύνταξη, την υγεία, την πρόνοια και την επικούριση, θα προβλέπει το νομοσχέδιο του υπουργείου Εργασίας, το οποίο θα κατατεθεί τον Ιανουάριο στη Βουλή."/>
  </head>
  <body>
    <article>
      <h1>Τι αλλάζει για 1,44 εκατ. ασφαλισμένους μη μισθωτούς - Οι εισφορές στην κύρια σύνταξη, την υγεία, την πρόνοια και την επικούριση</h1>
      <address><time datetime="2019-11-25T06:15:27+00:00">25 Nov 2019, 06:15</time> by <a rel="author">Economico Editor</a></address>
      <p><b>Δεκατρείς αλλαγές στις εισφορές</b> 1,44 εκατ. ασφαλισμένων <b>μη μισθωτών</b>, στην κύρια σύνταξη, την υγεία, την πρόνοια και την επικούριση, θα προβλέπει το νομοσχέδιο του υπουργείου Εργασίας, το οποίο θα κατατεθεί τον Ιανουάριο στη Βουλή.</p>
      <p>Πρόκειται για ένα νέο σύστημα υπολογισμού των εισφορών για ελεύθερους επαγγελματίες και αυτοαπασχολούμενους, με<b> ευνοϊκότερο καθεστώς</b> για όλους  κατά τα πρώτα 5 χρόνια της δραστηριοποίησής τους με την εισφορά να ορίζεται στα 126 ευρώ, αλλά και σταθερό ύψος ασφαλίστρων υγείας στα 66 ευρώ. Στη συνέχεια προβλέπει επτά επίπεδα ασφάλισης ελεύθερης επιλογής, με κατώτερη εισφορά στα 210 και ανώτερη στα 566 ευρώ το μήνα.</p>
      <p>Ο ασφαλισμένος θα μπορεί να επιλέγει το επίπεδο της εισφοράς και να το αλλάζει αν το επιθυμεί, καθώς θα πρόκειται για ένα απόλυτα ελεύθερο σύστημα.</p>
      <p>Οι νέες εισφορές που θα κληθούν να καταβάλλουν οι <b>ελεύθεροι επαγγελματίες και οι αυτοαπασχολούμενοι</b>, από τις αρχές του 2020 θα διαμορφωθούν ως εξής:</p>
      <ul>
        <li>Έως 5 έτη: 126 ευρώ και μετά:</li>
        <li>Α επίπεδο: 210 ευρώ</li>
        <li>Β επίπεδο: 252 ευρώ</li>
        <li>Γ επίπεδο: 302 ευρώ</li>
        <li>Δ επίπεδο: 363 ευρώ</li>
        <li>Ε επίπεδο: 435 ευρώ</li>
        <li>ΣΤ επίπεδο: 566 ευρώ</li>
      </ul>
      <p><b>Οι εισφορές υγείας</b> ξεκινούν από 55 ευρώ και από το 2ο επίπεδο και μετά παραμένουν σταθερές στα 66 ευρώ το μήνα, με στόχο να υπάρξει κίνητρο επιλογής υψηλότερων εισφορών, όπως αναφέρει το capital.gr.</p>
      <ul>
        <li>1ο επίπεδο 55 ευρώ (50 ευρώ εισφορές για παροχές υγείας σε είδος + 5 ευρώ σε χρήμα)</li>
        <li>2ο έως και 6ο επίπεδο 66 ευρώ (60 για παροχές σε είδος και 6 ευρώ για παροχές σε χρήμα)</li>
      </ul>
      <p><b>Πρόκειται για ένα καινοτόμο σύστημα</b>, όπου για ίδιες παροχές – υπηρεσίες υγείας, οι αυτοαπασχολούμενοι θα καταβάλλουν πλέον, ίδιες εισφορές. Με τον τρόπο αυτό εκτιμάται πως η επιλογή υψηλότερου επιπέδου εισφορών από τον μη μισθωτό, οδηγεί σε σημαντικά υψηλότερη σύνταξη.</p>
      <p><b>Διαφορετικά επίπεδα ασφαλιστικών εισφορών</b> θεσπίζονται και για τους περίπου 250.000 μη μισθωτούς που έχουν <b>επικουρική ασφάλιση</b> ή ασφάλιση για <b>εφάπαξ παροχή</b>.</p>
      <p>Το πρώτο επίπεδο, αντιστοιχεί στο σημερινό κατώτατο επίπεδο εισφορών, ενώ δίνεται η επιλογή στους ασφαλισμένους να επιλέξουν μεταξύ άλλων δύο επιπέδων που με υψηλότερες εισφορές οδηγούν σε αυξημένες παροχές.</p>
      <p>Σύμφωνα με πληροφορίες:</p>
      <ul>
        <li><b>Αποσυνδέεται</b> ο υπολογισμός της εισφοράς από τον κατώτατο βασικό μισθό άγαμου μισθωτού</li>
        <li><b>Θεσπίζονται τρία επίπεδα εισφορών</b>. Το κατώτατο επίπεδο αντιστοιχεί στο ύψος των εισφορών που ισχύει με βάση τις διατάξεις του νόμου Κατρούγκαλου. Συγκεκριμένα, για τις εισφορές επικούρισης το 1ο επίπεδο εισφορών ορίζεται στα 42 ευρώ το μήνα, το 2ο στα 51 και το 3ο στα 61 ευρώ. Να σημειωθεί ότι λόγω της ήδη νομοθετημένης μείωσης των ασφαλιστικών εισφορών επικουρικής σύνταξης από 1η Ιουνίου 2022, οι παραπάνω εισφορές ισχύουν από 1/1/2020 έως 30/5/2022. Από 1η/6/2022 και μετά, το 1ο επίπεδο διαμορφώνεται στα 39 ευρώ, το 2ο στα 47 και το 3ο στα 56 ευρώ το μήνα.</li>
      </ul>
    </article>
  </body>
</html>