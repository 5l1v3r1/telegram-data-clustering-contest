<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/ponte-morandi-sopravvissuto-1.4904492"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T06:11:36+00:00"/>
    <meta property="og:title" content="Ponte Morandi, il sopravvissuto al crollo del viadotto sulla A26: &quot;Inaccettabile&quot;"/>
    <meta property="og:description" content="L’ex calciatore e vigile del fuoco si salvò a Genova: &quot;Assurdo che i viadotti non siano controllati&quot;"/>
  </head>
  <body>
    <article>
      <h1>Ponte Morandi, il sopravvissuto al crollo del viadotto sulla A26: "Inaccettabile"</h1>
      <h2>L’ex calciatore e vigile del fuoco si salvò a Genova: "Assurdo che i viadotti non siano controllati"</h2>
      <address><time datetime="2019-11-25T06:11:36+00:00">25 Nov 2019, 06:11</time> by <a rel="author">ROBERTA BARTELLINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4904524.1574662296!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Davide Capello, 34 anni</figcaption>
      </figure>
      <p>Savona, 25 novembre 2019 - <b>Davide Capello,</b> 34 anni, per tutta Italia l’uomo del miracolo. La mattina del 14 agosto 2018 è uscito praticamente illeso dal crollo del Ponte Morandi, dopo un volo di 40 metri. Ex calciatore del Cagliari, è vigile del fuoco a Savona e nel tempo libero allena le giovanili del Genoa.</p>
      <p><b>È successo ancora, a due passi da casa sua.</b><br/>"Sono choccato. Ho saputo la notizia praticamente in diretta, mi è arrivata una foto sul telefonino, da un amico. Quell’autostrada la percorro qualche volta, quando vado a Torino. Quello che è successo non è accettabile. Tremendo, assurdo. Dicono sia dovuto a una frana. Certo, c’è una parte imponderabile".</p>
      <p><b>Però uno s’immagina che le frane siano monitorate. </b><br/>"In teoria dovrebbe essere così".</p>
      <p><b>Altrimenti dovremmo arrivare alla conclusione che quando piove in questo Paese è meglio stare in casa.</b><br/>"Io ci sto arrivando. Soprattutto la Liguria è una terra molto fragile e lo sta dimostrando ancora oggi. Questo nuovo crollo è sconvolgente. Stanno dicendo che non ci sono persone coinvolte. Per fortuna".</p>
      <p><b>Anche stavolta qualcuno si è fermato sull’orlo del baratro. Ma tutto questo è normale?</b><br/>"No, non è assolutamente normale. Dobbiamo avere la sicurezza di uscire per strada e poter stare tranquilli. Se dobbiamo stare attenti a mettere un piede fuori non è vita".</p>
      <p><b>Scampato alla strage del 14 agosto 2018 che ha provocato 43 vittime, praticamente incolume. Che cosa ha provato di fronte alle immagini dell’A6?</b><br/>"Sicuramente aver visto quello che è successo quasi in diretta ti mette ansia, ti lascia sgomento Tornano a galla tutti gli incubi dell’anno passato".</p>
      <p><b>Lei è anche un vigile del fuoco effettivo, lavora proprio a Savona. Questo nuovo crollo è avvenuto praticamente a casa sua, un territorio che conosce bene. Con che stato d’animo affronterà il prossimo turno?</b><br/>"Con preoccupazione, non puoi stare sereno. E questo non è bello".</p>
      <p><b>Come se il disastro di un anno fa non ci avesse insegnato nulla.</b><br/>"Era incredibile quello che è successo il 14 agosto 2018 e continua a essere incredibile oggi. Perché dai per scontato che dopo una tragedia simile sia stato avviato un piano di controllo per tutti i viadotti".</p>
      <p><b>E invece ci risiamo.</b><br/>"D’accordo, ci metto il cattivo tempo. Ma non è assolutamente normale, non può esserlo".</p>
      <p><b>"Paghi il pedaggio e pensi di essere sicuro", ha dichiarato tempo fa Gianluca Ardini, altro superstite del Morandi. Rimase appeso per 4 ore nel furgone devastato accanto al collega morto, Giuseppe Matti Altadonna, papà di 4 figli. "</b>Assolutamente no , non siamo sicuri. Lo pensavo prima e continuo a pensarlo oggi".</p>
      <p><b>Domani quando si troverà per lavoro o impegni personali su un altro viadotto, che cosa penserà?</b><br/>"Ti metti in macchina con grandi pensieri, preoccupazioni. Assurdo. Sì, è assurdo, questa è l’unica parola che riesco a trovare per descrivere quel che è successo".</p>
      <p><b>Lei è un vigile del fuoco, quindi un uomo di Stato. I cittadini si sentono traditi, non più protetti. In tutt’Italia i comitati nati dopo i disastri ripetono una richiesta pressante: mai più.</b><br/>"Nel mio lavoro cercherò sempre di aiutare le persone come ho sempre fatto. Continuerò a metterci la stessa convinzione, l’impegno non verrà mai meno. Poi penso che qualcuno dovrà fare i conti con tutto questo".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>