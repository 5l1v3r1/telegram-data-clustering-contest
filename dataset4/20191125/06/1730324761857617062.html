<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244363/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T06:03:40+00:00"/>
    <meta property="og:title" content="‘บิ๊กป้อม’ ยันไม่ปกป้อง ‘ปารีณา’ ไม่รู้เป็นจุดแข็งหรือจุดอ่อนของพรรค"/>
    <meta property="og:description" content="“บิ๊กป้อม” ยันไม่ปกป้อง “ปารีณา” กรณีที่ดินฟาร์มไก่ ไม่รู้!! เป็นจุดแข็งหรือจุดอ่อนของพรรค ลั่นไม่มีใครจะไปปกป้องใครได้"/>
  </head>
  <body>
    <article>
      <h1>‘บิ๊กป้อม’ ยันไม่ปกป้อง ‘ปารีณา’ ไม่รู้เป็นจุดแข็งหรือจุดอ่อนของพรรค</h1>
      <address><time datetime="2019-11-25T06:03:40+00:00">25 Nov 2019, 06:03</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“บิ๊กป้อม” ยันไม่ปกป้อง “ปารีณา” กรณีที่ดินฟาร์มไก่ ไม่รู้!! เป็นจุดแข็งหรือจุดอ่อนของพรรค ลั่นไม่มีใครจะไปปกป้องใครได้</b>
      </p>
      <p>ที่ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรี ในฐานะรักษาการนายกรัฐมนตรี ให้สัมภาษณ์ถึงกรณีที่ดินของ น.ส.ปารีณา ไกรคุปต์ ส.ส.ราชบุรี พรรคพลังประชารัฐ ที่ล่าสุดเจ้าหน้าที่เข้าตรวจสอบที่ดินแล้วพบว่ามีการบุกรุกจริงว่า เจ้าหน้าที่จากกรมป่าไม้และเจ้าหน้าที่จากสำนักงานการปฏิรูปที่ดินเพื่อเกษตรกรรม (ส.ป.ก.) ต้องพูดคุยกันอีกครั้งหนึ่ง ในส่วนของรายละเอียดตนไม่ทราบมากนักต้องปล่อยให้เจ้าหน้าที่ที่เกี่ยวข้องได้ทำงานก่อน</p>
      <figure>
        <img src="https://www.thebangkokinsight.com/wp-content/uploads/2019/11/S__107536395.jpg"/>
      </figure>
      <p>ผู้สื่อข่าวถามว่าจำเป็นต้องมีการตักเตือนบทบาทและพฤติกรรมของ น.ส. ปารีณา ในขณะนี้หรือไม่ เพราะถูกโจมตีค่อนข้างมาก ทั้งในบทบาทของคณะกรรมาธิการรวมทั้งกับนายชวน หลีกภัย ประธานสภาผู้แทนราษฎร พล.อ.ประวิตร กล่าวว่า <b>ก็เป็นความคิดของเขา จะทำอย่างไรได้ แต่ยืนยันว่าคุณปารีณา ไม่ได้มาปรึกษาอะไรกับผม</b></p>
      <p>เมื่อถามว่าจะกลายเป็นจุดอ่อนของพรรคพลังประชารัฐหรือไม่ พล.อ.ประวิตร กล่าวปฏิเสธว่า <b>ไม่เป็นจุดอ่อน</b></p>
      <p>เมื่อถามย้ำว่าในทางกลับกันบทบาทของ น.ส.ปารีณา จะเป็นจุดแข็งของพรรคหรือไม่ พล.อ.ประวิตร กล่าวว่า <b>ไม่รู้จะแข็งหรืออ่อน ยังไม่รู้</b></p>
      <p>ผู้สื่อข่าวถามว่ายืนยันได้หรือไม่ว่ารัฐบาลจะไม่ปกป้องที่ดินของ น.ส.ปารีณา หากพบความผิดจริง พล.อ.ประวิตร กล่าวว่า <b>ถ้าผิดจริงจะไปปกป้องได้อย่างไร ก็ต้องปล่อยให้เป็นเรื่องของกฎหมาย ระหว่างนี้ก็ต้องให้เจ้าหน้าที่และหน่วยงานที่เกี่ยวข้องได้สำรวจและตรวจสอบข้อเท็จจริงก่อน</b></p>
      <p>เมื่อถามย้ำว่าวันนี้สังคมกำลังจับจ้องรัฐบาลอยู่ โดยส่วนหนึ่งมองว่า น.ส.ปารีณา ถือเป็นหัวใจสำคัญหลักของพรรคพลังประชารัฐที่ไว้ใช้ในการตอบโต้ทางการเมือง พล.อ.ประวิตร กล่าวว่า <b>เรื่องนี้สื่อคิดกันเองทั้งนั้น ดังนั้นก็ต้องตอบตัวเองยืนยันว่าเรื่องนี้เป็นเรื่องของกฎหมาย ไม่มีใครจะไปปกป้องใครได้ ทุกอย่างต้องดำเนินการไปตามขั้นตอนของกฎหมาย</b></p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244363%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244464/"/>
        <a href="https://www.thebangkokinsight.com/244465/"/>
        <a href="https://www.thebangkokinsight.com/244278/"/>
        <a href="https://www.thebangkokinsight.com/244262/"/>
      </related>
    </article>
  </body>
</html>