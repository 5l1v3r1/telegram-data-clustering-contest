<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013301/%D8%A7%D8%B5%D9%84%DB%8C-%D8%AA%D8%B1%DB%8C%D9%86-%D9%85%D8%A7%D9%86%D8%B9-%D8%A8%D8%A7%D8%B2%DA%AF%D8%B4%D8%AA-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T06:55:43+00:00"/>
    <meta property="og:title" content="اصلی‌ترین مانع بازگشت برانکو"/>
    <meta property="og:description" content="فسخ قرارداد فدراسیون فوتبال با مارک ویلموتس بلژیکی و احتمال جانشینی برانکو ایوانکویج کروات، یکی از مهمترین سوال‌های روز در فوتبال ملی ایران است."/>
  </head>
  <body>
    <article>
      <h1>اصلی‌ترین مانع بازگشت برانکو</h1>
      <address>
        <time datetime="2019-11-25T06:55:43+00:00">25 Nov 2019, 06:55</time>
      </address>
      <p>
        <i>فسخ قرارداد فدراسیون فوتبال با مارک ویلموتس بلژیکی و احتمال جانشینی برانکو ایوانکویج کروات، یکی از مهمترین سوال‌های روز در فوتبال ملی ایران است.</i>
      </p>
      <p>به گزارش مشرق، سرمربی بلژیکی تیم ملی که تنها کمی بیشتر از شش ماه از جلوسش بر نیمکت این تیم می‌گذرد با چالش‌های مهمی در<b> فوتبال ایران</b> مواجه شده تا جایی که حالا اقبال سابق را در این فوتبال ندارد.</p>
      <p>ویلموتس بعد از دو سه نتیجه خوب در دیدارهای تدارکاتی و یا رسمی نسبتا ساده مقابل تیم‌های درجه چندم آسیا، توفیقی در مقابله با تیم‌های درجه دوی آسیا نداشت و با پذیرفتن دو شکست مقابل بحرین و عراق شرایط صعود به جام جهانی را دشوار کرد.</p>
      <p>هرچند تساوی کامبوج مقابل بحرین و بحرین مقابل عراق باعث شد تا بار دیگر با استفاده از چاشنی شانس احتمال صعود تیم ملی روی کاغذ قوت گیرد، اما پر واضح است که با ادامه روند کنونی، احتمال از دست رفتن این شانس مجدد هم زیاد است.</p>
      <p><b>پوئن های منفی ویلموتس</b><br/>ویلموتس فاکتورهایی دارد که می‌توان آن را پوئن‌های منفی برای وی دانست. یکی از اصلی ترین پوئن‌های منفی ویلموتس را می‌توان عدم استقرارش در ایران و یا به عبارتی پروازی بودن وی دانست. </p>
      <p>گرچه در قرارداد این مربی بلژیکی با فدراسیون فوتبال هیچ گونه شفاف سازی صورت نگرفته تا از مفاد داخلی این قرارداد اطلاعی در دست نباشد، اما پروازی بودن این مربی چیزی نیست که مطلوب نظر باشد و می توان خیلی از مشکلات را در عدم حضور دائمی وی در ایران دانست. </p>
      <p>اهمیت بازی ایران و عراق بر همه آشکار بود به جز ویلموتس، که اگر جز این بود، حتما وی به جای آنکه از این بازی به عنوان ابزاری برای فشار بر فدراسیون جهت دریافت مطالباتش استفاده کند، چند روزی زودتر در تهران حضور می‌یافت تا جدی تر تمرینات تیم ملی را دنبال کند.</p>
      <p>حتی شکست مقابل بحرین هم باعث نشد تا حساسیت ویلموتس برای این بازی افزایش پیدا کند و مواضع منفعلانه وی کاملا آشکار بود.</p>
      <p><b>سقوط در رنکینگ فیفا</b><br/>سقوط تیم ملی ایران در رنکینگ فیفا و از دست دادن جایگاه اولی آسیا که رد پای دو شکست مقابل بحرین و عراق هم در رقم خوردن این اتفاق به چشم می‌آید، یکی دیگر از عواملی است که می‌تواند تصمیم سازان فوتبال را برای قطع همکاری با ویلموتس مجاب نماید.</p>
      <p>از وقتی اخبار غیر رسمی در این خصوص به گوش رسید، مواضع فدراسیون و عدم تکذیب قاطعانه این اخبار را هم می‌توان به نوعی تایید تلویحی این خبر دانست تا شائبه فسخ قرارداد با وی قوت گیرد.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013287/%D8%A8%D8%B1%D8%A7%D9%86%DA%A9%D9%88-%D9%87%D9%85-%D9%85%D8%AB%D9%84-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87-%D9%85%D8%B4%DA%A9%D9%84-%D9%85%DB%8C-%D8%AE%D9%88%D8%B1%D8%AF"><i>برانکو</i> هم مثل ویلموتس به مشکل می‌خورد</a>
      </blockquote>
      <p><b>قوت گرفتن شائبه</b><br/>مطرح شدن نام برانکو سرمربی سابق تیم ملی و پرسپولیس برای جایگزینی ویلموتس نیز با هیچ تکذیبی از سوی ایوانکوویچ و مسئولان فدراسیون مواجه نشد تا این مربی خارجی، اما نام آشنا در ایران جدی ترین گزینه برای جلوس بر نیمکت تیم ملی باشد.</p>
      <p>گرچه هیچ توضیحی در خصوص نشست برانکو با محمدرضا صادق سفیر ایران در کرواسی داده نشد، اما می‌توان چنین گمانه زنی کرد که این نشست بی ارتباط به مذاکرات غیر مستقیم با برانکو نبوده است.</p>
      <p><b>چراغ سبز وزارت ورزش</b><br/>چراغ سبز وزارت ورزش برای تغییرات در تیم ملی، عدم تکذیب فسخ قرارداد ویلموتس از سوی فدراسیون و عدم تایید یا تکذیب مذاکره با برانکو از سوی مقامات فوتبال ایران و خود این مربی را اضافه کنید به ادعای رسانه‌های بلژیکی نزدیک به سرمربی تیم ملی تا ردخداد این اتفاقات بسیار قریب الوقوع تلقی شود.</p>
      <p><b>بزرگترین مانع</b><br/>یکی از اصلی ترین موانع برای بازگشت احتمالی برانکو به ایران، مبالغ هنگفت بدهی‌های مالیاتی وی می‌باشد. مالیاتی که بر عهده باشگاه پرسپولیس است و مبالغ آن روی هم انباشته شده است. </p>
      <p>در صورت جدی شدن این بحث، یکی از مباحثی که وزارت ورزش باید در حل آن بکوشد، معضل مالیاتی برانکو است. در صورت حل نشدن ریشه ای این مشکل، بعید است برانکو خودش را درگیر مشکلات جانبی ناشی از حضور در کشوری نماید که مبلغ هنگفتی بابت مالیات بدهکاری دارد.</p>
      <p>منبع: مهر</p>
    </article>
  </body>
</html>