<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291663,onet-podwladni-banasia-odeszli-z-biw-kas-ale-nadal-sa-urzednikami"/>
    <meta property="og:site_name" content="na:Temat"/>
    <meta property="article:published_time" content="2019-11-25T06:20:18+00:00"/>
    <meta property="og:title" content="Byli na szczycie, gdy w MF działała mafia VAT-owska. Podwładni Banasia mają już nowe ciepłe posadki"/>
    <meta property="og:description" content="Norbert Sewruk i Waldemar Popiela byli szefem i wiceszefem Biura Inspekcji Wewnętrznej Krajowej Administracji Skarbowej, akurat wtedy, gdy w Ministerstwie Finansów szalała mafia VAT-owska, której członkiem była osoba z bliskiego kręgu Mariana Banasia. Czy wykryli oni VAT-owskie nadużycia urzędników? Jak ustalił Onet, mężczyźni nie pracują już w biurze, ale wcale nie odeszli z administracji państwowej."/>
  </head>
  <body>
    <article>
      <h1>Byli na szczycie, gdy w MF działała mafia VAT-owska. Podwładni Banasia mają już nowe ciepłe posadki</h1>
      <address><time datetime="2019-11-25T06:20:18+00:00">25 Nov 2019, 06:20</time> by <a rel="author">Aleksandra Gersz</a></address>
      <p>Norbert Sewruk i Waldemar Popiela byli szefem i wiceszefem Biura Inspekcji Wewnętrznej Krajowej Administracji Skarbowej, akurat wtedy, gdy w Ministerstwie Finansów szalała mafia VAT-owska, której członkiem była osoba z bliskiego kręgu Mariana Banasia. Czy wykryli oni VAT-owskie nadużycia urzędników? Jak ustalił Onet, mężczyźni nie pracują już w biurze, ale wcale nie odeszli z administracji państwowej.<br/><br/><br/>Tak zwana <a href="https://natemat.pl/202951,zwykly-czlowiek-wchodzi-do-mafii-vatowskiej-wybudowalem-dom-bez-ani-jednej-faktury-i-znajac-tylko-imiona-fachowcow">mafia VAT-owska</a> działała w Ministerstwie Finansów od listopada 2015 r. do sierpnia 2018 roku. Za sznurki ciągnęli w niej pracownicy resortu, którzy sami ścigali nieuczciwych podatników: Arkadiusz B., dyrektor Krajowej Szkoły Skarbowości i <a href="https://natemat.pl/288647,ludzie-banasia-powiazani-z-mafia-vat-jest-reakcja-ministerstwa-finansow">bliski współpracownik ówczesnego wiceministra finansów Mariana Banasia</a>, oraz Krzysztof B., wicedyrektor Departamentu Kontroli Celnej, Podatkowej i Kontroli Gier.<br/><br/>Mimo że jak podawała "Rzeczpospolita", Kancelaria Premiera otrzymała już we wrześniu 2016 roku informację o przestępczych działaniach Arkadiusza B., na reakcję trzeba było długo czekać. Biuro Inspekcji Wewnętrznej otrzymało pismo dopiero półtora roku później, a pracownicy Ministerstwa Finansów trafili do aresztu odpowiednio we wrześniu 2018 r. (Krzysztof B.) i styczniu 2019 r. (Arkadiusz B.).<br/><br/><b>Z urzędu do urzędu</b><br/>Jak zauważa jednak Onet, to dość późne odkrycie działań B. i B. przez służby zastanawia w kontekście Biura Inspekcji Wewnętrznej Krajowej Administracji Skarbowej, które powstało do wykrywania właśnie tego typu nadużyć. Tymczasem "nie wiadomo nic na temat ewentualnego udziału BIW KAS w wykryciu łamiących prawo urzędników z bliskiego otoczenia Mariana Banasia w samym ministerstwie" – zauważa portal.<br/><br/><br/>Kto był wtedy ze sterami komórki? Od października 2017 roku jej szefem był Norbert Sewruk, jego zastępca Waldemar Popiela objął stanowisko w grudniu 2017 roku. Obaj nieoczekiwanie i z nieznanych przyczyn odeszli z Biura Inspekcji Wewnętrznej KAS w 2019 roku – Sewruk w czerwcu, Popiela trzy miesiące później. Jak ustalił jednak Onet, obaj nadal pracują w administracji państwowej. Tym razem w Urzędzie Komisji Nadzoru Finansowego.<br/><br/><b>Tajemnica postępowania</b><br/>Z obojgiem mężczyzn próbował skontaktować się Onet. Portal wysłał do Sewruka trzy pytania pytania dotyczące tego, czy: Biuro Inspekcji Wewnętrznej KAS wykryło wyłudzenia VAT, których dopuszczali się Krzysztof B. i Arkadiusz B., jaki był udział tej komórki w sprawie i dlaczego Sewruk odszedł z Ministerstwa Finansów. Z odpowiedzi nie za wiele jednak wynika.<br/><br/>"W przypadku Pana dwóch pierwszych pytań mówimy o czynnościach, które są objęte tajemnicą postępowania. W związku z tym p. Norbert Sewruk nie może udzielić komentarza w przedmiotowych sprawach. Tajemnica ta obowiązuje go także po zakończeniu pracy w MF, a jej ujawnienie mogłoby narazić go na odpowiedzialność karną. Pan Sewruk nie zamierza także komentować przyczyn swojego odejścia z MF" – brzmiała odpowiedź Jacka Barszczewskiego, rzecznika Komisji Nadzoru Finansowego przesłana do redakcji Onet.pl.<br/><br/><i>źródło: <a href="https://wiadomosci.onet.pl/tylko-w-onecie/byli-podwladni-mariana-banasia-maja-nowe-posady-wciaz-robia-urzednicze-kariery/82hwr4f">Onet</a></i></p>
    </article>
  </body>
</html>