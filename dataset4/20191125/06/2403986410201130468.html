<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tsifrova_ukrayina__fedorov_rozpoviv_pro_chergoviy_ambitniy_zadum_n1238835"/>
    <meta property="og:site_name" content="24 Канал"/>
    <meta property="article:published_time" content="2019-11-25T06:09:00+00:00"/>
    <meta property="og:title" content="Єдиний портал держпослуг з'явиться в Україні за 3 – 5 років, – Федоров"/>
    <meta property="og:description" content="У Міністерстві цифрової трансформації планують створити єдиний портал держпослуг. За словами очільника відомства Михайла Федорова, за три-п'ять років всі послуги будуть на єдиному сайті."/>
  </head>
  <body>
    <article>
      <h1>Єдиний портал держпослуг з'явиться в Україні за 3 – 5 років, – Федоров</h1>
      <address><time datetime="2019-11-25T06:09:00+00:00">25 Nov 2019, 06:09</time> by <a rel="author" href="https://24tv.ua/andriy_shlyahtin_tag5269/" target="_blank">Андрій Шляхтін</a></address>
      <p>
        <b>У Міністерстві цифрової трансформації планують створити єдиний портал держпослуг. За словами очільника відомства Михайла Федорова, за три-п'ять років всі послуги будуть на єдиному сайті.</b>
      </p>
      <p>Як пояснив Федоров у коментарі <a href="https://www.radiosvoboda.org/a/30287351.html">"Радіо Свобода"</a>, протягом 3 – 5 років всі послуги в державі буде оцифровано, і вони з’являться на єдиному порталі.</p>
      <blockquote>Радимо ознайомитися! <a href="https://24tv.ua/techno/fedorov_prezentuvav_ministerstvo_tsifrovoyi_transformatsiyi_yaki_yogo_zavdannya_ta_meta_n1211601">Федоров презентував Міністерство цифрової трансформації: які його завдання та мета</a></blockquote>
      <p>"Ми не будемо туди відразу всі послуги, які до цього було створено, які якось криво працюють, додавати. Ми будемо тільки на портал додавати нові послуги, які ми оцифруємо, де ми змінюємо дизайн, де ми змінюємо логіку отримання послуг", – зауважив чиновник.</p>
      <p>За його словами, на початку буде декілька послуг, але кожен місяць вони будуть додаватися. Міністр підкреслив, що на першому етапі планується оцифровувати всі документи, включно з водійськими правами, техпаспортом і паспортом громадянина.</p>
      <p>"І ми сподіваємося, що через 3 – 5 років всі послуги в державі буде оцифровано та вони будуть на єдиному порталі", – додав Федоров.</p>
      <p>Федоров раніше повідомляв, що вже у грудні 2019 року українці зможуть користуватися <a href="https://24tv.ua/koli_v_ukrayini_zyavlyatsya_elektronni_vodiyski_prava_n1238803">електронними посвідченнями водія</a>. А щодо <a href="https://24tv.ua/v_ukrayini_zapustyat_elektronniy_pasport_n1238424">електронного паспорту</a>, яким можна буде користуватися за допомогою смартфону, то це планують запровадити на початку 2020 року.</p>
      <blockquote>Цікаво! <a href="https://24tv.ua/pro_elektronni_zmini_v_zhitti_ukrayintsi_dodatok_diya_ta_zarplatu_intervyu_z_ministrom_fedorovim_n1225718">Наймолодший міністр "погрожує" знищити всі паперові документи українців – інтерв’ю</a> </blockquote>
    </article>
  </body>
</html>