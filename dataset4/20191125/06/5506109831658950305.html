<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146280/%D9%87%D8%B1%D8%A7%D8%B3-%D8%A7%D8%B3%D8%B1%D8%A7%D8%A6%DB%8C%D9%84-%D8%A7%D8%B2-%D9%85%D9%88%D8%B4%DA%A9-%D9%87%D8%A7%DB%8C-%DA%A9%D9%88%D8%B1%D9%86%D8%AA-%D9%85%D9%82%D8%A7%D9%88%D9%85%D8%AA-%D9%84%DB%8C%D8%A8%D8%B1%D9%85%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D8%B9%D8%AF%D8%A7%D9%85-%D9%81%D8%AF%D8%A7%D8%A6%DB%8C%D8%A7%D9%86-%D9%81%D9%84%D8%B3%D8%B7%DB%8C%D9%86%DB%8C-%D8%B4%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T06:35:32+00:00"/>
    <meta property="og:title" content="هراس اسرائیل از موشک‌های کورنت مقاومت/ لیبرمن خواستار اعدام فدائیان فلسطینی شد"/>
    <meta property="og:description" content="به گزارش گروه بین‌الملل خبرگزاری تسنیم، سایت صهیونیستی &quot;اسرائیل دیفنس&quot; نوشت: گروه موسوم به شورای منطقه‌ای اشکول کار درختکاری امنیتی در اطراف یک مجمع آموزشی وابسته به این شورا را در آینده آغاز خواهد کرد."/>
  </head>
  <body>
    <article>
      <h1>هراس اسرائیل از موشک‌های کورنت مقاومت/ لیبرمن خواستار اعدام فدائیان فلسطینی شد</h1>
      <h2>منابع خبری رژیم صهیونیستی از هراس و نگرانی مسئولان این رژیم از موشک‌های کورنت مقاومت فلسطین خبر دادند.</h2>
      <address>
        <time datetime="2019-11-25T06:35:32+00:00">25 Nov 2019, 06:35</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/04/25/1397042518080726214767294.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a>، سایت صهیونیستی "اسرائیل دیفنس" نوشت: گروه موسوم به شورای منطقه‌ای اشکول کار درختکاری امنیتی در اطراف یک مجمع آموزشی وابسته به این شورا را در آینده آغاز خواهد کرد.</p>
      <p>به‌نوشته این سایت، این مجمع آموزشی در فاصله بیش از 5600متری از مرز فلسطین اشغالی با نوار غزه قرار دارد.</p>
      <p>این سایت صهیونیستی افزود: دستگاه‌های امنیتی اسرائیل نگران هستند که موشک‌های ضد زره مقاومت فلسطین به مناطق یادشده برسد.</p>
      <p>این سایت نوشت: هدف از درختکاری امنیتی، کور کردن دید و جلوگیری از قرار گرفتن منطقه در تیررس مستقیم تک‌تیراندازان و موشک‌های ضدزره و سایر سلاح‌هایی است که از غزه شلیک می‌شود.</p>
      <p>
        <a href="http://tn.ai/2146204">فراخوان برای قیام مردمی علیه اشغالگران/ محکوم‌کردن توطئه‌های آمریکا علیه مسئله فلسطین</a>
      </p>
      <p>همچنین آویگدور لیبرمن رئیس حزب صهیونیستی "اسرائیل بیتنا" خواهان اعدام فلسطینی‌هایی شد که عملیات فدائیانه علیه اهداف اسرائیل انجام می‌دهند.</p>
      <p>لیبرمن خواهان وضع قانون اعدام علیه مجریان عملیات فدائیانه شد.</p>
      <p>وی این خواسته را در واکنش به صدور حکم حبس ابد عبدالحکیم العاصی اسیر فلسطینی مطرح کرد. دادگاه رژیم صهیونیستی العاصی را به‌اتهام کشتن یک خاخام یهودی با سلاح سرد در فوریه گذشته در نزدیک شهرک آرائیل در کرانه باختری به حبس ابد محکوم کرد.</p>
      <p>لیبرمن گفت: این اسیر از حقوق ماهیانه تشکیلات خودگردان در طول زندگی برخوردار خواهد شد و از امکانات ورزشی و تلویزیون و مطبوعات برخوردار خواهد شد تا اینکه زمان یک قرارداد دیگر مبادله اسیران فرا برسد.</p>
      <p>انتهای پیام/+</p>
    </article>
  </body>
</html>