<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520469/kematian-iman-bukan-pengakhiran"/>
    <meta property="og:site_name" content="HM Online"/>
    <meta property="article:published_time" content="2019-11-25T06:00:50+00:00"/>
    <meta property="og:title" content="Kematian Iman bukan pengakhiran"/>
    <meta property="og:description" content="KOTA KINABALU: Kematian Iman, badak sumbu Sumatera terakhir di Malaysia tidak menamatkan usaha untuk memulihara spesies berkenaan walaupun hidupan liar itu tidak lagi ditemui dalam hutan di negara ini."/>
  </head>
  <body>
    <article>
      <h1>Kematian Iman bukan pengakhiran</h1>
      <address><time datetime="2019-11-25T06:00:50+00:00">25 Nov 2019, 06:00</time> by <a rel="author">Mohd Izham Unnip Abdullah</a></address>
      <p>KOTA KINABALU: Kematian Iman, badak sumbu Sumatera terakhir di Malaysia tidak menamatkan usaha untuk memulihara spesies berkenaan walaupun hidupan liar itu tidak lagi ditemui dalam hutan di negara ini.</p>
      <p>Pengarah Eksekutif <i>Borneo Rhino Alliance</i> (Bora), Datuk Dr Junaidi Payne berkata, memorandum persefahaman (MoU) yang dirancang dengan Indonesia sebelum ini masih sangat diperlukan.</p>
      <p>“Malaysia dan rakan kita di Jerman, Itali dan Institut Pertanian Bogor, Indonesia (IPB University) mempunyai banyak untuk ditawarkan, misalnya dalam pengurusan badak Sumatera betina dengan patologi reproduktif, tuaian telur daripada badak hidup dan kultur sel serta menangkap dan memindahkan badak Sumatera dari kawasan terpencil.</p>
      <p>“Iman, Tam, Puntung dan Gelogob, empat badak Sumatera terakhir di Malaysia, semua hidup dalam kultur sel. Teknologi sudah wujud untuk menghasilkan telur dan sperma daripada sel ini.</p>
      <p>“Teknologi membolehkan embrio sesuatu spesies berjaya dimasukkan dalam rahim lain akan bersama kita dalam masa yang tidak lama lagi,” katanya menerusi maklum balasnya mengenai masa depan pemeliharaan badak di negara ini, ketika dihubungi di sini, semalam.</p>
      <p>Bora adalah sebuah badan bukan kerajaan (NGO) tempatan yang terbabit dalam penjagaan tiga badak sumbu Sumatera iaitu seekor badak jantan dikenali sebagai Tam dan dua badak betina iaitu Puntung dan Iman di Hutan Simpan Hidupan Liar Tabin, Lahad Datu sejak 2008.</p>
      <p>Tam atau Kretam yang ditangkap pada 2008, mati akibat usia tua dan kegagalan organ dalaman pada 27 Mei lalu, manakala Puntung yang ditangkap pada 2011 terpaksa dimatikan (euthanasia) pada 4 Jun 2017 selepas beberapa lama menderita kanser kulit atau skuamus.</p>
      <p>Kelmarin, badak terakhir Malaysia, Iman yang ditemui di Lembah Danum, Lahad Datu pada 2014 mati selepas beberapa hari dilaporkan berdepan kemerosotan tahap kesihatan disebabkan ketumbuhan dalam rahim yang semakin membesar.</p>
      <figure>
        <img src="https://assets.hmetro.com.my/images/articles/BADAK001a_1574675944.jpg"/>
      </figure>
      <p>Sejak 1980-an, sebanyak 13 badak ditemui dan ditangkap di beberapa lokasi hutan sekitar Kinabatangan dan Lahad Datu sebelum ditempatkan untuk pemuliharaan di beberapa lokasi seperti di Tabin, Lahad Datu dan Sepilok, Sandakan.</p>
      <p>Dr Junaidi menjelaskan, pelbagai usaha sudah dilaksanakan bagi memastikan speseis mamalia berkenaan tidak mengalami kepupusan, namun berakhir dengan kegagalan selepas semua badak yang ditemui dan ditangkap, mati tanpa sebarang kejayaan pembiakan.</p>
      <p>“Sabah sudah melakukan apa yang terbaik sejak dua dekad lalu. Masalahnya ialah perlu ada satu program untuk spesies berkenaan. Mengasingkannya kepada program Sabah, Semenanjung Malaysia serta Kalimantan Timur, Acheh dan Lampung di Indonesia adalah satu pendekatan birokrasi yang tidak wajar.</p>
      <p>“Kita kecewa kerana banyak peluang untuk menyelamatkan spesies ini ditolak oleh mereka yang ada kedudukan untuk mempengaruhi dan pihak berkuasa yang sepatutnya lebih tahu dengan baik.</p>
      <p>“Saya sendiri kecewa apabila surat hasrat<i> (letter of intent)</i> untuk kerjasama ditandatangani oleh semua pihak berkepentingan pada 2012 tidak dipedulikan kecuali oleh kerajaan Malaysia, Sabah dan Bora, walaupun beberapa kali kita berusaha untuk mendapatkan komitmen mereka,” katanya.</p>
      <p>Jelasnya, Yayasan Badak Antarabangsa dan Kesatuan Pemuliharaan Alam Sekitar Antarabangsa (IUCN) juga tidak membantu dalam usaha pemuliharaan antarabangsa dan memastikan spesies badak Sumatera tidak mengalami kepupusan.</p>
      <p>Beliau menambah, dengan teknologi sel moden, setiap badak boleh menyumbang genomnya bagi membantu menyelamatkan spesies berkenaan namun, katanya, Indonesia membuat keputusan hanya menggunakan kaedah pembiakan semula jadi.</p>
      <p>“Ini bermakna, daripada lapan badak Sumatera yang berada dalam kurungan di Indonesia, hanya dua menyumbang kepada spesies itu ketika ini. Ia mungkin sesuai 50 tahun yang lalu iaitu ketika kaedah pembiakan in-vitro (IVF) belum ditemui. Sekarang, ia satu pembaziran peluang yang luar biasa,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/05/459888/tam-sudah-tiada"/>
        <a href="https://www.hmetro.com.my/mutakhir/2019/10/502440/iman-buat-ivf"/>
        <a href="https://www.hmetro.com.my/mutakhir/2019/05/460180/update-selamatkan-iman"/>
        <a href="https://www.hmetro.com.my/mutakhir/2019/05/457487/tam-semakin-tenat"/>
        <a href="https://www.hmetro.com.my/mutakhir/2018/01/303097/malaysia-bersamamu-iman"/>
        <a href="https://www.hmetro.com.my/mutakhir/2019/10/507415/tam-terus-hidup-di-muzium"/>
        <a href="https://www.hmetro.com.my/mutakhir/2019/08/487919/iman-kembali-sihat-metrotv"/>
        <a href="https://www.hmetro.com.my/mutakhir/2019/05/460254/update-kematian-tam-disebabkan-kegagalan-jantung"/>
      </related>
    </article>
  </body>
</html>