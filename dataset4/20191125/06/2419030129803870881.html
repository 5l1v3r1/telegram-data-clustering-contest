<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191125/spaanse-tennissers-loven-superheld-nadal/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T06:50:02+00:00"/>
    <meta property="og:title" content="Spaanse tennissers loven ‘superheld’ Nadal"/>
    <meta property="og:description" content="MADRID (ANP) - Een perfect einde van het seizoen, zo omschreef Rafael Nadal de winst van de Daviscup door de Spaanse tennissers. Voor eigen publiek in Madrid wonnen de Spanjaarden de eerste editie van het landentoernooi in de nieuwe stijl. Nadal won afgelopen week alle acht partijen die hij speelde. &quot;Hij is onze superheld&quot;, zei Feliciano López. &quot;Er zijn dingen die alleen 'Rafa' kan doen.&quot;"/>
  </head>
  <body>
    <article>
      <h1>Spaanse tennissers loven ‘superheld’ Nadal</h1>
      <address><time datetime="2019-11-25T06:50:02+00:00">25 Nov 2019, 06:50</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Een perfect einde van het seizoen, zo omschreef Rafael Nadal de winst van de Daviscup door de Spaanse tennissers. Voor eigen publiek in Madrid wonnen de Spanjaarden de eerste editie van het landentoernooi in de nieuwe stijl. Nadal won afgelopen week alle acht partijen die hij speelde. “Hij is onze superheld”, zei Feliciano López. “Er zijn dingen die alleen ‘Rafa’ kan doen.”</b>
      </p>
      <p>De 33-jarige Nadal, die voor de vijfde keer het seizoen afsloot als nummer 1 van de wereld, leverde tijdens de finaleweek in Madrid geen enkele keer zijn service in. De kopman van Spanje leidde zijn land in tenniscomplex La Caja Magica zo naar de zesde titel in de Daviscup.</p>
      <p>“Rafa heeft bijna elke dag een single en een dubbel gespeeld. Iedereen heeft een bijdrage geleverd aan dit succes. Maar wat hij heeft gedaan, is echt verbluffend”, aldus López, met zijn 38 jaar de routinier van het team.</p>
    </article>
  </body>
</html>