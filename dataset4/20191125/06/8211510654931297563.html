<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/hamilton-non-temo-il-ritiro-ma-odio-ancora-perdere-f1-mercedes-469027.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T06:00:38+00:00"/>
    <meta property="og:title" content="Hamilton: “Non temo il ritiro, ma odio ancora perdere”"/>
    <meta property="og:description" content="L'inglese, sei volte campione del mondo, ha spiegato come si sia modificato il suo carattere nel corso degli anni, anche riguardo all'accettazione della sconfitta"/>
  </head>
  <body>
    <article>
      <h1>Hamilton: “Non temo il ritiro, ma odio ancora perdere”</h1>
      <h2>L'inglese, sei volte campione del mondo, ha spiegato come si sia modificato il suo carattere nel corso degli anni, anche riguardo all'accettazione della sconfitta</h2>
      <address><time datetime="2019-11-25T06:00:38+00:00">25 Nov 2019, 06:00</time> by <a rel="author">Matteo Senatore</a></address>
      <p>Nelle ultime stagioni <b>Lewis Hamilton</b> è stato il padrone assoluto della Formula 1 conquistando cinque titoli iridati in sei stagioni tra il 2014 ed il 2019 e perdendo il sesto, nel 2016, solo all’ultima gara della stagione. Non è però sempre stato così per il pilota di Stevenage, che dal 2009 al 2013 non è mai riuscito a terminare tra i primi tre della classifica generale. Hamilton, approdato nel Circus nel 2007, in una lunga intervista rilasciata alla <i>BBC</i> ha provato a fare un bilancio della sua carriera, che lo vede attualmente essere il<b> secondo pilota più vincente di tutti i tempi</b>.</p>
      <figure>
        <img src="https://www.formulapassion.it/wp-content/uploads/2017/10/foto6_Hamilton_Interlagos_2007.jpg"/>
      </figure>
      <p>L’inglese ha spiegato come nel corso degli anni e con l’esperienza il suo carattere sia cambiato: “<i>Ricordo come nel 2007 e nel 2008</i> [quando perdevo]<i> non potevo lasciare la mia camera d’albergo per tre giorni. Da ragazzo durante tutta la mia carriera nei kart<b> ero molto duro con me stesso</b></i> – ha rivelato Hamilton, protagonista nelle sue due prime stagioni in F1 di duelli per il titolo mondiale decisi al fotofinish – <i>nella mia mente è così che gestisco cose. E la gente non riusciva a capirlo, mi dicevano</i> ‘ma sei arrivato secondo, o terzo, o quinto’ <i>o quello che era. Loro non potevano capire il mio tumulto interiore, il fatto che volessi cadere in un posto molto, molto buio e non riuscissi ad uscirne</i>“.</p>
      <figure>
        <img src="https://www.formulapassion.it/wp-content/uploads/2019/10/Photo4_s.r.l._1037041-Custom.jpg"/>
      </figure>
      <p>“<i>Questo atteggiamento si applicava a molte cose della mia vita</i>” ha proseguito Hamilton. Adesso le cose, fortunatamente, sono cambiate. La <b>mentalità</b> però, quella vincente, è rimasta intatta: “<i>Crescendo ho capito come rimanere centrato e uscire da questi buchi bui. Ora, anche nei casi peggiori, non sono più così oscuri. Questo è crescere. Non c’era un modo più rapido e breve per farlo. Ma <b>odio ancora perdere</b>“</i>. Nel corso degli anni Hamilton è diventato un’icona mondiale, un brand di sé stesso come successo ad altri campioni di altri sport, da Cristiano Ronaldo a Lebron James. Le corse sono ancora la sua vita ma, a 34 anni, è inevitabile immaginare anche a cosa potrebbe esserci dopo.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1037913.jpg"/>
      </figure>
      <p>“<b><i>Non temo il ritiro</i></b> – ha spiegato il pilota Mercedes – <i>naturalmente per gli atleti deve essere il giorno più triste. Smettere di fare qualcosa che hai amato per tutta la vita, per tutto il tempo che puoi ricordare. Ma questo è il motivo per cui ho tutte queste altre attività in atto, nelle quali potrò cimentarmi. La <b>moda</b>, ad esempio. Ho trovato un altro business che posso fare a lungo in caso di successo. Attualmente sta andando davvero bene, ma non so quanto durerà. Almeno però ho un altro interesse. So che la mia vita non finirà quando mi ritirerò e questo mi dà molto conforto”</i>. Al momento tuttavia, quel giorno è ancora lontano: “<i>In questo momento mi sento abbastanza bene fisicamente per continuare, quindi cercherò di proseguire il più a lungo possibile</i>” ha concluso Hamilton.</p>
      <footer>RIPRODUZIONE RISERVATA</footer>
    </article>
  </body>
</html>