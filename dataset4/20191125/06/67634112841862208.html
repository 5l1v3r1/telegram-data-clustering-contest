<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151904/"/>
    <meta property="og:site_name" content="AgroNews"/>
    <meta property="article:published_time" content="2019-11-25T06:58:00+00:00"/>
    <meta property="og:title" content="Експертиза насіннєвого матеріалу забезпечить високу врожайність культур"/>
    <meta property="og:description" content="Як бути певним, що придбаний посівний матеріал якісний? Найкраще – дослідити його в лабораторних умовах, радять вчені «Інституту здоров’я рослин». Адже тільки так можна точно дізнатися усі показники насіння, його сильні та слабкі сторони і, за необхідності, скоректувати їх чи й навіть замінити..."/>
  </head>
  <body>
    <article>
      <h1>Експертиза насіннєвого матеріалу забезпечить високу врожайність культур</h1>
      <address><time datetime="2019-11-25T06:58:00+00:00">25 Nov 2019, 06:58</time> by <a rel="author">agronews.uaode/author</a></address>
      <p>
        <b>Як бути певним, що придбаний посівний матеріал якісний? Найкраще – дослідити його в лабораторних умовах, радять вчені «Інституту здоров’я рослин». Адже тільки так можна точно дізнатися усі показники насіння, його сильні та слабкі сторони і, за необхідності, скоректувати їх чи й навіть замінити посівний матеріал.</b>
      </p>
      <p>«Отриманий насіннєвий матеріал ми перевіряємо на показники посівної придатності згідно з ДСТУ 4138-2002 «Насіння сільськогосподарських культур. Методи визначення якості», – розповідає керівник агробіологічної лабораторії Інституту Володимир Конограй. – Вони визначаються шляхом аналізування середнього зразка насіння із конкретної партії і включають дослідження на оцінку показників енергії проростання, схожості, виконання фітопатологічної експертизи та визначення чистоти насіння. Таке дослідження гарантовано покаже, наскільки посівний матеріал якісний, і чи зійде він взагалі».</p>
      <p>Крім того, відзначає вчений, важливим й фітопатологічне дослідження насіння. Бо саме виходячи з отриманих результатів можна оптимально підібрати протруйники.</p>
      <p>«Незараженого насіння практично не буває, – розповідає він. – Тому якщо не дослідити посівний матеріал на фітопатологію й не провести протруювання, на ньому розвиватимуться грибні та бактеріальні патогени, які призведуть до хвороб проростків і зрідженості сходів, що в подальшому вплине на врожайність. Тому проведена заздалегідь фітоекспертиза виявить «вади» насіння й допоможе обрати оптимальний препарат, здатний їх вирішити».</p>
      <p>Фахівці Інституту використовують для проведення фітоекспертизи камери з середовищем що контролюється. В них методом вологих камер або поживних середовищ стимулюють ріст патогена. Потім за допомогою мікроскопічних досліджень збудників хвороб ідентифікують. Після проведення досліджень аграрій отримує відповідний протокол, де вказується загальна зараженість насіння хворобами та відсоткове співвідношення між видами грибних захворювань. За результатами дослідження спеціалісти надають аграрію рекомендації щодо застосування протруйників для обробки насіння, подальшого застосування системи захисту посівів, а також рекомендації щодо агротехнічних прийомів (глибина висіву, норма висіву тощо). При низьких посівних якостях насіннєвого матеріалу надаються рекомендації, що сприяють підвищенню цього показника (стимулятори росту, мікродобрива та ін.).</p>
    </article>
  </body>
</html>