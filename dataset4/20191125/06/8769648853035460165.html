<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/erc-demana-compromis-explicit-dels-socialistes-sobre-taula-de-negociacio"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T06:50:00+00:00"/>
    <meta property="og:title" content="ERC demana &quot;un compromís explícit&quot; dels socialistes sobre la taula de negociació política"/>
    <meta property="og:description" content="Vilalta ha insistit que la taula ha de ser entre &quot;iguals, sense condicions, amb un calendari establert i unes garanties de compliment&quot;. Ha demanat així un compromís &quot;explícit&quot; al PSOE però ha evitat aclarir com hauria de ser el &quot;gest inequívoc&quot;."/>
  </head>
  <body>
    <article>
      <h1>ERC demana "un compromís explícit" dels socialistes sobre la taula de negociació política</h1>
      <h2>Els republicans plantegen una negociació en dues fases: la primera, entre el seu partit i el PSOE abans de la investidura; la segona, entre governs per a treballar en una "resolució democràtica" per a Catalunya</h2>
      <address><time datetime="2019-11-25T06:50:00+00:00">25 Nov 2019, 06:50</time> by <a rel="author">DLV</a></address>
      <p>BARCELONA, VALÈNCIA (ACN, Redacció). La secretària general adjunta d'ERC, Marta Vilalta, ha explicat aquest dilluns que la formació entén <a href="https://www.diarilaveu.com/psoe-i-erc-negociaran-setmana-vinent-investidura-de-sanchez">les negociacions d'investidura amb el PSOE</a> en dues fases. En roda de premsa, ha explicat que si els militants d'ERC ho avalen a la consulta, s'haurà de produir primer una trobada entre ERC i el PSOE. Ja en una segona fase, si s'arriba a un acord d'investidura, <a href="https://www.diarilaveu.com/erc-facilitar-govern-psoe-i-podem-si-es-comprometen-taula-de-negociacio-politica">s'hauria de fer una taula de negociació política</a> entre el govern català i l'espanyol per a treballar en la "resolució democràtica" per a Catalunya. <br/><br/>Vilalta ha insistit que la taula ha de ser entre "iguals, sense condicions, amb un calendari establert i unes garanties de compliment". Així, ha demanat un compromís "explícit" al PSOE però ha evitat aclarir com hauria de ser el "gest inequívoc".<br/><br/>Vilalta ha iniciat la intervenció explicant que fins a aquest dilluns al migdia havien participat en la consulta interna d'ERC un 40,1% del total de la militància amb dret a vot d'un cens format per 8.500 persones. <a href="https://www.diarilaveu.com/erc-tambe-consultara-militancia-sentit-vot-investidura-sanchez">En funció del resultat d'aquesta votació</a>, s'obriran les negociacions amb el PSOE. Això sí, ha avisat els socialistes que <a href="https://www.diarilaveu.com/erc-mante-no-a-sanchez-pero-garanteix-continuar-converses">si no es mouen, "tot acord és impossible"</a>. <br/><br/>El passat 13 de novembre, el coordinador nacional d'ERC, Pere Aragonès, va assegurar que si el PSOE i Unides Podem es comprometen a crear una taula de negociació política entre les institucions catalanes i l'estat espanyol, els republicans consideraran <a href="https://www.diarilaveu.com/sanchez-iglesias-tanquen-preacord-govern-coalicio">facilitar el pacte de govern estatal de les dues formacions</a>. <br/><br/>ERC vol anar a la taula de negociació per a portar-hi "els grans consensos" catalans al voltant del dret a l'autodeterminació i contra la repressió. Per a Vilalta, la taula de negociació és una "proposta de mínims", i és una iniciativa de país i no només dels republicans. Així, ha reivindicat que la resolució dels conflictes polítics passa per "seure i parlar". Com que han denunciat que estan "escarmentats", exigeixen que la trobada ha de ser entre "iguals, sense condicions, amb un calendari i amb garanties".</p>
      <related>
        <h4>Les més llegides</h4>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
        <a href="https://www.diarilaveu.com/banca-armada-manifestarte-banc-estalvis-direccio-contraria"/>
        <a href="https://www.diarilaveu.com/apunt/78038/dates-i-fets-del-25-de-novembre"/>
      </related>
    </article>
  </body>
</html>