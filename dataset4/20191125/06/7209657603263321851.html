<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/poliziotto-bicicletta-1.4904495"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T06:01:59+00:00"/>
    <meta property="og:title" content="Rimini, poliziotto insegue il ladro con la bicicletta presa in prestito"/>
    <meta property="og:description" content="Ha ‘sequestrato’ la due ruote a una donna che stava passando: recuperati gioielli e orologi rubati"/>
  </head>
  <body>
    <article>
      <h1>Rimini, poliziotto insegue il ladro con la bicicletta presa in prestito</h1>
      <h2>Ha ‘sequestrato’ la due ruote a una donna che stava passando: recuperati gioielli e orologi rubati</h2>
      <address><time datetime="2019-11-25T06:01:59+00:00">25 Nov 2019, 06:01</time> by <a rel="author">il Resto del Carlino</a></address>
      <p>Rimini, 25 novembre 2019 -<b> Quando</b> ha capito che rischiava di perderlo, ha fermato una donna che stava passando in bicicletta e le ha chiesto di prestargliela. E’ così che l’agente delle Volanti è riuscito ad agguantare il giovane ladro, mentre il collega stava bloccando il complice. I poliziotti non solo sono riusciti a sventare l’ennesimo furto in un appartamento, ma hanno recuperato anche un bel po’ di refurtiva. In manette è finito un romeno che ha appena compiuto 18 anni, mentre il complice, albanese, di 20, è stato denunciato a piede libero.</p>
      <p><b>E’ nel corso </b>di<b> un controllo contro i furti </b>in casa che verso le 18,30 di ieri, i poliziotti di una Volante vedono i due giovani in via Castore che sbirciano dentro le case. La macchina degli agenti procede a fari spenti e i ragazzi non li notano fino a quando non se li trovano davanti. Le divise scendono e chiedono loro i documenti, ma uno continua a tenere la mano in tasca. Quando gli agenti gli impongono di far vedere la mano, scoprono che è ricoperta da un guanto nero di gomma. Non fanno in tempo a fare nulla che il complice si dà alla fuga. Uno degli agenti gli si mette subito dietro e lo raggiunge in via Auriga, dove riesce ad ammanettarlo dopo una violenta colluttazione.</p>
      <p>Nel frattempo anche l’altro giovane è scappato, inseguito dal secondo poliziotto. Ma il ragazzo corre come un fulmine e l’agente rischia di essere seminato in una delle tante strade limitrofe. Quando incrocia<b> la signora in bicicletta gli viene l’idea</b>, la blocca e le chiede di darla a lui per ragioni di servizio: sta inseguendo un ladro. La donna gliela consegna subito, e l’agente riparte all’inseguimento. Ma questa volta è avvantaggiato e di lì a poco raggiunge il fuggiasco albanese che viene bloccato, non senza fatica. Nelle tasche dei due giovani stranieri, i poliziotti trovano dei cacciavite, e non ci sono dubbi sull’uso che intendessero farne. Sono due ladri di professione ed erano in cerca di case da svaligiare.</p>
      <p><b>A quel punto </b><b>gli agenti decidono di andare a perquisire</b> l’abitazione del romeno, anche perchè nel suo cellulare ci sono una serie di fotografie di monili d’oro. E fanno tombola: nel suo appartamento c’è un sacco di roba: catene, bracciali, anelli e orologi, tra cui anche dei Rolex, disseminati un po’ ovunque. Un ‘bottino’ di cui ora la questura sta cercando i legittimi proprietari.<br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>