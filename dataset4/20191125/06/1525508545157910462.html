<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780245/%D9%81%D8%A7%D8%B2-%D8%A7%D9%88%D9%84-%D8%A7%D8%AD%D8%AF%D8%A7%D8%AB-%D8%A8%D8%B1%D8%AC-%D9%87%D9%86%D8%B1-%D8%A7%DB%8C%D9%84%D8%A7%D9%85-%DB%B8%DB%B0-%D8%AF%D8%B1%D8%B5%D8%AF-%D9%BE%DB%8C%D8%B4%D8%B1%D9%81%D8%AA-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:35:20+00:00"/>
    <meta property="og:title" content="مدیرکل راه و شهرسازی ایلام: فاز اول احداث برج هنر ایلام ۸۰ درصد پیشرفت دارد"/>
    <meta property="og:description" content="ایلام - مدیرکل راه و شهرسازی ایلام گفت: فاز اول احداث برج هنر ایلام با ۸۰ درصد پیشرفت به زودی تکمیل می شود."/>
  </head>
  <body>
    <article>
      <h1>مدیرکل راه و شهرسازی ایلام: فاز اول احداث برج هنر ایلام ۸۰ درصد پیشرفت دارد</h1>
      <address>
        <time datetime="2019-11-25T06:35:20+00:00">25 Nov 2019, 06:35</time>
      </address>
      <p>به گزارش <a href="https://www.mehrnews.com/">خبرنگار مهر</a>، علی اصغر کاظمی صبح دوشنبه در بازدید از برج هنر اسلامی شهر ایلام اظهار داشت: این طرح از نیازهای فرهنگی استان بوده که با پی گیری این اداره کل و مسئولاان استان و همکاری و همراهی وزارت راه وشهرسازی (شرکت باز آفرینی شهری ایران) به مرحله اجرا درآمده است.</p>
      <p>وی افزود: این طرح در زمینی به مساحت ۱۶۰۰ متر مربع با زیر بنای ساختمانی ۸۰۰۰ متر مربع در ۸ طبقه در حال احداث است که فاز اول آن تا کنون ۸۰ درصد پیشرفت فیزیکی دارد.</p>
      <p>کاظمی عنوان کرد: فاز اول  شامل ستونها و سقف است که  برای اجرای این فاز نزدیک به ۸ میلیارد تومان اعتبار هزینه خواهد شد، پس از تکمیل این فاز عملیات اجرایی فاز دوم (دیوارکشی، تأسیسات، نازک کاری، نما و .... ) آغاز می شود.</p>
      <p>مدیرکل راه و شهرسازی استان ایلام اظهار داشت: در معماری این پروژه هنری از معماری سنتی و طرح لاله واژگون که نمادی از منطقه زاگرس نشین ایلام و نیز زیگورات که پیشینه تاریخی چند هزار ساله تمدن ایلامی الگو برداری شده است.</p>
      <p>وی، در مورد جزئیات این طرح گفت: از قسمتهای مهم  برج هنر اسلامی می توان به نگارخانه، کارگاه تجسمی، سالن خلق آثار، بازار غرفه تولیدات فرهنگی هنری، استدیو ضبط، سالن نمایش و تمرینات، سالن کنفرانس، سالن تئاتر، سالن سینما، سالن اجتماعات، نمازخانه و ... اشاره کرد.</p>
      <p>وی افزود: برای تکمیل فاز دوم و نهایی این پروژه بالغ بر ۳۰ میلیارد تومان اعتبار مورد نیاز خواهد بود.</p>
    </article>
  </body>
</html>