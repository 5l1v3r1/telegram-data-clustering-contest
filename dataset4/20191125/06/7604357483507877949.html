<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/conservatieven-beloven-investeringen-en-brexit/"/>
    <meta property="og:site_name" content="SCEPTR"/>
    <meta property="article:published_time" content="2019-11-25T06:56:27+00:00"/>
    <meta property="og:title" content="Conservatieven beloven investeringen en Brexit"/>
    <meta property="og:description" content="De Conservatieven beloven extra investeringen in de gezondheidszorg en politie en geen nieuwe belastingen. "/>
  </head>
  <body>
    <article>
      <h1>Conservatieven beloven investeringen en Brexit</h1>
      <address><time datetime="2019-11-25T06:56:27+00:00">25 Nov 2019, 06:56</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De Britse Conservatieven<a href="https://www.reuters.com/article/us-britain-election-conservatives-polici/factbox-uk-pm-johnsons-election-plan-brexit-nurses-and-lower-business-rates-idUSKBN1XY0FD"> hebben zondag hun verkiezingsprogramma voorgesteld</a>. De Britse premier <a href="https://sceptr.net/tag/boris-johnson/">Boris Johnson</a> (Con.) beloofde opnieuw om <i>“Brexit voor elkaar te krijgen”</i>. Ook beloven de Conservatieven extra investeringen in de gezondheidszorg en politie en geen nieuwe belastingen. </b>
      </p>
      <p>De Britse premier <a href="https://sceptr.net/tag/boris-johnson/">Boris Johnson</a> (Con.) beloofde dat hij zijn Brexit-akkoord voor Kerstmis opnieuw aan het Britse Lagerhuis zou voorleggen. <i>“Als we Brexit voor elkaar krijgen zullen we een opgehoopte vloedgolf van investeringen in dit land zien. Laat ons Brexit voor elkaar krijgen en we kunnen ons hart en onze geest richten op de prioriteiten van het Britse volk”</i>, zei Johnson. Hij beloofde opnieuw dat hij geen nieuw uitstel zou vragen aan Brussel.</p>
      <figure>
        <iframe data-src="https://twitter.com/Conservatives/status/1198615701612892160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Geen belastingverhogingen en investeringen in gezondheidszorg</h3>
      <p>In tegenstelling tot het verkiezingsprogramma van de linkse oppositiepartij Labour, belooft dat van de Conservatieven geen nieuwe belastingen. Het programma, getiteld ‘Get Brexit Done, Unleash Britain’s Potential’, belooft geen verhoging van de inkomstenbelasting, BTW of sociale zekerheidsbijdragen.</p>
      <p>De investeringen en belastingverlagingen in het programma kosten zo’n 27 miljard euro, maar de maatregelen zouden volgens de Conservatieven ook bijna budgetneutraal zijn. De duurste belastingverlaging is het optrekken van het minimuminkomen voor sociale zekerheidsbijdragen. De meeste uitgaven gaan naar de gezondheidszorg. Zo belooft de partij 50.000 extra verplegers aan te nemen. Studenten verpleging zouden een toelage krijgen tijdens hun opleiding. </p>
      <figure>
        <iframe data-src="https://twitter.com/BorisJohnson/status/1198615781023657984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Vrijhandel en strengere migratiecontroles</h3>
      <p>Daarnaast willen de Conservatieven dat 80% van de Britse handel binnen de komende drie jaar onder vrijhandelsovereenkomsten valt. De Verenigde Staten, Australië, Nieuw-Zeeland en Japan zijn enkele van de landen die de Tories daarvoor op het oog hebben. Ondertussen wordt ook een handelsovereenkomst met de EU onderhandeld.</p>
      <p>Tot sloten beloven de Conservatieven strengere controles op immigratie. Er komt een eind aan het vrije verkeer van personen en EU-burgers zouden slechts na vijf jaar beroep kunnen doen op de Britse sociale zekerheid. Er zullen minder laagopgeleide migranten worden toegelaten. Buitenlandse artsen en verpleegkundigen krijgen dan weer sneller visa.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/corbyn-ik-blijf-neutraal-bij-tweede-brexit-referendum/"/>
        <a href="https://sceptr.net/2019/11/labour-lanceert-radicaal-verkiezingsprogramma/"/>
        <a href="https://sceptr.net/2019/11/premier-johnson-belooft-vennootschapsbelasting-niet-verder-te-verlagen/"/>
      </related>
    </article>
  </body>
</html>