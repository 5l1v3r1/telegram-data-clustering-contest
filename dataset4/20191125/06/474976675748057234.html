<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121461/kaczynski-sprawa-poslanki-razem-wkrotce-zostanie-rozwiazana.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T06:39:00+00:00"/>
    <meta property="og:title" content="Kaczyński: Sprawa posłanki Razem wkrótce zostanie rozwiązana"/>
    <meta property="og:description" content="Prezes PiS Jarosław Kaczyński zapowiada w rozmowie z &quot;Gazetą Polską&quot; rozwiązanie sprawy wyboru Małgorzaty Biejat (Lewica) na stanowisko szefowej sejmowej komisji rodziny."/>
  </head>
  <body>
    <article>
      <h1>Kaczyński: Sprawa posłanki Razem wkrótce zostanie rozwiązana</h1>
      <address>
        <time datetime="2019-11-25T06:39:00+00:00">25 Nov 2019, 06:39</time>
      </address>
      <h4>Prezes PiS Jarosław Kaczyński zapowiada w rozmowie z "Gazetą Polską" rozwiązanie sprawy wyboru Małgorzaty Biejat (Lewica) na stanowisko szefowej sejmowej komisji rodziny.</h4>
      <p>– Ta sprawa wkrótce zostanie rozwiązana. Nie chcę wchodzić w szczegóły, ale tak jak w życiu, także w polityce zdarzają się różne zwroty akcji – przekonuje Kaczyński. Fragment wywiadu z prezesem PiS dla "GP" opublikował w poniedziałek portal Niezależna.</p>
      <p>Przypomnijmy, że wybór Małgorzaty Biejat na przewodniczącą sejmowej Komisji Polityki Społecznej i Rodziny wywołał sporo kontrowersji, także wewnątrz PiS. Posłanka Razem jest m.in. zwolenniczką przerywania ciąży do 12 tygodnia. Opowiada się też za możliwością adopcji dzieci przez pary homoseksualne.</p>
      <p>– Chcę wszystkich uspokoić: dla nas sprawy rodziny są najważniejsze i dopóki jesteśmy przy władzy, nie dopuścimy do tego, by ktoś przeprowadzał eksperymenty, których efektem będzie krzywdzenie dzieci i rozbijanie rodziny. Na to naszej zgody nie ma i nie będzie – zapowiada Kaczyński.</p>
      <footer>/ Źródło: Niezalezna.pl <br/>/ dcy</footer>
    </article>
  </body>
</html>