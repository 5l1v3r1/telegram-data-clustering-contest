<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402091/%D8%AA%DA%A9%DB%8C%D9%87-%D8%A8%D8%B1-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D9%86%D9%82%D8%B7%D9%87-%DA%A9%D9%84%DB%8C%D8%AF%DB%8C-%D8%A7%D8%B1%D8%AA%D9%82%D8%A7%DB%8C-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:52:55+00:00"/>
    <meta property="og:title" content="تکیه‌ بر شرکت‌های دانش‌بنیان، نقطه کلیدی ارتقای کشور"/>
    <meta property="og:description" content="ایسنا/قزوین مدیر بازرسی یک شرکت تولید فولاد با تأکید بر اینکه تکیه‌ بر شرکت‌های دانش‌بنیان و دانش داخلی نقطه کلیدی ارتقای کشور است، گفت: برای رونق تولید و استفاده از دانش داخلی ابتدا باید خود را باور داشته باشیم و از توانمندی پژوهشگران استفاده کنیم تا قفل بسیاری از مشکلات گشوده شود."/>
  </head>
  <body>
    <article>
      <h1>تکیه‌ بر شرکت‌های دانش‌بنیان، نقطه کلیدی ارتقای کشور</h1>
      <address><time datetime="2019-11-25T06:52:55+00:00">25 Nov 2019, 06:52</time> by <a rel="author">رقیه ملاحسنی</a></address>
      <p>ایسنا/قزوین مدیر بازرسی یک شرکت تولید فولاد با تأکید بر اینکه تکیه‌ بر شرکت‌های دانش‌بنیان و دانش داخلی نقطه کلیدی ارتقای کشور است، گفت: برای رونق تولید و استفاده از دانش داخلی ابتدا باید خود را باور داشته باشیم و از توانمندی پژوهشگران استفاده کنیم تا قفل بسیاری از مشکلات گشوده شود.</p>
      <p>شیرانی در حاشیه انعقاد تفاهم‌نامه این شرکت با پارک علم و فناوری قزوین، در گفت‌وگو با ایسنا، اظهار کرد: در فولاد مبارکه تجهیزاتی به نام لامپ اشعه ایکس در قسمت‌ها و خطوط مختلف برای کنترل کیفیت و کنترل خط استفاده می‌شود، این تجهیزات سال‌ها به‌صورت وارداتی از کشورهای اروپایی و بعد از تحریم نیز از چین وارد می‌شد که به جهت تکنولوژی و قیمت بالا، خروج ارز از کشور را به همراه داشت.</p>
      <p>مدیر بازرسی فنی و اتوماسیون ابزار شرکت فولاد مبارکه ادامه داد: فولاد مبارکه در راستای بومی‌سازی و ساخت داخل، استفاده از دانش داخلی را در دستور کار خود قرار داد به همین جهت از ظرفیت شرکت‌های دانش‌بنیان داخلی استفاده کرده است.</p>
      <p>وی عنوان کرد: طی بررسی‌های صورت گرفته برای تأمین نیاز خود با پارک علم و فناوری قزوین به توافق رسیدیم و قراردادی منعقد کردیم که با دانش فنی ساخت این لامپ را بومی‌سازی کرده و مقرر شد در یک بازه زمانی تعدادی از آن‌ها را ساخته و تحویل فولاد مبارکه دهند.</p>
      <p>وی اشاره کرد: تولید این محصول در شرکت‌های دانش‌بنیان به زیرساخت‌ها و حمایت‌های دولتی و دیگر سازمان‌ها نیاز دارد چراکه پروژه ملی است و محصول تولیدشده برای بخش‌های صنعت و پزشکی کاربردهای زیادی دارد به همین جهت سرمایه‌گذاری بالایی را می‌طلبد.</p>
      <p>شیرانی با اشاره به اینکه اولین شهرک صنعتی کشور در قزوین احداث‌شده و به‌راحتی می‌تواند قطب صنعتی و تکنولوژی و در کشور باشد؛ بیان کرد: برای رونق تولید و استفاده از دانش داخلی ابتدا باید خود را باور داشته باشیم و از توانمندی پژوهشگران استفاده کنیم تا قفل بسیاری از مشکلات گشوده شود.</p>
      <p>وی در پایان تصریح کرد: در شرکت‌های دانش‌بنیان جوانان بااستعداد و توانمند بسیاری آماده کار هستند که در صورت فراهم شدن زیرساخت‌ها، اعتقاد و باورشان بزرگ‌ترین نیروی محرکه است؛ تکیه‌بر شرکت‌های دانش‌بنیان و دانش داخلی نقطه کلیدی ارتقای کشور است.</p>
      <p>انتهای پیام</p>
    </article>
  </body>
</html>