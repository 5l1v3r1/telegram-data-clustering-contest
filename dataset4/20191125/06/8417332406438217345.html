<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/25/Arbeidsinnvandrere-kan-f%C3%A5-nasjonalt-ID-kort-20465957.ece"/>
    <meta property="og:site_name" content="adressa.no"/>
    <meta property="article:published_time" content="2019-11-25T06:48:22+00:00"/>
    <meta property="og:title" content="Arbeidsinnvandrere kan få nasjonalt ID-kort"/>
    <meta property="og:description" content="Både nordmenn og andre som jobber i Norge, skal få nasjonalt ID-kort. Kortet skulle vært innført for tolv år siden. Nå skal det etter planen komme neste år."/>
  </head>
  <body>
    <article>
      <h1>Arbeidsinnvandrere kan få nasjonalt ID-kort</h1>
      <address><time datetime="2019-11-25T06:48:22+00:00">25 Nov 2019, 06:48</time> by <a rel="author">NTB</a></address>
      <p>Både nordmenn og andre som jobber i Norge, skal få nasjonalt ID-kort. Kortet skulle vært innført for tolv år siden. Nå skal det etter planen komme neste år.</p>
      <aside><a href="https://www.adressa.no/nyheter/innenriks/2019/11/25/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/25/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/25/javascript:void(0);">Del denne artikkelen på e-post</a></aside>
      <p>– Det første som skjer er at nordmenn skal få dette nasjonale ID-kortet, men så tenker jeg at det er viktig at prosessen ikke stopper der, sier skattedirektør Hans Christian Holte til NRK.</p>
      <p>Han sier at det er viktig at andre som har det han beskriver som et «aktivt forhold til Norge» også får ID-kortet, for å unngå svindel. Med det mener han for eksempel folk som jobber i Norge.</p>
      <p>Bakgrunnen for skattedirektørens uttalelser er at to russere nylig er dømt for å ha sendt inn falske ID-dokumenter for arbeiderne sine, som jobbet i Norge. De to russerne fikk elleve måneders fengsel for å ha utgitt ukrainere for å være rumenere.</p>
      <figure>
        <img src="https://www.adressa.no/incoming/article20465962.ece/3x10cf/BINARY/w980/xfyF8ky8UqQ.jpg"/>
        <figcaption>Skattedirektør Hans Christian Holte vil at utenlandske arbeidere også skal utstyres med nasjonale ID-kort.  Foto: Heiko Junge / NTB scanpix</figcaption>
      </figure>
      <p>– Det er fullt mulig å lage et system hvor også utlendinger som er i Norge kan få sitt ID-kort, og sørge for at det er sikkert, men at det også er en tydelig forskjell på den norske versjonen av det ID-kortet og det utenlandske, sier Holte.</p>
      <p>Politidirektoratet, som har ansvaret for ID-kortet, skal etter planen innføre det i løpet av 2020. De skulle vært innført i 2007.</p>
    </article>
  </body>
</html>