<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914972"/>
    <meta property="og:site_name" content="Dnevnik"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="Tekoče stopnice v Plavi laguni že jeseni 2020"/>
    <meta property="og:description" content="Tekoče stopnice v Plavi laguni naj bi namesto letos spet stekle do konca prihodnjega leta. Montaža stopnic se bo začela predvidoma v začetku poletja."/>
  </head>
  <body>
    <article>
      <h1>Tekoče stopnice v Plavi laguni že jeseni 2020</h1>
      <address><time datetime="2019-11-25T06:30:00+00:00">25 Nov 2019, 06:30</time> by <a rel="author">Peter Pahor</a></address>
      <p>
        <b>Tekoče stopnice v Plavi laguni naj bi namesto letos spet stekle do konca prihodnjega leta. Montaža stopnic se bo začela predvidoma v začetku poletja.</b>
      </p>
      <p>Popravilo tekočih stopnic v podhodu Plava Laguna pri tržnici Bežigrad se je izkazalo za tak inženirski podvig, da se bo očitno zavleklo do konca prihodnjega leta. Na ljubljanski občini so poseg zaupali družbi Schindler, ki je po njihovem poizvedovanju edini izvajalec, sposoben izpeljati to občutljivo nalogo. Po pregledu Zavoda za sanacije in rekonstrukcije objektov Ljubljana se je namreč izkazalo, da v obstoječo nosilno konstrukcijo stopnic s statičnega vidika ne smejo posegati, tako da bodo morali ohraniti okvir obstoječih stopnic in te modernizirati. Družba Schindler ima od podpisa pogodbe kar 450 dni časa, da izdela projektno dokumentacijo, izdela elemente stopnic in jih namesti. Montaža stopnic naj bi se začela v začetku poletja.</p>
      <h3>Postopek na okrajnem sodišču poteka že dalj časa</h3>
      <p>Kdaj bodo popravljene tudi druge pokvarjene stopnice v podhodu, za zdaj ni jasno. Na ljubljanski občini pravijo, da je (ne)popravilo povezano z neurejenim lastništvom, saj so stopnice na parcelah, ki niso v občinski lasti, temveč v lasti lastnikov kompleksa Plava laguna, čeprav gre nesporno za grajeno javno dobro, saj se jih je podobno kot recimo občinsko cesto plačalo z javnim denarjem.</p>
      <p>Na oddelku za etažno lastnino okrajnega sodišča v Ljubljani tako že dlje časa traja postopek, po katerem bodo te stopnice dobile samostojne identifikacijske številke in bodo kot grajeno javno dobro z etažnih lastnikov v Plavi laguni prenesene na občino.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042911478/lokalno/ljubljana/tekoce-stopnice-v-plavi-laguni-se-ne-bodo-stekle"/>
        <a href="https://www.dnevnik.si/1042729062/lokalno/ljubljana/ljubljanski-podhodi-izgubljeni-v-prostoru-in-casu"/>
      </related>
    </article>
  </body>
</html>