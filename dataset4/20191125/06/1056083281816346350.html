<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402085/%D8%B3%D9%87%D9%85-%D8%A7%D8%B1%D9%88%D9%BE%D8%A7%DB%8C%DB%8C-%D9%87%D8%A7-%D8%A7%D8%B2-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%BE%D9%84%D8%A7%DA%AF%DB%8C%D9%86-%D9%87%DB%8C%D8%A8%D8%B1%DB%8C%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T06:50:05+00:00"/>
    <meta property="og:title" content="سهم اروپایی‌ها از خودروهای پلاگین هیبریدی"/>
    <meta property="og:description" content="به تازگی آماری از استقبال شهروندان و مشتریان در کشورهای اروپایی از خودروهای پلاگین هیبریدی در ۹ ماهه نخست سال جاری میلادی منتشر شده است."/>
  </head>
  <body>
    <article>
      <h1>سهم اروپایی‌ها از خودروهای پلاگین هیبریدی</h1>
      <address><time datetime="2019-11-25T06:50:05+00:00">25 Nov 2019, 06:50</time> by <a rel="author">شیما قاسمی</a></address>
      <p>به تازگی آماری از استقبال شهروندان و مشتریان در کشورهای اروپایی از خودروهای پلاگین هیبریدی در ۹ ماهه نخست سال جاری میلادی منتشر شده است.</p>
      <p>به گزارش ایسنا، در سال های اخیر محبوبیت خودروهای برقی، پاک و دوستدار محیط زیست به شدت افزایش پیدا کرده و شهروندان در کشورهای مختلف و پیشرفته همچون مناطق اروپایی و آمریکای شمالی استقبال بی نظیری از خریداری و استفاده از این وسالئل نقلیه کرده اند.</p>
      <p>از این رو بسیاری از شرکت های خودروسازی در جهان به سمت و سوی توسعه، تولید و عرضه خودروهای الکتریکی، هیبریدی و پلاگین هیبریدی که همه جزو وسائل نقلیه پاک و دوستدار محیط زیست به شمار می روند، روی آورده اند تا بدین ترتیب بتوانند با جلب نظر و توجه مشتریان، سهم خود را در بازارهای جهانی افزایش دهند و هم زمان، نقش خود را در کاهش گرمایش زمین و آلودگی هوا و محیط زیست ایفا کنند.</p>
      <p>بر اساس گزارش وب سایت  insideevs، به تازگی آماری از بازار خودروهای پلاگین هیبریدی در کشورهای اروپایی در بازه زمانی ۹ ماه نخست سال ۲۰۱۹ میلادی منتشر شده است که در مجموع نشان می دهد شهروندان این قاره سبز علاقه  و تمایل بسیار بیشتری نسبت به سال های قبل به خریداری و استفاده از این وسائل نقلیه نشان داده اند.</p>
      <p>این آمارها همچنین حاکیست که سهم خودروهای پلاگین هیبریدی از سه ماهه نخست تا سوم سال جاری میلادی در پنج کشور اروپایی بالای پنج درصد و در ۱۶ کشور باقیمانده نیز بالای یک درصد گزارش و اعلام شده است. این ارقام با اینکه بسیار ناچیز و اندک هستند اما با توجه به صنعت نوظهور و نوپای این محصولات و تعداد بسیار کم محصولات با این فناوری، قابل توجه و چشمگیر به شمار می رود.</p>
      <p>به طور میانگین، سهم خودروهای پلاگین هیبریدی در کشورهای اتحادیه اروپا به علاوه EFTA  ( نروژ، سوئیس و ایسلند) در ۹ ماهه نخست سال ۲۰۱۹ میلادی، ۲.۹ درصد بوده است این در حالی است که در مدت مشابه سال گذشته، این رقم کمتر از ۲.۱ درصد بود.</p>
      <p>اطلاعات و داده‌های این گزارش که توسط انجمن خودروسازان اروپا گردآوری و منتشر شده است، سهم خودروهای پلاگین هیبریدی را در ۲۷ کشور این قاره سبز نشان می‌دهد که فهرستی از پیشگام ترین آنها در زیر آمده است:</p>
      <p>نروژ: ۵۰.۸ درصد</p>
      <p>ایسلند: ۱۵.۳ درصد</p>
      <p>هلند: ۱۰.۵ درصد</p>
      <p>سوئد: ۱۰ درصد</p>
      <p>فنلاند: ۵.۳ درصد</p>
      <p>پرتغال: ۴.۶ درصد</p>
      <p>سوئیس: ۴.۵ درصد</p>
      <p>ایرلند: ۳.۶ درصد</p>
      <p>دانمارک: ۳.۵ درصد</p>
      <p>اتریش: ۳.۱ درصد</p>
      <p>بلژیک: ۲.۶ درصد</p>
      <p>آلمان: ۲.۵ درصد</p>
      <p>انگلستان: ۲.۴ درصد</p>
      <p>فرانسه: ۲.۳ درصد</p>
      <p>مجارستان: ۱.۶ درصد</p>
      <p>اسپانیا: ۱.۲ درصد</p>
      <p>رومانی: ۰.۷۴ درصد</p>
      <p>بلغارستان: ۰.۷۴ درصد</p>
      <p>ایتالیا: ۰.۷۲ درصد</p>
      <p>اسلوونی: ۰.۶۸ درصد</p>
      <p>لاتویا: ۰.۴۵ درصد</p>
      <p>لهستان: ۰.۴۲ درصد</p>
      <p>جمهوری چک: ۰.۴۰ درصد</p>
      <p>استونی: ۰.۳۶ درصد</p>
      <p>یونان: ۰.۳۴ درصد</p>
      <p>اسلوواکی: ۰.۳۱ درصد</p>
      <p>لیتووانی: ۰.۳۱ درصد</p>
      <figure>
        <img src="https://cdn.isna.ir/d/2019/11/25/3/61493689.jpg"/>
      </figure>
      <p>بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیش‌تر محیط زیست، خودروهای تمام پاک و دوستدار محیط زیست اعم از وسایل نقلیه برقی، هیبریدی و پلاگین هیبریدی را به تولید انبوه برسانند.</p>
      <p>خودروهای پلاگین هیبریدی که به اختصار PHEV نامیده می شوند، نسبت به مدل های هیبریدی به باتری های قدرتمندتری مجهز شده اند؛ بنابراین مسافت قابل پیمایش آن ها نیز در حالت تمام برقی بیشتر است.</p>
      <p>یکی دیگر از مزایای قابل توجه آنها، امکان شارژ خانگی است که به راننده و صاحب خودرو این امکان را می‌دهد بدون طی مسافت های گاها طولانی برای رسیدن به ایستگاه‌های شارژ مخصوص خودروهای برقی و هیبریدی، با اتصال به برق خانگی، باتری قدرتمند خودروی خود را شارژ کنند.</p>
      <p>این خودروها همچنین در صورتی که باتری ظرفیتش رو به اتمام باشد، موتور الکتریکی در کنار پیشرانه‌های بنزینی کار خواهد کرد.</p>
      <p>انتهای پیام</p>
    </article>
  </body>
</html>