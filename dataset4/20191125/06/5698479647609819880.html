<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/hong-kong-pro-democracy-parties-take-390-of-452-district-council-seats-china"/>
    <meta property="og:site_name" content="euronews"/>
    <meta property="article:published_time" content="2019-11-25T06:56:50+00:00"/>
    <meta property="og:title" content="انتخابات محلی هنگ‌کنگ؛ معترضان دموکراسی‌خواه آراء را درو کردند"/>
    <meta property="og:description" content="رئیس دولت محلی هنگ کنگ روز دوشنبه در واکنش به نتیجه انتخابات شورای شهر اعلام کرد که دولت او در نظر دارد «متواضعانه» سخن ساکنان این شهر را بشنود."/>
  </head>
  <body>
    <article>
      <h1>انتخابات محلی هنگ‌کنگ؛ معترضان دموکراسی‌خواه آراء را درو کردند</h1>
      <address><time datetime="2019-11-25T06:56:50+00:00">25 Nov 2019, 06:56</time> by <a rel="author">یورونیوز فارسی </a></address>
      <p>نتیجه انتخابات محلی هنگ کنگ نشان می دهد که هواداران دموکراسی ۳۹۰ کرسی از ۴۵۲ کرسی شورای شهر را به دست آورده اند. به این ترتیب مخالفان دولت محلی هنگ کنگ نزدیک به ۹۰ درصد کرسی های شورای شهر آینده را در اختیار خواهند داشت.</p>
      <p>انتخابات شورای شهر هنگ کنگ در حالی روز یکشنبه برگزار شد که این شهر طی ماه های اخیر صحنه اعتراض مخالفان دولت محلی بود. اکثریت کرسی های شورای شهر هنگ کنگ تاکنون در اختیار طرفداران چین بود.</p>
      <p>نتیجه انتخابات شورای شهر هنگ کنگ شکست سنگینی برای کری لم، رئیس دولت محلی محسوب می شود که امیدوار بود «اکثریت خاموش» پس از ماه ها خشونت از طرفداران پکن حمایت کند.</p>
      <p>رئیس دولت محلی هنگ کنگ روز دوشنبه در واکنش به نتیجه انتخابات شورای شهر اعلام کرد که دولت او در نظر دارد «متواضعانه» سخن ساکنان این شهر را بشنود. او پیش از انتخابات گفته بود اطمینان دارد که انتخابات پیش رو به ماه ها تظاهرات مخالفان پایان خواهد داد.</p>
      <p>بسیاری از تحلیلگران نتیجه انتخابات محلی را حامل پیامی روشن برای دولت چین مبنی بر حمایت شهروندان هنگ کنگی از اعتراضات ماه های گذشته می دانند.</p>
      <p>تظاهرات ماه های گذشته هنگ کنگ که در ابتدا بر سر لایحه استرداد متهمان به چین آغاز شد به تدریج به جنبشی علیه نفوذ پکن در هنگ کنگ و دفاع از دموکراسی تبدیل شد.</p>
      <p>میزان مشارکت در رای گیری روز یکشنبه ۷۱ درصد بود که در انتخابات محلی هنگ کنگ بی سابقه محسوب می شود. هنگ کنگ هفت میلیون و ۵۰۰ هزار نفر جمعیت دارد که چهار میلیون و ۱۳۰ هزار نفر از آنها برای شرکت در انتخابات ثبت نام کرده بودند.</p>
    </article>
  </body>
</html>