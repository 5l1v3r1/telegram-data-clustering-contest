<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780015/%D9%85%D8%B3%D8%AC%D8%AF-%D8%A7%D9%85%D8%A7%D9%85-%D8%AE%D9%85%DB%8C%D9%86%DB%8C-%D8%B1%D9%87-%D8%A7%D8%B2-%D9%88%D8%B6%D8%B9%DB%8C%D8%AA-%D8%A8%D8%AD%D8%B1%D8%A7%D9%86%DB%8C-%D9%86%D8%AC%D8%A7%D8%AA-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T06:37:54+00:00"/>
    <meta property="og:title" content="مدیرکل میراث فرهنگی استان اصفهان: مسجد امام خمینی (ره) از وضعیت بحرانی نجات یافت"/>
    <meta property="og:description" content="اصفهان-مدیرکل میراث فرهنگی، صنایع دستی و گردشگری استان اصفهان گفت: مسجد امام (ره) وضعیت بحرانی داشت که در این سالها توانستیم با مرمت های ضروری از آسیب بیش از حد به آن جلوگیری کنیم."/>
  </head>
  <body>
    <article>
      <h1>مدیرکل میراث فرهنگی استان اصفهان: مسجد امام خمینی (ره) از وضعیت بحرانی نجات یافت</h1>
      <address>
        <time datetime="2019-11-25T06:37:54+00:00">25 Nov 2019, 06:37</time>
      </address>
      <p>فریدون الهیاری در گفت و گو با <a href="https://www.mehrnews.com/">خبرنگار مهر</a> با اشاره به اینکه وضعیت مسجد امام خمینی (ره) در وضعیت بحرانی بود و در این چند ساله اقدامات قابل قبولی در جهت مرمت  آن انجام شده است اظهار داشت: بیش از دو دهه، نم و رطوبت بدنه و دیواره های مسجد امام خمینی (ره) را تهدید می کرد که گاه تا دیواره های گنبد هم امتداد می یافت و وضعیت بحرانی برای مسجد ایجاد شده بود.</p>
      <p>وی با اعلام اینکه در طی ۵ مرحله عملیات دفع رطوبت از مسجد تاریخی امام (ره) و توسط کارشناسان انجام گرفت، ادامه داد: با توجه به اهمیت موضوع به ویژه در فصول بارندگی که این نفوذ نم و رطوبت بیشتر جلوه می کرد سیستم تاسیساتی مسجد مورد بازبینی کلی قرار گرفت و آبراهه هایی که قدمت آنها به عهد صفوی می رسید شناسایی و  بازگشایی شد.</p>
      <p>
        <b>بهسازی فاضلاب شهری پیرامون مسجد جامع عباسی</b>
      </p>
      <p>الهیاری با بیان اینکه فاضلاب شهری پیرامون با همکاری شرکت آب و فاضلاب بهسازی شد، تصریح کرد: ساماندهی کف فضاهای پیرامونی مسجد تاریخی امام (ره) به ویژه در ضلع جنوبی که از سطح بالاتری نسبت به زمین قرار داشت و روی آن آسفالت شده بود، با هماهنگی سازمان نوسازی و بهسازی شهرداری اصفهان  هم تراز و سنگفرش شد.</p>
      <p>وی افزود: برای کاهش بار تاسیساتی مسجد امام خمینی (ره) سرویس بهداشتی خارج از مسجد در نظر گرفته شد و لوله هایی که از جداره ها و کاشی های درون مسجد عبور می کرد و وضعیت نامناسب داشت در طراحی مناسب که با دیواره های مسجد پیوستگی نداشته باشد مجددا ساخته شد.</p>
      <p>مدیرکل میراث فرهنگی، گردشگری و صنایع دستی استان اصفهان با بیان اینکه سرویس بهداشتی زنانه به بهره برداری رسیده و سرویس بهداشتی مردانه هم در حال احداث است، گفت: آبراهه هایی که قدمت آنها به عهد صفوی می رسید در عملیات مرمت شناسایی شد که به علت انباشت رسوب مشکلاتی ایجاد کرده بود که کاملا تخلیه و بازسازی شدند.</p>
      <p>
        <b>نقش رژیم های آبهای زیرسطحی در نفوذ نم و رطوبت به مسجد امام (ره)</b>
      </p>
      <p>وی با اشاره به نقش رژیم آبهای زیرسطحی شهر اصفهان در ایجاد نم و رطوبت در مسجد امام (ره) عنوان کرد: وضعیت بحرانی مسجد تاریخی امام(ره) در سالهای اخیر با بیش از ۵۰ پروژه مهم مرمتی و میلیاردها تومان هزینه به وضعیت مطلوب رسیده است. </p>
      <p>الهیاری با بیان اینکه علاوه بر مشکل نم و رطوبت در مسجد تاریخی امام (ره)، کاشی های گنبد نیاز به مرمت ضروری داشت، گفت: برای مرمت کاشی های مسجد امام خمینی(ره) چهارده ترک نصب شد که دو ترک از آن باقی مانده است که امیدواریم در آینده نزدیک کارگاه های مرمتی مسجد امام تمام و داربست ها جمع آوری شود.</p>
      <p>وی افزود: گنبد مسجد جامع عباسی ۵۲ متر ارتفاع دارد و کاشی های ساخته شده باید در قالب های مشخص تعبیه شود که نیاز به ظرافت ویژه ای دارد که در فصل زمستان کار کمی کند پیش می رود.</p>
      <p>گفتنی است مسجد امام (ره) یکی از بناهای تاریخی اصفهان در میدان نقش جهان است که در طی دوران صفوی ساخته شد و از بناهای مهم معماری اسلامی ایران به شمار می رود. مسجد امام خمینی (ره) در تاریخ ۱۵ دی ۱۳۱۰ به شماره ثبت ۱۰۷ به عنوان یکی از آثار ملی ایران به ثبت رسیده است.  </p>
    </article>
  </body>
</html>