<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/detroit-povolal-z-farmy-hokejoveho-utocnika-zadinu/1824828?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T06:45:00+00:00"/>
    <meta property="og:title" content="Zadina nastoupil v NHL k prvnímu zápasu sezony"/>
    <meta property="og:description" content="New York - Útočník Filip Zadina nastoupil v NHL k prvnímu utkání sezony a s Detroitem podlehl doma Carolině 0:2. Nejhorší tým soutěže si připsal šestou porážku v řadě, čisté konto vychytal James Reimer. Náhradník Petra Mrázka kryl 19 střel. Ve zbývajících dvou zápasech nedělního programu zvítězilo Buffalo 5:2 na ledě Floridy a Edmonton uspěl v Arizoně 4:3 po nájezdech."/>
  </head>
  <body>
    <article>
      <h1>Zadina nastoupil v NHL k prvnímu zápasu sezony</h1>
      <address><time datetime="2019-11-25T06:45:00+00:00">25 Nov 2019, 06:45</time> by <a rel="author" href="http://www.ctk.cz/" target="_blank">ČTK</a></address>
      <p>New York - Útočník Filip Zadina nastoupil v NHL k prvnímu utkání sezony a s Detroitem podlehl doma Carolině 0:2. Nejhorší tým soutěže si připsal šestou porážku v řadě, čisté konto vychytal James Reimer. Náhradník Petra Mrázka kryl 19 střel. Ve zbývajících dvou zápasech nedělního programu zvítězilo Buffalo 5:2 na ledě Floridy a Edmonton uspěl v Arizoně 4:3 po nájezdech.</p>
      <slideshow>
        <figure>
          <img src="https://i3.cn.cz/6/1574660975_P201911250182301.jpg"/>
        </figure>
        <figure>
          <img src="https://i3.cn.cz/6/1574660914_P201911250181901.jpg"/>
        </figure>
        <figure>
          <img src="https://i3.cn.cz/6/1574581587_P201911240203101.jpg"/>
        </figure>
        <figure>
          <img src="https://i3.cn.cz/6/1574576308_P201911240170901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3340">Fotogalerie: Hokejová NHL 2019/20</a>
        </figcaption>
      </slideshow>
      <p>Detroit povolal Zadinu, protože se zranil Anthony Mantha, který je s dvanácti góly nejlepším střelcem týmu a měl by chybět zhruba týden. Nejsvětlejší okamžik českého útočníka nastal v páté minutě, když obehrál na pravé straně obránce a přihrál puk před branku volnému Valtterimu Filppulovi. Zadina, šestka posledního draftu, strávil na ledě celkem patnáct minut a nerozšířil svou sbírku tří bodů (1+2) z devíti startů z minulé sezony.</p>
      <p>Nejvytíženějším hráčem zápasu byl s 26 odehranými minutami obránce Detroitu Filip Hronek, který byl na ledě u obou inkasovaných branek. První vstřelil ve 32. minutě Sebastian Aho, jehož nahození se odrazilo od zadního mantinelu do brankoviště. Gólman Jimmy Howard ale kotouč nezkrotil a finský útočník doklepl puk do branky. Pojistku přidal v závěru Teuvo Teräväinen při hře bez brankáře. V dresu vítězů nebodoval Martin Nečas, který v listopadu prozatím nasbíral deset bodů (4+6) ve dvanácti zápasech.</p>
      <p>Buffalo postrádá v sestavě Vladimíra Sobotku, který utrpěl před dvěma týdny zranění kolene a jeho absence se odhadovala minimálně na měsíc. Sabres získali rozhodující náskok mezi 17. až 24. minutou, během kterých zlomili bezgólový stav třemi zásahy. Hlavním strůjcem úspěchu byl Linus Ullmark, který chytil 43 střel. Zemgus Girgensons skóroval dvakrát a Jack Eichel si připsal tři body (1+2).</p>
      <p>Edmonton vedl 1:0 a 2:1, ale Arizona zhruba v polovině zápasu překlopila vedení na svou stranu i díky obránci Alexi Goligoskému, který asistoval u všech tři branek týmu. Oilers vyrovnali až v 54. minutě trefou Markuse Granlunda a rozstřel rozhodl Connor McDavid.</p>
      <h3>Výsledky nedělních zápasů NHL:</h3>
      <p>Florida - Buffalo 2:5, Arizona - Edmonton 3:4 po sam. nájezdech, Detroit - Carolina 0:2.</p>
    </article>
  </body>
</html>