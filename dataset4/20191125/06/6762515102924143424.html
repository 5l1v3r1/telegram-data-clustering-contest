<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-puchar-swiata-wisla-znow-liczylismy-upadki/k8nsbzc"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T06:30:00+00:00"/>
    <meta property="og:title" content="PŚ w Wiśle: Znów liczyliśmy upadki"/>
    <meta property="og:description" content="Pomimo starań organizatorów w Wiśle skoczkowie się przewracali. A jednak FIS chwali Polaków."/>
  </head>
  <body>
    <article>
      <h1>PŚ w Wiśle: Znów liczyliśmy upadki</h1>
      <address><time datetime="2019-11-25T06:30:00+00:00">25 Nov 2019, 06:30</time> by <a rel="author" href="https://www.przegladsportowy.pl/autorzy/michal-chmielewski" target="_blank">Michał Chmielewski</a></address>
      <p>
        <b>
          <b>Pomimo starań organizatorów w Wiśle skoczkowie się przewracali. A jednak FIS chwali Polaków.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Absolutna cisza, jaka nastaje na skoczni po upadkach zawodników, to najgorszy stan podczas zawodów w skokach narciarskich. Zwykle rozwrzeszczane i wesołe trybuny zamarły w niedzielę, gdy ofiarą został Polak, a w dodatku mieszkaniec Wisły. Widok leżącego w bezruchu na śniegu Piotra Żyły, który chwilę wcześniej stracił równowagę po lądowaniu i dostał cios odpiętą nartą w twarz, stał się symbolem kolejnego przykrego weekendu ze skokami w Wiśle.</p>
      <p>Beskidy, które po raz trzeci podjęły się organizacji zawodów otwierających sezon, zdały egzamin. Skocznia, pomimo wysokich temperatur, wysiłkiem sztabu ludzi znów była przygotowana na przyjęcie elity Pucharu Świata, tylko co z tego, jeśli ponownie bardziej niż emocje sportowe zapamiętamy z tego weekendu kraksy.</p>
      <related>
        <a href="http://onet.tv/s/przegladsportowy/dawid-kubacki-zamarlem-gdy-zobaczylem-upadek-piotrka/62rzwh"/>
      </related>
      <p>Śnieg w Wiśle był miękki i pomimo mozolnego równania go przez tzw. deptaczy po kilkunastu lądowaniach każdego dnia robiły się w nim dziury. Chociaż woleliśmy tego uniknąć, znów stojąc na dole, liczyliśmy upadki kolejnych zawodników – w sumie około dziesięciu. I poza kilkoma wyjątkami zdarzały się doświadczonym zawodnikom, nawet takim jak Żyła czy medalista olimpijski Norweg Robert Johansson.</p>
      <p>– To jest Puchar Świata i tutaj nie przyjeżdżają startować ludzie, którzy nie potrafią jeździć na nartach. Na ile widziałem, upadki nie były winą upadających, tylko nierówności – tłumaczył w piątek Jakub Wolny. Dla wielu skoczków piątkowe treningi były dopiero pierwszymi próbami w tym sezonie na śniegu.</p>
      <p>– Rozmawialiśmy wcześniej z trenerami o podejściu do pierwszych skoków w Wiśle i usłyszeliśmy, żeby uważać. Najważniejsze było bezpieczeństwo, bo w piątek za brak telemarków nikt nas przecież nie będzie rozliczał – mówił po pierwszym dniu Maciej Kot.</p>
      <p>Jeszcze w niedzielę rano wydawało się, że Polakom uda się uniknąć wypadków (poza 16-letnim przedskoczkiem Robertem Rysiem), ale w końcu i na naszą kadrę spadł pech. Mimo wszystko delegat techniczny zawodów z ramienia FIS Sandro Pertile tonuje emocje.</p>
      <p>– Organizacja zawodów o tej porze roku wszędzie wiąże się z ryzykiem. Zawsze można zrobić coś lepiej, jednak Polacy uczynili wszystko co mogli, żeby te zawody przeprowadzić jak trzeba – przekonuje.</p>
      <p>Wisła we wstępnym terminarzu jest też wpisana jako pierwsza do kalendarza PŚ na przyszły rok.</p>
    </article>
  </body>
</html>