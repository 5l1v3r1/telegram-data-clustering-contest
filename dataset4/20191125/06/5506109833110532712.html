<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146259/%D8%A7%D8%A8%D9%88%D8%B8%D8%A8%DB%8C-%D9%BE%D8%A7%DB%8C%DA%AF%D8%A7%D9%87-%D8%A7%D8%B5%D9%84%DB%8C-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D9%88%D9%BE%D8%A7-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%B4%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T06:30:37+00:00"/>
    <meta property="og:title" content="ابوظبی پایگاه اصلی نیروی دریایی اروپا در خلیج فارس شد"/>
    <meta property="og:description" content="به گزارش گروه بین‌الملل خبرگزاری تسنیم به نقل از رویترز، فلورنس پارلی وزیر دفاع فرانسه روز یکشنبه گفت: پایگاه دریایی فرانسه در ابوظبی به عنوان مرکز فرماندهی نیروی دریایی به رهبری اروپا با هدف محافظت از آب‌های خلیج فارس خواهد بود و به زودی عملیاتی خواهد شد."/>
  </head>
  <body>
    <article>
      <h1>ابوظبی پایگاه اصلی نیروی دریایی اروپا در خلیج فارس شد</h1>
      <h2>پایگاه دریایی فرانسه در ابوظبی به عنوان مرکز فرماندهی نیروی دریایی اروپا برای عملیات در آبهای خلیج فارس خواهد بود.</h2>
      <address>
        <time datetime="2019-11-25T06:30:37+00:00">25 Nov 2019, 06:30</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/04/1398090409515095318957474.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a> به نقل از رویترز، فلورنس پارلی وزیر دفاع فرانسه روز یکشنبه گفت: پایگاه دریایی فرانسه در ابوظبی به عنوان مرکز فرماندهی نیروی دریایی به رهبری اروپا با هدف محافظت از آب‌های خلیج فارس خواهد بود و به زودی عملیاتی خواهد شد.</p>
      <p>فرانسه از حامیان اصلی طرح مربوط به تشکیل یک نیروی دریایی به رهبری اروپا برای تامین امنیت تنگه هرمز پس از چندین مورد حمله به نفتکش‌ها در سال 2019 میلادی بوده است. واشنگتن ادعاهای بی پایه و اساسی را درباره نقش ایران در این حملات مطرح کرده ولی تهران قاطعانه این ادعاها را رد کرده است.</p>
      <p>
        <a href="https://tasnimnews.com/2144372">انتقال محل اجلاس سران شورای همکاری از ابوظبی به ریاض</a>
      </p>
      <p>وزیر دفاع فرانسه در جمع خبرنگاران در پایگاه دریایی در ابوظبی اظهار داشت: امروز صبح ما پست فرماندهی در خاک امارات متحده عربی را رسمیت بخشیدیم. این مرکز فرماندهی میزبان ده‌ها مقام رسمی نظامی از چندین کشور خواهد بود. امیدوارم بار دیگر که از این پایگاه بازدید خواهم کرد، پایگاه به طور کامل عملیاتی شده باشد.</p>
      <p>وی از امارات متحده عربی به خاطر حمایت از این اقدام تشکر کرده است. پارلی روز شنبه نیز گفته بود که طرح مربوط به پایگاه دریایی ابوظبی از اوایل سال آینده عملیاتی خواهد شد و حدود 10 کشور اروپایی و غیراروپایی در آن مشارکت خواهند داشت.</p>
      <p>این در شرایطی است که نیروی دریایی آمریکا نیز هم اکنون حضور مداخله آمیزی در خلیج فارس دارد و کشورهای اروپایی از بیم تشدید تنش‌ها بین آمریکا و ایران، حاضر به مشارکت در طرح عملیاتی آمریکا در خلیج فارس نشدند.</p>
      <p>انتهای پیام/</p>
    </article>
  </body>
</html>