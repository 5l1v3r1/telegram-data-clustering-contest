<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/infrastructure/49364/proximus-en-orange-sluiten-akkoord-voor-gedeeld-mobiel-toegansnetwerk/"/>
    <meta property="og:site_name" content="Techzine"/>
    <meta property="article:published_time" content="2019-11-25T06:07:47+00:00"/>
    <meta property="og:title" content="Proximus en Orange sluiten akkoord voor gedeeld mobiel toegangsnetwerk"/>
    <meta property="og:description" content="Telecomoperatoren Proximus en Orange hebben hun plan om een gedeeld mobiel toegangsnetwerk op te zetten officieel bezegeld. De samenwerking moet de uitrol van 5G versnellen en de netwerkkwaliteit verhogen. Michaël Trabbia, CEO van Orange Belgium, en Sandrine Dufour, CEO ad interim van Proximus, ondertekenden vlak voor het weekend de definitieve overeenkomst om een joint-venture op […]"/>
  </head>
  <body>
    <article>
      <h1>Proximus en Orange sluiten akkoord voor gedeeld mobiel toegangsnetwerk</h1>
      <address><time datetime="2019-11-25T06:07:47+00:00">25 Nov 2019, 06:07</time> by <a rel="author">Dries Cludts</a></address>
      <p>
        <b>Telecomoperatoren Proximus en Orange hebben hun plan om een gedeeld mobiel toegangsnetwerk op te zetten officieel bezegeld. De samenwerking moet de uitrol van 5G versnellen en de netwerkkwaliteit verhogen.</b>
      </p>
      <p>Michaël Trabbia, CEO van Orange Belgium, en Sandrine Dufour, CEO ad interim van Proximus, ondertekenden vlak voor het weekend de definitieve overeenkomst om een joint-venture op te zetten die zal instaan voor het ontwerp, bouw en exploitatie van een gedeelde infrastructuur.</p>
      <p>Die joint-venture is voor de helft in handen van Proximus en voor de andere helft in handen van Orange Brussel, en krijgt een hoofdzetel in Brussel.</p>
      <h3>Last mile</h3>
      <p>De plannen voor zo’n gedeelde infrastructuur werden <a href="https://www.techzine.be/nieuws/infrastructure/40190/proximus-en-orange-delen-mobiele-netwerkinfrastructuur-voor-snellere-uitrol-5g/">afgelopen zomer reeds bekendgemaakt</a>. Concreet zullen delen van het mobiele toegangsnetwerk, meer bepaald de zogenaamde ‘last mile’, tussen beide providers worden gedeeld. Denk daarbij aan masten, antennes en basisstations.</p>
      <p>De respectievelijke core-netwerken en spectrum blijven gescheiden, en de operatoren blijven ook gewoon concurreren op vlak van diensten en prijzen. Met het ondertekenen van de overeenkomst bevestigen beide partijen hun verwachte voordelen en investeringen, en kunnen de voorbereidende werken volgens planning in het eerste kwartaal van 2020 van start gaan.</p>
      <h3>Belgische primeur</h3>
      <p>Hoewel dit een primeur is voor België, zijn gelijkaardige samenwerkingen tussen operatoren wereldwijd al in verschillende landen terug te vinden. Door onderdelen van het mobiele toegangsnetwerk te delen, kunnen operatoren de efficiëntie van hun netwerkactiviteiten verhogen en investeringen in nieuwe netwerktechnologieën verzekeren.</p>
      <p>Voor de gebruiker betekent het in de eerste plaats een betere mobiele netwerkkwaliteit en betere dekking ‘deep indoor’, beloven de operatoren. Het geconsolideerd aantal mobiele sites van het nieuwe gedeelde netwerk zal naar verwachting zo’n 20 procent hoger liggen in vergelijking met de huidige radiotoegangsnetwerken van elke provider afzonderlijk.</p>
      <h3>Telenet</h3>
      <p>Daarnaast betekent het dat de operatoren sneller een brede uitrol van 5G zullen kunnen realiseren, van zodra het nodige spectrum daarvoor <a href="https://www.techzine.be/nieuws/27931/belgische-5g-veiling-geblokkeerd-door-ordinaire-centenkwestie.html">eindelijk wordt geveild</a>. Daarvoor zijn bovendien minder antennesites nodig, wat energie bespaart en de uitrol in Brussel, waar strengere stralingsnormen gelden, eenvoudiger maakt.</p>
      <p>Proximus en Orange lijken hierdoor een streepje voor te hebben op Telenet in de race naar 5G, wanneer die eindelijk in ons land losbreekt. De Mechelse operator hoopte aanvankelijk nog op een <a href="https://www.techzine.be/nieuws/infrastructure/40351/telenet-wil-toetreden-tot-gedeeld-mobiele-netwerk-proximus-en-orange/">uitnodiging om mee aan tafel te zitten</a>. Het liet dat plan eind september evenwel varen, nadat verkennende gesprekken op niets uitdraaiden.</p>
      <p>Telenet had volgens <a href="https://www.hln.be/geld/economie/telenet-dient-klacht-in-tegen-geplande-joint-venture-tussen-proximus-en-orange~a41f761b/">HLN.be</a> enkele bezwaren, waar de concurrenten niet aan tegemoet wilden komen. De operator heeft intussen een klacht ingediend bij de mededingingsautoriteit omdat de joint-venture “marktverstorend” zou zijn en de timing van de samenwerking problematisch is “in het licht van de nakende veiling van het spectrum”.</p>
    </article>
  </body>
</html>