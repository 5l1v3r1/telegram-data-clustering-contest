<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/4bfeff438311d896/teoria-pamantului-plat-conspiratia-care-are-membri-pe-intreg-globul-cum-se-explica.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T06:42:00+00:00"/>
    <meta property="og:title" content="Teoria Pământului plat, conspiraţia care are membri pe întreg globul; Cum se explică"/>
    <meta property="og:description" content="Adepții teoriei „Pământului plat” reprezentau până de curând o grupare de conspiraţionişti puţin băgată în seamă. De curând, însă, mişcarea a cunoscut o creştere semnificativă a numărului de susținători, relatează CNN."/>
  </head>
  <body>
    <article>
      <h1>Teoria Pământului plat, conspiraţia care are membri pe întreg globul; Cum se explică</h1>
      <address><time datetime="2019-11-25T06:42:00+00:00">25 Nov 2019, 06:42</time> by <a rel="author">Jurnal.md</a></address>
      <p>
        <b>Adepții teoriei „Pământului plat” reprezentau până de curând o grupare de conspiraţionişti puţin băgată în seamă. De curând, însă, mişcarea a cunoscut o creştere semnificativă a numărului de susținători, relatează CNN.</b>
      </p>
      <p>„Nu vreau să fiu un adept al teoriei Pământului plat”, spune David Weiss, cu o voce tremurândă, în timp ce reflectă asupra propriei „conştientizări”. „Vi se pare că cineva îşi doreşte să se trezească dimineaţa şi să ştie că toată lumea îl consideră un idiot?”, se întreabă retoric acesta.</p>
      <p>Weiss este, însă, unul dintre americanii convinşi de faptul că, de fapt, Pământul este un disc. De când a încercat şi nu a reuşit să găsească dovezi privind curbura planetei, a devenit convins de faptul că Pământul este şi plat, dar şi staţionar, scrie Digi24.</p>
      <p>Reflectând asupra „epifaniei” sale, Weiss spune că „a avut un moment de panică” atunci când a „făcut descoperirea”. Acum, lui Weiss i se pare anost să se asocieze cu majoritatea oamenilor. „Nu am nicio problemă cu cei care aleg să creadă că trăim pe o minge. Este alegerea lor, dar nu este ceva cu care să pot să rezonez”.</p>
      <p>Acum, comunitatea preferată a lui Weiss este cea a celor care îi împărtăşesc opinia că planeta pe care trăim este un disc staţionar.</p>
      <p>„Flat-Earth”-erii și conferințele lor</p>
      <p>Iar această comunitate este mare. Săptămâna trecută, omul de afaceri a luat parte la a treia Conferinţă Internaţională a Pământului Plat, găzduită de un hotel din Dallas, în statul american Texas. Organizatorii au declarat pentru CNN că în jur de 600 de persoane au fost prezente.</p>
      <p>Conferinţele anterioare au avut loc în Raleigh şi Denver, dar şi Brazilia, Marea Britanie şi Italia au mai fost locul unor astfel de conferinţe în anii trecuţi. În octombrie, o astfel de conferință a avut loc chiar și la Cluj-Napoca!</p>
      <p>Calendarul evenimentului de săptămâna trecută din Texas a arătat ca orice conferinţă corporatistă.</p>
      <p>Vorbitorii au ţinut prezentări intitulate: „Spaţiul este o escrocherie” sau „Testarea Lunii din perspectiva minciunii planetei rotunde”.</p>
      <p>Au fost acordate şi premii... pentru cele mai bune filmuleţe despre Pământul plat. Cei care cred cu ardoare în această teorie s-au simţit încântaţi să îi cunoască pe unii dintre cei mai influenţi adepți. „Comunicăm deja cu toţii prin intermediul mediului online, dar aceasta este o ocazie de a ne întâlni faţă în faţă, de a da mâna şi de a ne îmbrăţişa. Putem colabora, putem lega noi prietenii. Mai ales pentru că noi ne-am pierdut mulţi dintre vechii prieteni”, recunosc ei.</p>
      <p>Într-o zi însorită, curbura Pământului poate fi observată de la geamul unui avion. Dar, în mod remarcabil, sutele de adepți ai teoriei Pământului plat de la întâlnirea din Dallas sunt doar o mică parte a mişcării. Sunt oameni din fiecare „colţişor” al acestei planete rotunde care resping teoria ştiinţifică şi continuă să răspândească ideea că planeta pe care trăim este un disc.</p>
      <p>Cât de repede creşte şi cât de inofensivă este, cu adevărat, mişcarea Pământului plat</p>
      <p>Nu există niciun studiu care să arate cât de mulţi au fost convinşi de această teorie pseudo-ştiinţifică. Adepții ei vor spune, fără a avea vreo dovadă, că sunt mult mai mulţi oameni care cred în ea, dar se ascund în a îşi face cunoscută această credinţă. Ar fi inclusiv staruri de la Hollywood sau piloţi de avion.</p>
      <p>Comunităţile de „flat-earth-eri” de pe reţelele sociale numără sute de mii de urmăritori, iar YouTube este inundat de conţinut de la aceștia, cu producţii care ajung la milioane de utilizatori. Un sondaj al YouGov care a folosit un eşantion de peste 8.000 de americani adulţi sugera anul trecut că unul din şase americani nu este complet convins de faptul că planeta este un glob. Şi în Brazilia 7% din populaţie refuză să accepte această idee.</p>
      <p>Comunitatea adepților acestei teorii are propriile ei celebrităţi, propria muzică şi propria cultură. A devenit inclusiv subiectul unui documentar Netflix şi este susţinută de rapperul american B.o.B. În fiecare an, din ce în ce mai multe evenimente ale adepților umplu calendarele, spun organizatorii de evenimente.</p>
      <p>„Nu am văzut ceva care să crească atât de repede. Aş spune că în următorii 10 ani numărul membrilor acestei comunităţi va creşte foarte mult. La anul, vor fi conferinţe în toate ţările mari ale lumii”, spune Robbie Davidson, inițiatorul conferinţei de la Dallas.</p>
      <p>Experţii se întreabă, totuşi, dacă această mişcare este cu adevărat inofensivă şi dacă nu cumva nici măcar nu a ajuns încă la apogeul influenţei ei.</p>
      <p>Adepţii teoriei Pământului plat, predispuşi şi la alte teorii ale conspiraţiei</p>
      <p>Când inițiatorul conferinţei din Dallas a auzit pentru prima oară că sunt oameni care chiar cred că Pământul este plat spune că i-a numit „ce mai proşti oameni de pe planetă”. Cine ar putea să creadă o asemenea gogomănie? s-a întrebat el.</p>
      <p>Câţiva ani mai târziu, Davidson organiza prima conferinţă internaţională a „flat-earth-erilor”. La fel ca majoritatea vorbitorilor de la conferinţă, a ajuns să creadă cu ardoare în teorie atunci când nu a reuşit să găsească curbura Pământului.</p>
      <p>Davidson, un fanatic religios, spune că cea mai logică explicaţie pentru existenţa „conspiraţiei care ne minte pe toţi că Pământul este un glob” se poate rezuma astfel: „Să spunem că există un adversar, că există Diavolul. Scopul lui este să convingă lumea că Dumnezeu nu există şi a făcut o treabă grozavă în a convinge oamenii de ideea că nu suntem decât o fărâmă de praf în mijlocul unui Univers infinit”. Realitatea, conform lui Davidson, este că „discul pământesc”, Soarele, Luna şi stelele se află în interioriul unui dom sigilat.</p>
      <p>Toate fotografiile făcute în spaţiu sunt nişte falsuri, spune acesta. Gravitaţia nu a putut fi dovedită pentru că nimeni „nu a văzut-o”, argumentează flat-eartherii. Adepții teoriei nu resping doar teoria gravitaţiei, ci şi alte evenimente sau fenomene deseori luate în vizor de conspiraţionişti - aselenizarea, atacurile teroriste de la 11 septembrie sau opoziţia la vaccinare.</p>
      <p>Conform teoriei, spaţiul nu există – discul planetar este static şi staţionar, înconjurat de un zid de gheaţă, astfel că nimeni nu poate cădea de pe el.</p>
      <p>Flat-eartherii „de conferinţă” spun, însă, că nu au nimic de-a face cu „Societatea Pământului Plat”, un grup care a existat vreme de decenii şi are peste 200.000 de urmăritori pe Facebook. Flat-eartherii „de conferinţă” spun că organizaţia menţionată mai sus este un corp controlat de guvern pentru a răspândi informaţii greşite şi a face teoria conform căreia Pământul este plat să sune ridicol.</p>
    </article>
  </body>
</html>