<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/noviy-golova-kijivskoji-oda-prokomentuvav-pitannya-perejizdu-oblasnogo-centru-zi-stolici-641888.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T06:00:43+00:00"/>
    <meta property="og:title" content="Новий голова Київської ОДА прокоментував питання переїзду обласного центру зі столиці"/>
    <meta property="og:description" content="«Для області зручніше, щоб ОДА знаходилась в Києві», говорить Олексій Чернишов"/>
  </head>
  <body>
    <article>
      <h1>Новий голова Київської ОДА прокоментував питання переїзду обласного центру зі столиці</h1>
      <address>
        <time datetime="2019-11-25T06:00:43+00:00">25 Nov 2019, 06:00</time>
      </address>
      <h4>«Для області зручніше, щоб ОДА знаходилась в Києві», говорить Олексій Чернишов</h4>
      <p>Новий голова Київщини Олексій Чернишов в інтерв’ю <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a> заявив, що наразі питання переїзду обласної держадміністрації зі столиці – не на часі.</p>
      <p>«Мені просто зараз нема коли та й нема куди переїжджати», - стверджує Чернишов і додає, що на сьогодні «для області зручніше, щоб ОДА знаходилась в Києві, тому що це – центральна точка для всієї області».</p>
      <p>Водночас, керівник КОДА зауважив, що з задоволенням розглянув би можливість зміни локації, проте  повторює, що не вважає переїзд з Києва першочерговою задачею.</p>
      <p>«В принципі це теж міг би бути певний інвестиційний проект. З часом подивимося», - роздумує Олексій Чернишов.</p>
      <p>До слова, ідею переїзду КОДА зі столиці озвучував у липні цього року президент Зеленський, перебуваючи у Борисполі. Тоді щойно обраний голова Київської обласної ради Микола Стариченко зазначив, що у цьому є сенс, оскільки облрада знаходиться в центрі столиці, а Київська область цікава тим, що в неї немає адміністративного центру. «Проте потрібно вибрати місце, побудувати будівлю, урахувати економічну доцільність. Над цим варто подумати, працювати в цьому напрямі спільно з обладміністрацією», - заявив тоді Стариченко і зауважив, що наразі це все лише ідея, бо якщо проаналізувати, то порожніх будівель для цієї мети немає. «Більш за все доведеться будувати, а це величезні витрати», - наголосив голова Київської облради.</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України. </p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/country/society/lyudi-i-groshi-noviy-golova-kijivskoji-oda-rozkazav-pro-svoji-prioriteti-na-posadi-641815.html"/>
        <a href="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
        <a href="https://glavcom.ua/kyiv/news/u-zoni-chaes-policeyski-zatrimali-podruzhzhya-brakonjeriv-foto-641692.html"/>
      </related>
    </article>
  </body>
</html>