<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321921/Vier-keer-is-scheepsrecht-politie-in-Zwolle-houdt-inbreker-aan"/>
    <meta property="og:site_name" content="RTV Oost"/>
    <meta property="article:published_time" content="2019-11-25T06:06:30+00:00"/>
    <meta property="og:title" content="Vier keer is scheepsrecht, politie in Zwolle houdt inbreker aan"/>
    <meta property="og:description" content="De politie heeft gisteravond in Zwolle een inbreker aan kunnen houden, die probeerde in te breken in een woning in de wijk Assendorp. De man werd getaserd door een agent, waarna hij zich overgaf. Dat schrijft de politie op Facebook."/>
  </head>
  <body>
    <article>
      <h1>Vier keer is scheepsrecht, politie in Zwolle houdt inbreker aan</h1>
      <address>
        <time datetime="2019-11-25T06:06:30+00:00">25 Nov 2019, 06:06</time>
      </address>
      <slideshow>
        <figure>
          <img src="https://imgo.rgcdn.nl/00c00be9f72949e8ae861e2b603f9b8f/opener/Politie-in-Zwolle-houdt-bij-vierde-inbraakmelding-dader-aan-Foto-RTV-Oost-Wouter-de-Wilde.jpg?v=o4wuyqjfrw9nrIwzZeDOPA2"/>
        </figure>
        <figure>
          <img src="https://imgo.rgcdn.nl/00c00be9f72949e8ae861e2b603f9b8f/opener/Politie-in-Zwolle-houdt-bij-vierde-inbraakmelding-dader-aan-Foto-RTV-Oost-Wouter-de-Wilde.jpg?v=o4wuyqjfrw9nrIwzZeDOPA2"/>
        </figure>
        <figure>
          <img src="https://www.rtvoost.nl/graphic/321921/StaticMap/Opener.jpeg"/>
        </figure>
        <figure>
          <img src="https://www.rtvoost.nl/graphic/321921/StaticMap/Opener.jpeg"/>
        </figure>
        <figcaption>Politie in Zwolle houdt bij vierde inbraakmelding dader aan (Foto: RTV Oost/Wouter de Wilde)</figcaption>
      </slideshow>
      <p>De politie heeft gisteravond in Zwolle een inbreker aan kunnen houden, die probeerde in te breken in een woning in de wijk Assendorp. De man werd getaserd door een agent, waarna hij zich overgaf. Dat schrijft de politie op Facebook.</p>
      <p>Het was al de vierde melding van inbraak die avond die binnenkwam bij de politie. De drie keer ervoor waren agenten snel ter plaatse, maar de dader was er toen al vandoor.</p>
      <p>Nadat er een nieuwe melding binnenkwam, ditmaal aan de Van Karnebeekstraat, ging de politie met veel agenten de wijk Assendorp in. Een agent liep verderop in de Van Ittersumstraat toen hij een man hoorde schreeuwen.</p>
      <p>Toen hij op het lawaai afging, zag hij twee handschoenen en een hoofd boven een muur uitkomen. Toen de agent riep 'politie, staan blijven', ging die persoon ervandoor. Een bewoner in een badjas bleek de inbreker betrapt te hebben.</p>
      <p>Volgens de politie kon de vluchtende inbreker worden aangehouden door de agent, mede dankzij 'moedig' optreden van de bewoner. De agent gebruikte hierbij zijn taser.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Vier+keer+is+scheepsrecht%2c+politie+in+Zwolle+houdt+inbreker+aan">06 - 57 03 33 33</a>.</aside>
    </article>
  </body>
</html>