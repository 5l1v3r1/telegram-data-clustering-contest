<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/mama-jo-pri-19-letih-vsak-dan-nosi-po-stopnicah-252644"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T06:34:00+00:00"/>
    <meta property="og:title" content="Mama jo pri 19 letih vsak dan nosi po stopnicah"/>
    <meta property="og:description" content="Na tem svetu je žal veliko ljudi, ki jim sreča že ob rojstvu ni bila naklonjena, in tudi 19-letni Adrijani Bedek iz Bodoncev na Goričkem je obrnila hrbet. Vendar pa dekle, ki je zaradi cerebralne ..."/>
  </head>
  <body>
    <article>
      <h1>Mama jo pri 19 letih vsak dan nosi po stopnicah</h1>
      <h2>Adrijana Bedek ima od rojstva cerebralno paralizo, nikoli ne bo hodila. Pomagajmo družini do dvigala.</h2>
      <address><time datetime="2019-11-25T06:34:00+00:00">25 Nov 2019, 06:34</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/21/1647016.jpg"/>
          <figcaption>Najtežje jo je prenašati od avtomobila do kuhinje in njene sobe, ki sta v nadstropju, saj je ne moremo pustiti spodaj v garaži. FOTO: osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1647014.jpg"/>
          <figcaption>V Puconcih bodo na dobrodelnem koncertu zbirali za dvigalo za odraslo Adrijano. FOTO: osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1647011.jpg"/>
          <figcaption>Mama jo še zdaj, ko je stara 19 let, nosi po stopnicah. FOTO: osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/21/1647009.jpg"/>
          <figcaption>Adrijana je že od otroštva velik sonček. FOTO: osebni arhiv</figcaption>
        </figure>
      </slideshow>
      <p>Na tem svetu je žal veliko ljudi, ki jim sreča že ob rojstvu ni bila naklonjena, in tudi 19-letni <b>Adrijani Bedek </b>iz Bodoncev na Goričkem je obrnila hrbet. Vendar pa dekle, ki je zaradi cerebralne paralize gibalno in duševno ovirano in priklenjeno na voziček, poleg tega ima težave z vidom in ravnotežjem, ni obupalo. Prav tako ne njeni starši <b>Manuela</b> in oče <b>Vendel Bedek</b>.<b> </b>Vse od njenega rojstva ji stojita ob strani in ji omogočata vse najustreznejše razmere za razvoj.<br/><br/><b>Pomagajmo družini</b><br/>Drage bralke in bralci, vse, ki želite pomagati Adrijani Bedek iz Bodoncev, vas prosimo, da denarno pomoč nakažete na transakcijski račun Sklada Ivana Krambergerja št. SI56 02922-0019831742, s pripisom za Adrijano, sklicna številka 7228. Odslej lahko pomagate tudi z SMS-donacijami. Pošljite sms na 1919: z vpisano ključno besedo KRAMBERGER boste prispevali 1 evro, z vpisano ključno besedo KRAMBERGER5 pa 5 evrov.<br/><br/>A ker je dekle zraslo in jo je vse težje prenašati iz garaže v pritličju do prvega nadstropja, kjer je njena soba, so se pri Bedekovih s pomočjo dobrih ljudi odločili zgraditi notranje dvigalo, ki bi družini vsaj malenkost olajšalo življenje. Predvsem mami Manueli, ki jo največ prenaša po stopnicah in ji kot osebna asistentka 24 ur na dan ponuja vse, kar potrebuje. Adrijana namreč pridno hodi v šolo oziroma jo vsak dan vozi njena mama. Zaradi bolezni še vedno obiskuje osnovno šolo s prilagojenim programom.</p>
      <h3>Velik sonček</h3>
      <figure>
        <img src="https://www.slovenskenovice.si/images/slike/2019/11/21/1647014.jpg"/>
        <figcaption>V Puconcih bodo na dobrodelnem koncertu zbirali za dvigalo za odraslo Adrijano. FOTO: osebni arhiv</figcaption>
      </figure>
      <p>Čeprav sta zelo pridna in delavna človeka, zakonca nimata dovolj sredstev za izgradnjo dvigala. Po predračunu bi stalo 13.000 evrov, onadva pa trenutno še dograjujeta hišo, ki sta jo pred nekaj leti kupila na dražbi, zato bi jim bil dobrodošel vsak evro. Na občini Puconci bodo z Zvezo kulturnih in turističnih društev občine Puconci 28. novembra pripravili tradicionalni dobrodelni koncert, na katerem bodo poskušali zbrati nekaj sredstev, poleg tega načrtujejo še druge oblike zbiranja sredstev, ki jih bodo v celoti namenili za vgradnjo notranjega dvigala v stanovanjski hiši in s tem dali Adrijani popotnico za boljše in kakovostnejše življenje ter staršem olajšali vsakodnevni napor.<br/><br/>Adrijana ima cerebralno paralizo že od rojstva. »Z njeno boleznijo sva se morala sprijazniti in ona je najin sonček, ki ga nič na svetu ne more zamenjati. Vsak dan jo vozim v šolo, kjer se dobro razume s prijatelji, saj je veliko takšnih otrok. Sprva je zelo dobro, a po nekaj urah, ko izgubi koncentracijo, je z njo bistveno težje. Najtežje jo je prenašati od avtomobila do kuhinje in njene sobe, ki sta v nadstropju, saj je ne moremo pustiti spodaj v garaži,« pripoveduje Adrijanina mama, ki je že od rojstva hčerke »zaposlena« s svojo edinko. Dolga leta je bila družinska pomočnica, po spremembi zakonodaje je osebna asistentka.</p>
      <h3>Kupila nedograjeno hišo</h3>
      <figure>
        <img src="https://www.slovenskenovice.si/images/slike/2019/11/21/1647009.jpg"/>
        <figcaption>Adrijana je že od otroštva velik sonček. FOTO: osebni arhiv</figcaption>
      </figure>
      <p>Manuela izvira iz bližnjih Vadarcev, njen mož Vendel pa iz Dolencev v bližini madžarske meje. Mlada sta se spoznala in ljubezen jima je prinesla Adrijano. Pred petimi leti sta si kupila nedograjeno hišo, za katero sta morala najeti posojilo. Na njej je treba še precej postoriti, še dobro, da je Vendel priden gradbinec in da imajo veliko prijateljev, ki jim pomagajo pri urejanju najnujnejšega. Sicer pa veliko dela, tudi po 12 ur na dan v sosednji Avstriji. Pozimi je v gradbeništvu manj dela in manj prihodkov, je pa zato lahko več s svojima ljubljenima ženo in hčerko.<br/><br/>Družina Bedek se vsem skupaj vnaprej zahvaljuje za vsakršno pomoč. Ker sami ne zmorejo, je edina možnost, da dobri ljudje stopimo skupaj, kot znamo. Morda ne potrebujemo vsega, kar nameravamo kupiti ob bližajočih se praznikih, in lahko vsak po svojih zmožnostih kaj prispeva za Adrijano in njene starše.</p>
    </article>
  </body>
</html>