<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244325/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T06:10:48+00:00"/>
    <meta property="og:title" content="‘อิปซอสส์’ ชำแหละ ‘ชิม ช้อป ใช้’ เห็นผลกระตุ้นใช้จ่าย คนใช้ ‘ชิม’ สูงสุด"/>
    <meta property="og:description" content="อิปซอสส์ เผยผลวิจัยมาตการ “ชิม ช้อป ใช้” พบกลุ่มสูงวัยพอใจ ช่วยกระตุ้นจับจ่าย ขณะที่เด็กรุ่นใหม่มองว่า เป็นสิ่งที่ควรได้รับเพราะมาจากภาษีประชาชน แต่ภาพรวมอยากให้มีอีก พบคนนิยมใช้เงิน 1,000 บาท กับการ “ชิม” มากที่สุด"/>
  </head>
  <body>
    <article>
      <h1>‘อิปซอสส์’ ชำแหละ ‘ชิม ช้อป ใช้’ เห็นผลกระตุ้นใช้จ่าย คนใช้ ‘ชิม’ สูงสุด</h1>
      <address><time datetime="2019-11-25T06:10:48+00:00">25 Nov 2019, 06:10</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>อิปซอสส์ เผยผลวิจัยมาตการ “ชิม ช้อป ใช้” พบกลุ่มสูงวัยพอใจ ช่วยกระตุ้นจับจ่าย ขณะที่เด็กรุ่นใหม่มองว่า เป็นสิ่งที่ควรได้รับเพราะมาจากภาษีประชาชน แต่ภาพรวมอยากให้มีอีก พบคนนิยมใช้เงิน 1,000 บาท กับการ “ชิม” มากที่สุด</p>
      <p>นางสาวอุษณา จันทร์กล่ำ กรรมการผู้จัดการ บริษัท อิปซอสส์ (ประเทศไทย) จำกัด เปิดเผยว่า จากการสำรวจนโยบาย “ชิม ช้อป ใช้” ของรัฐบาล จากกลุ่มตัวอย่างทั่วประเทศเป็นจำนวน 500 คน ซึ่งมีอายุตั้งแต่ 18 ถึง 60 ปีขึ้นไป พบว่า ภาพรวมโครงการ “ชิมช้อปใช้” กระแสตอบรับดี กลุ่มสูงวัยอายุ 50 – 59 ปี เห็นว่านโยบายที่ดีซึ่งช่วยกระตุ้นการใช้จ่าย ส่วนกลุ่มหนุ่มสาว ที่มีอายุ 18 – 29 ปี มองว่าเป็นสิ่งที่เขาควรจะได้รับ เนื่องจากเงินสนับสนุนจำนวนนี้เป็นเงินส่วนหนึ่งที่มาจากภาษีที่พวกเขาที่จ่ายให้กับประเทศ</p>
      <figure>
        <img src="https://www.thebangkokinsight.com/wp-content/uploads/2019/11/2-15.jpg"/>
      </figure>
      <p>ทั้งนี้ สัดส่วนของผู้ที่เข้าร่วมโครงการเมื่อเทียบกับสถิติคนที่ไม่ร่วม อยู่ในอัตรา 59 : 41 โดยกว่า 97% ของคนลงทะเบียนรับสิทธิ มีความรู้ความเข้าใจถึงวัตถุประสงค์ของโครงการ และอีก 95% ของพวกเขายังยินดีที่จะแนะนำให้ ครอบครัว ญาติ และเพื่อนฝูงร่วมรับเงินสนับสนุนส่วนนี้จากรัฐบาลอีกด้วย</p>
      <p>เมื่อศึกษาถึงเหตุผลที่บางคนเลือกที่จะเข้าร่วมโครงการและไม่เข้าร่วมแล้ว สามารถสรุปเป็นประเด็นสาระสำคัญ ได้ดังนี้</p>
      <figure>
        <img src="https://www.thebangkokinsight.com/wp-content/uploads/2019/11/3-12.jpg"/>
      </figure>
      <ul>
        <li>62% ของกลุ่มคนที่เข้าร่วมนโยบายและลงทะเบียนรับสิทธิ์ “ชิมช้อปใช้” มีความคิดที่ว่า นโยบายนี้เป็นนโยบายที่ดีในการกระตุ้นการใช้จ่าย</li>
        <li>44 % เข้าร่วมเพราะคิดว่าเงินจำนวนนี้มาจากภาษีของพวกตน</li>
        <li>41% มองว่าเป็นสิทธิ์ที่พวกเขาควรจะได้รับจากรัฐบาล</li>
        <li>
          <figure>
            <img src="https://www.thebangkokinsight.com/wp-content/uploads/2019/11/4-2.jpg"/>
          </figure>
        </li>
      </ul>
      <p>ในทางกลับกัน ผู้ที่ไม่ได้ลงทะเบียนรับสิทธิ์ได้ให้เหตุผลที่ตัดสินใจไม่เข้าร่วม คือ ขั้นตอนเยอะ และมองว่าเป็นเรื่องยาก 44%, กดรับสิทธิ์ไม่ทัน 42%, ระบบไม่เสถียร 22%, อื่นๆ 20%, ไม่เข้าใจการใช้แอป เป๋าตัง – จี วอลเล็ต 13%, ไม่สามารถยืนยันตัวตนได้ 7%, ไม่มีสมาร์ทโฟน 2% และ 1%</p>
      <p>ด้านความเชื่อของประชาชนในหัวข้อที่ว่า โครงการ “ชิมช้อปใช้” สามารถกระตุ้นเศรษฐกิจฐานรากและกระจายรายได้ไปสู่ธุรกิจขนาดเล็กได้หรือไม่นั้น พบว่า 72% เชื่อว่า เศรษฐกิจ และร้านค้าขนาดเล็กได้รับผลประโยชน์ มีเพียง 28% เท่านั้น ที่คิดว่านโยบายนี้ไม่สามารถกระตุ้นเศรษฐกิจและกระจายรายได้สู่ร้านค้าขนาดเล็กได้ โดยกลุ่มคน 72% คิดว่ารายได้สามารถกระจายไปสู่ร้านค้าขนาดเล็กได้นั้น เนื่องจาก 71% ของพวกเขามีการวางแผนและมีความตั้งใจที่จะไปใช้จ่ายกับร้านค้าขนาดเล็กหรือร้านค้ารายย่อยเท่านั้น</p>
      <figure>
        <img src="https://www.thebangkokinsight.com/wp-content/uploads/2019/11/5-1.jpg"/>
      </figure>
      <p>นอกจากนั้นอีก 56% ยังมองว่าการรณรงค์ให้ใช้จ่ายนับเป็นตัวช่วยกระตุ้นเศรษฐกิจที่ดี สำหรับอีก 28% ของกลุ่มคนที่มีแนวคิดเห็นตรงกันข้าม 63% ของพวกเขายังฝังใจว่าร้านค้าขนาดใหญ่เท่านั้นที่จะได้รับประโยชน์ และอีก 49% ไม่เชื่อว่ามาตรการนี้จะสามารถกระตุ้นเศรษฐกิจได้จริงในระยะยาว</p>
      <p>เมื่อศึกษาถึงหมวดของสินค้าหรือบริการ ตลอดจนประเภทร้านค้าที่ผู้รับสิทธิ์ส่วนมากเลือกที่จะใช้จ่ายด้วยนั้น ปรากฏว่า หมวด “ช้อป” ถูกเลือกในสัดส่วนที่สูงสุด ตามด้วย ชิม และ ใช้ โดยสัดส่วนระหว่าง ชิม : ช้อป : ใช้ อยู่ในอัตรา 35 : 61 : 4 โดยรูปแบบร้านที่ผู้มีสิทธิ์เลือกเป็นจุดซื้อนั้น สามารถเรียงลำดับได้ ดังนี้</p>
      <figure>
        <img src="https://www.thebangkokinsight.com/wp-content/uploads/2019/11/7.jpg"/>
      </figure>
      <p> </p>
      <p> </p>
      <ul>
        <li>47% เป็น ร้านธงฟ้า</li>
        <li>39% ร้านค้าปลีกขนาดใหญ่ ท็อป มาร์เก็ต เทสโก้ โลตัส</li>
        <li>36% ร้านค้า โอท็อป ท้องถิ่น</li>
        <li>23% ร้านค้าขนาดเล็ก เช่น แฟมิลี่ มาร์ท</li>
        <li>14% ร้านค้าขนาดกลาง เช่น บลูช็อป</li>
        <li>11% ห้างสรรพสินค้า เช่น เซ็นทรัล สยามพารากอน</li>
        <li>10% ผู้ค้ารายใหญ่ เช่น แม็คโคร</li>
      </ul>
      <figure>
        <img src="https://www.thebangkokinsight.com/wp-content/uploads/2019/11/8-1.jpg"/>
      </figure>
      <p>สำหรับคำถามที่ว่าร้านค้าที่เข้าร่วมโครงการมีจำนวนเพียงพอหรือไม่ สัดส่วนความคิดเห็นของผู้เข้า ร่วมโครงการระหว่าง เพียงพอ กับไม่เพียงพอ มีสัดส่วนเท่าๆกันคือ 50 : 50 โดยกลุ่มคนที่ระบุว่าร้านค้าที่ลงทะเบียนกับรัฐบาลมีจำนวนไม่มากพอนั้น มองว่าการหาร้าน “ถุงเงิน” เป็นเรื่องยาก</p>
      <p>ในส่วนของพฤติกรรมการใช้จ่าย ได้ถามถึงวงเงินที่ได้รับมาจำนวน 1,000 บาท มีความเหมาะสมหรือ ไม่ ปรากฏว่า 70% ของผู้เข้าร่วมโครงการมีความเห็นว่า 1,000 บาทเป็นวงเงินที่มากพอ มีเพียง 30% เท่านั้นที่เห็นว่า รัฐบาลควรเพิ่มวงเงิน</p>
      <figure>
        <img src="https://www.thebangkokinsight.com/wp-content/uploads/2019/11/10-1.jpg"/>
      </figure>
      <p>เมื่อถามต่อถึงการใช้จ่ายเงินจำนวนนี้ พบว่า กลุ่มตัวอย่างกว่า 75% มีการใช้เงิน 1,000 บาทในครั้งเดียว อีก 25% ทยอยจ่ายหลายครั้ง และมีคนจำนวนไม่น้อยที่หลังจากจบโครงการแล้ว ใช้จ่ายน้อยกว่าจำนวนเงินที่ได้รับมา โดยสามารถจำแนกได้ดังนี้ 22% ใช้จ่าย น้อยกว่า 500 บาท, 15% ใช้จ่ายเป็นจำนวน 500 – 999 บาท, 38% ใช้จ่ายเป็นจำนวน 1,000 บาท และ 26% ใช้จ่าย มากกว่า 1,000 บาท</p>
      <p>จุดประสงค์ที่สำคัญที่สุดของนโยบาย “ชิมช้อปใช้” คือความคาดหวังว่าประชาชนจะจับจ่ายใช้สอยเพิ่มมากขึ้นกว่าปกติ โดยสามารถสรุปจากผลสำรวจได้ว่า 56% ของผู้เข้าร่วมโครงการมีความรู้สึกว่าตนเองมีการใช้จ่ายที่เพิ่มมากขึ้นกว่าปกติ ในขณะที่ 17% ไม่รู้สึกว่าพวกเขามีการใช้จ่ายที่มากกว่าเดิมส่วน และอีก 18% นั้นไม่แน่ใจว่าตัวเองมีการใช้จ่ายเพิ่มมากขึ้นหรือไม่</p>
      <figure>
        <img src="https://www.thebangkokinsight.com/wp-content/uploads/2019/11/11-6.jpg"/>
      </figure>
      <p>โครงการ “ชิมช้อปใช้” ถือเป็นหนึ่งในโครงการของรัฐบาลที่ถูกวิจารณ์ในหลายด้าน อย่างไรก็ตาม 74% ของประชาชนชาวไทยอยากให้รัฐบาลดำเนินโครงการอย่างต่อเนื่องหลังจบมาตรการแล้ว มีเพียงแค่ 14% และ 12% เท่านั้นที่ไม่แน่ใจ หรือรู้สึกอยากให้รัฐบาลยกเลิกโครงการนี้ไปเลย</p>
      <p>นับได้ว่าผลสำรวจนี้เป็นประโยชน์ต่อหน่วยงานและภาคธุรกิจที่เกี่ยวข้อง เพราะสามารถทำให้เข้าใจความคิด และพฤติกรรมของประชาชนส่วนใหญ่ ทำให้ทุกภาคส่วนสามารถปรับแผนและแนวทางรองรับความต้องการและแนวโน้มได้อย่างถูกทิศทาง</p>
      <figure>
        <img src="https://www.thebangkokinsight.com/wp-content/uploads/2019/11/12-2.jpg"/>
      </figure>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244325%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244317/"/>
        <a href="https://www.thebangkokinsight.com/244023/"/>
        <a href="https://www.thebangkokinsight.com/244017/"/>
        <a href="https://www.thebangkokinsight.com/244059/"/>
      </related>
    </article>
  </body>
</html>