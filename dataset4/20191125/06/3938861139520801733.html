<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_pri-glaukomi-shkidlivo-divitisya-televizor-u-temryavi/939287"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T06:51:00+00:00"/>
    <meta property="og:title" content="При глаукомі шкідливо дивитися телевізор у темряві"/>
    <meta property="og:description" content="&amp;mdash;&amp;ensp;Над бровою щось кольнуло, в очах потемніло, і я впала, &amp;mdash; згадує 57-річна Ольга Приходько із села Романівка Романівського району Житомирської області. &amp;mdash; Такий приступ стався вперше. У райлікарні в жінки виявили глаукому. Прооперували лазером. Ще тиждень носила ..."/>
  </head>
  <body>
    <article>
      <h1>При глаукомі шкідливо дивитися телевізор у темряві</h1>
      <address><time datetime="2019-11-25T06:51:00+00:00">25 Nov 2019, 06:51</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/939/939287_1_w_1200.jpg?v=0"/>
        <figcaption>Лікування глаукоми розпочинають з нормалізації очного тиску краплями. На пізніх стадіях оперують лазером<cite>Автор: zreni.ru</cite></figcaption>
      </figure>
      <p>— Над бровою щось кольнуло, в очах потемніло, і я впала, — згадує <b>57-річна Ольга Приходько</b> із села Романівка Романівського району Житомирської області. — Такий приступ стався вперше.</p>
      <p>У райлікарні в жінки виявили глаукому. Прооперували лазером. Ще тиждень носила спеціальні окуляри й зір нормалізувався.</p>
      <p>— При глаукомі можливі ­приступи, бо різко зростає тиск в оці, — говорить <b>40-річний Юрій Переходько</b>, столичний офтальмолог. — Іноді це супроводжується нудотою. Допомогу слід надавати в першу добу. Бо може настати сліпота. Якщо перед очима літають мушки і бачите сяйво навколо лампочки — зверніться до лікаря. Коли глаукома розвинеться, деградацію зорового нерва зупинити важко.</p>
      <p>У зоні ризику перебувають люди старші 40 років, родичі яких хворі на глаукому, короткозорість і цукровий діабет. Розвиток недуги пришвидшують стреси. Часто хвороба є, але тиск не зростає. Її виявить повноцінне обстеження.</p>
      <p>Перевіряти очний тиск потрібно раз на два роки. Томографом визначають стан диска зорового нерва, поля зору та товщину рогівки.</p>
      <p>— Здорове око має постійний тиск завдяки припливу й відпливу водянистої вологи, — каже Юрій Переходько. — При глаукомі порушується циркуляція рідини. Вона накопичується. Тиск в оці підвищується та пошкоджує волокна зорового нерву. Потерпають судини і людина бачить гірше. Розвивається сліпота.</p>
      <p>Лікування починають із крапель для нормалізації внутрішньоочного тиску. Вони не дають руйнуватися зоровому нерву. Якщо не допомагають, то роблять лазерну корекцію. Прочищають шлях для внутрішньоочної рідини. Ця процедура безболісна. На пізніх стадіях захворювання потрібна операція. Вона не поверне зір, але налагодить відтік зай­вої рідини. Для цього в оці формують новий канал. Внутрішньоочний тиск спадає і захищає від загибелі зоровий нерв.</p>
      <p>— При глаукомі шкідливо дивитися телевізор чи на екран мобільного в темряві. Тоді зіниця розширюється і тиск підвищується, — продовжує. — Не можна приймати ванни з різкими перепадами температури. При роботі за монітором слід робити перерви з гімнастикою для очей. Це розвантажить м'язи ока.</p>
    </article>
  </body>
</html>