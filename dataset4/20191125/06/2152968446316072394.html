<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/25/tiulen-1-na-sasht-uvolnen.430663"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T06:47:00+00:00"/>
    <meta property="og:title" content="&quot;Тюлен&quot; №1 на САЩ – уволнен"/>
    <meta property="og:description" content="Спенсър поискал потулване на случай с &quot;морски тюлен&quot; | Dnes.bg"/>
  </head>
  <body>
    <article>
      <h1>"Тюлен" №1 на САЩ – уволнен</h1>
      <h2>Спенсър поискал потулване на случай с "морски тюлен"</h2>
      <address><time datetime="2019-11-25T06:47:00+00:00">25 Nov 2019, 06:47</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Американският министър на отбраната Марк Еспър поиска и получи вчера оставката на шефа на военноморските сили Ричард Спенсър, съобщиха световните агенции.</p>
      <p>Причината за поисканата оставка е, че Спенсър е направил тайно предложение на Белия дом за уреждане на полемичен случай с "морски тюлен", обвинен, че е извършил военни престъпления в Ирак.</p>
      <p>Пентагонът каза в комюнике, че Еспър е загубил доверие в Спенсър заради неговата "липса на откровеност" в случая със служителя на специалните части на ВМС Едуард Галахър.</p>
      <p>Галахър бе признат тази година за невинен по няколко обвинения, включително за два опита за убийство на цивилни иракчани и за убийството на пленен боец на "Ислямска държава" по време на мисия през 2017 г.</p>
      <p>Той обаче бе признат за виновен от военен съдебен състав и бе понижен, защото е позирал за снимка с трупа на джихадиста.</p>
      <p>Президентът Доналд Тръмп публично се застъпи за Галахър и използва пълномощията си, за да възстанови отнетото му звание и да му позволи да се пенсионира по-късно тази година с пенсия в пълен размер.</p>
      <p>Пентагонът обвини Спенсър, че е предложил тайно на Белия дом да не се меси в предприетите срещу Галахър процедури, а в замяна военният ще може да се пенсионира, без да бъде отстраняван от специалните части. Спенсър не е обсъдил предложението си с Еспър.</p>
      <p>(БТА)</p>
    </article>
  </body>
</html>