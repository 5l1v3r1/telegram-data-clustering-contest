<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-hindustan-exclusive-naxalites-organization-of-border-area-preparing-to-carry-out-major-incident-in-jharkhand-elections-alert-issued-2867078.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T06:22:14+00:00"/>
    <meta property="og:title" content="बॉर्डर इलाके के नक्सली झारखंड चुनाव में बड़ी वारदात को अंजाम देने की तैयारी में, अलर्ट जारी"/>
    <meta property="og:description" content="नक्सली इस बार झारखंड विधानसभा चुनाव में व्यवधान उत्पन्न कर सकते हैं। हिंसक घटना को अंजाम देने की तैयारी में नक्सलियों का गिरोह लगा हुआ है। बिहार-झारखंड के सीमावर्ती इलाकों में नक्सलियों को सक्रिया..."/>
  </head>
  <body>
    <article>
      <h1>बॉर्डर इलाके के नक्सली झारखंड चुनाव में बड़ी वारदात को अंजाम देने की तैयारी में, अलर्ट जारी</h1>
      <address><time datetime="2019-11-25T06:22:14+00:00">25 Nov 2019, 06:22</time> by <a rel="author">भागलपुर, अमित चौधरी</a></address>
      <p>नक्सली इस बार झारखंड विधानसभा चुनाव में व्यवधान उत्पन्न कर सकते हैं। हिंसक घटना को अंजाम देने की तैयारी में नक्सलियों का गिरोह लगा हुआ है। बिहार-झारखंड के सीमावर्ती इलाकों में नक्सलियों को सक्रिया देखा गया है। इस तरह की खुफिया रिपोर्ट मिलने पर बांका एसपी ने जमुई स्थित एसएसबी के कमांडेंट को पत्र लिखा है जिसमें नक्सलियों के खिलाफ अभियान चलाने की बात कही गयी है।</p>
      <p>पत्र में बताया गया है कि झारखंड चुनाव के दौरान वीआईपी नेताओं के भ्रमण पर नक्सलियों की नजर है। इस बात की भी आशंका व्यक्त की गयी है कि कच्ची सड़क पर वे लैंड माइंस बिछा सकते हैं। ऐसे में कच्ची सड़क पर सुरक्षाकर्मियों को पैदल ही चलने की सलाह दी गयी है। सुरक्षाकर्मियों के एक जगह से दूसरे जगह जाने और अन्य गतिविधियों पर भी वे नजर बनाये हुए हैं। ऐसे में सतर्कता के साथ कार्रवाई की बात कही गयी है। </p>
      <p><b>बांका-दुमका के सीमावर्ती इलाके में चलेगा अभियान</b><br/>झारखंड चुनाव में व्यवधान उत्पन्न करने की आशंका को देखते हुए बांका-दुमका के सीमावर्ती इलाके में पुलिस और सुरक्षा बल अभियान चलायेंगे। बिहार और झारखंड पुलिस संयुक्त रूप से इस अभियान में शामिल होगी। जिन इलाकों में ऑपरेशन को अंजाम दिये जाने हैं उनमें शक्तिनगर, लीलावरण, दुमरिया, कोल्हाडीह, सहसराम आदि इलाके शामिल हैं। इन इलाकों में नक्सलियों और उनके सहयोगियों की गतिविधि पर विशेष नजर रखी जायेगी। </p>
      <p><b>हाल के महीनों में कई नक्सली कमांडर दिखे हैं सक्रिय</b><br/>हाल के महीनों में झारखंड से लगे कई जिलों के अलावा अन्य नक्सल प्रभावित जिलों में कई नक्सली कमांडर सक्रिय देखे गये हैं। नक्सली कमांडर प्रवेश दा, पिंटू राणा, सिद्धू कोड़ा और अर्जुन कोड़ा सहित अन्य नक्सली कमांडर को जमुई, लखीसराय, बांका और मुंगेर आदि जिलों में भ्रमणशील देखा गया है। </p>
      <p><b>नक्सलियों की गतिविधि को लेकर इनपुट </b><br/>चुनाव को लेकर दोनों राज्यों के अधिकारियों की बैठक भी हुई है। नक्सलियों की गतिविधि को लेकर इनपुट मिलते रहते हैं और अभियान भी जारी रहता है। चुनाव है इसलिए विशेष ध्यान दिया जा रहा है। उनकी मौजूदगी की सूचना पर कार्रवाई भी हो रही है। - अरविंद गुप्ता, एसपी, बांका </p>
    </article>
  </body>
</html>