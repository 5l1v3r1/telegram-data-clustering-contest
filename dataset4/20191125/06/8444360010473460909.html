<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/vouli-simera-i-psifoforia-gia-psifo-apodimon-eklogiko-nomo-kai-poiniki-eythyni-ypourgon/2922606/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T06:54:51+00:00"/>
    <meta property="og:title" content="Βουλή: Σήμερα η ψηφοφορία για ψήφο αποδήμων, εκλογικό νόμο και ποινική ευθύνη υπουργών"/>
    <meta property="og:description" content="Την πρώτη και θεμελιώδη από τις θεσμικές αλλαγές που πραγματοποιεί η κυβέρνηση αποτελεί η αναθεώρηση του Συντάγματος, η οποία ολοκληρώνεται σήμερα και τυπικά με τις ψηφοφορίες και νωρίτερα τις ομιλίες του πρωθυπουργού και των πολιτικών αρχηγών."/>
  </head>
  <body>
    <article>
      <h1>Βουλή: Σήμερα η ψηφοφορία για ψήφο αποδήμων, εκλογικό νόμο και ποινική ευθύνη υπουργών</h1>
      <h2>Την πρώτη και θεμελιώδη από τις θεσμικές αλλαγές που πραγματοποιεί η κυβέρνηση αποτελεί η αναθεώρηση του Συντάγματος, η οποία ολοκληρώνεται σήμερα και τυπικά με τις ψηφοφορίες και νωρίτερα τις ομιλίες του πρωθυπουργού και των πολιτικών αρχηγών.</h2>
      <address><time datetime="2019-11-25T06:54:51+00:00">25 Nov 2019, 06:54</time> by <a rel="author">Αιμίλιος Περδικάρης</a></address>
      <p>Ο Κυριάκος Μητσοτάκης πρόκειται ν’ αναφέρει στην ομιλία του ότι ο νέος καταστατικός χάρτης της χώρας έχει ως στόχο να δημιουργήσει το υπόβαθρο για την υλοποίηση γενναίων μεταρρυθμίσεων.</p>
      <p><b>Θ’ ακολουθήσουν, άλλωστε, η ψήφος των αποδήμων και ο εκλογικός νόμος,</b> <b>με την κατάργηση της απλής αναλογικής, για την οποία αναζητούνται επίσης 200 ψήφοι,</b> ούτως ώστε να εφαρμοστεί άμεσα και να μη χρειαστούν διπλές εκλογές στην προσεχή αναμέτρηση – όποτε κι αν διεξαχθεί αυτή, καθώς, παρά τα λεγόμενα του Αλέξη Τσίπρα, ο κ. Μητσοτάκης δεν προσανατολίζεται σε εκλογικό αιφνιδιασμό εντός του 2020 κι ενώ η σαφής υπεροχή που καταγράφουν εκείνος και η ΝΔ στις δημοσκοπήσεις δυνητικά θα ήταν ένας καλός λόγος για την προσφυγή στις κάλπες.</p>
      <p>Πάντως, ο πρωθυπουργός θ’ αφήσει και αιχμές κατά του ΣΥΡΙΖΑ για την άτολμη – όπως πρόκειται να τη χαρακτηρίσει – αναθεώρηση του Συντάγματος, καθώς η Ελλάδα χάνει για τουλάχιστον μία δεκαετία την ευκαιρία ν’ αποκτήσει π.χ. ιδιωτικά πανεπιστήμια. Τούτο διότι η επόμενη αναθεώρηση του Συντάγματος, που θα μπορούσε ν’ αγγίξει το άρθρο 16, δεν μπορεί να ολοκληρωθεί νωρίτερα από τις δύο επόμενες κοινοβουλευτικές περιόδους.</p>
      <h3>Που συναινούν ΝΔ – ΣΥΡΙΖΑ</h3>
      <p>Συναίνεση ΝΔ-ΣΥΡΙΖΑ υπάρχει σε βασικά άρθρα του Συντάγματος, όπως ο νόμος περί ευθύνης υπουργών, η κατοχύρωση του δικαιώματος ψήφου για τους Έλληνες του εξωτερικού και η αποσύνδεση της εκλογής Προέδρου της Δημοκρατίας από τη διάλυση της Βουλής και τις πρόωρες εκλογές. Όμως, ακόμη και σ’ αυτές τις περιπτώσεις, η οπτική κάθε κόμματος είναι διαφορετική. Ο ΣΥΡΙΖΑ π.χ. θέλει προσθήκη ερμηνευτικής δήλωσης στο άρθρο 86 για το νόμο περί ευθύνης υπουργών, ούτως ώστε να μην ευνοηθούν – όπως ισχυρίζεται – πρόσωπα της υπόθεσης Novartis και να μην παραγραφούν τα αδικήματά τους.</p>
      <p>Σημαντικό είναι, επίσης, ότι η ΝΔ έτεινε χείρα φιλίας προς τον ΣΥΡΙΖΑ με την υιοθέτηση της πρότασής του για τη λαϊκή νομοθετική πρωτοβουλία, αλλά εμμένει στη θέση της για την εκλογή ΠτΔ με απλή πλειοψηφία – μικρότερη ακόμη και των 151 βουλευτών – σε περίπτωση που δεν υπάρχει ευρύτερη συναίνεση στις πρώτες ψηφοφορίες. Σε αντίθεση με τον ΣΥΡΙΖΑ, ο οποίος στηρίζει την επιλογή της απευθείας εκλογής ΠτΔ από το λαό στην περίπτωση που οι προηγούμενες ψηφοφορίες – με αυξημένη πλειοψηφία – αποβούν άκαρπες.</p>
    </article>
  </body>
</html>