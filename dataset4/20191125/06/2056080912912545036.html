<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3991295_curkvata_pochita_pametta_na_sv_kliment_ohridski/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T06:11:00+00:00"/>
    <meta property="og:title" content="Църквата почита паметта на св. Климент Охридски"/>
    <meta property="og:description" content="25 ноември е и празник на Софийския университет, чийто патрон е светията"/>
  </head>
  <body>
    <article>
      <h1>Църквата почита паметта на св. Климент Охридски</h1>
      <address><time datetime="2019-11-25T06:11:00+00:00">25 Nov 2019, 06:11</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Православната църква почита днес паметта на св. Климент Охридски - един от най-значимите български средновековни писатели, основател на Охридската книжовна школа и първият епископ, проповядвал на старобългарски език. Той е един от Светите Седмочисленици.</p>
      <p>Няма сигурни сведения за датата и мястото на раждането му, но в историческата наука се приема, че е роден през 840 г. в югозападните части на България. В "Кратко житие на св. Климент Охридски" от Димитър Хоматиан се посочва, че "този наш отец и светилник на България бил по род от европейските мизи, които народът обикновено знае като българи."</p>
      <p>Предполага се, че Климент е участвал на млади години още в хазарската и аланската мисия на светите братя Кирил и Методий през 859-861 г. Като техен ученик той е част и от Великоморавската им мисия, а според по-късни славянски жития е бил ръкоположен заедно с Наум в свещенически чин от папата в Рим през 868 г. - малко преди смъртта на св. Кирил. Учителя си той увековечава в "Похвално слово за Кирил."</p>
      <p>Смята се, че е прекарал следващите 15 години, работейки заедно с Методий в Панония и Великоморавия. След смъртта на Методий, последвалите гонения и престой в затвора Климент, заедно с други двама от учениците на светите братя - Наум и Ангеларий, се завръща в България. Според "Пространно житие на св. Климент Охридски" от Теофилакт Охридски тримата били посрещнати изключително топло от княз Борис. Скоро след това Климент е изпратен от владетеля в областта Кутмичевица в Македония с мисионерска задача. Климент се установява в Охрид и го превръща в един от най-влиятелните духовни и книжовни центрове. Теофилакт Охридски го нарича "пръв епископ, който проповядвал на български език".</p>
      <p>Умира през 916 г., а мощите му се намират в църквата "Св. Пантелеймон" в Охрид. Скоро след смъртта си е канонизиран, а от началото на 11 в. успението му се чества на 27 юли.</p>
      <p>Св. Климент Охридски е един от най-значимите автори на старобългарски език, той пише жития, похвални слова, църковни химни, превежда църковни текстове. В науката се посочват от 15 до 50 негови съчинения.</p>
      <p>25 ноември е и празник на Софийския университет, чийто патрон е св. Климент Охридски.</p>
    </article>
  </body>
</html>