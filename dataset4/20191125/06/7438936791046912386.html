<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Vlada-probere-urychleni-dopravnich-staveb-ci-platy-vojaku-604568"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T06:25:00+00:00"/>
    <meta property="og:title" content="Vláda probere urychlení dopravních staveb či platy vojáků"/>
    <meta property="og:description" content="Vláda se na dnešním zasedání vrátí k návrhu takzvaného liniového zákona, jehož cílem je zkrátit zhruba o třetinu přípravu dopravních staveb. Nyní trvá zhruba 13 let. Kabinet také zaujme stanovisko k poslaneckým návrhům, které mění zahrádkářský zákon a předpis o vnitrozemské plavbě, zabývat se bude i nařízením, podle něhož by se platy vojáků měly od začátku příštího roku zvýšit plošně o 1500 korun."/>
  </head>
  <body>
    <article>
      <h1>Vláda probere urychlení dopravních staveb či platy vojáků</h1>
      <address>
        <time datetime="2019-11-25T06:25:00+00:00">25 Nov 2019, 06:25</time>
      </address>
      <p>
        <b>Vláda se na dnešním zasedání vrátí k návrhu takzvaného liniového zákona, jehož cílem je zkrátit zhruba o třetinu přípravu dopravních staveb. Nyní trvá zhruba 13 let. Kabinet také zaujme stanovisko k poslaneckým návrhům, které mění zahrádkářský zákon a předpis o vnitrozemské plavbě, zabývat se bude i nařízením, podle něhož by se platy vojáků měly od začátku příštího roku zvýšit plošně o 1500 korun.</b>
      </p>
      <p>Kabinet na začátku listopadu projednávání novely liniového zákona odložil, podle ministra průmyslu Karla Havlíčka (za ANO) bylo ještě nutné hlouběji projednat některé detaily s jednotlivými ministerstvy. Novela má zjednodušit povolovací procesy, které často brání včasnému zahájení staveb.</p>
      <p>Poslanecký návrh zahrádkářského zákona, která má za cíl především upravit postavení a veřejnou prospěšnost zahrádkářského hnutí v českém právním řádu, zřejmě dostane kvůli údajné nadbytečnosti negativní stanovisko vlády. Se záporným názorem vlády by měl podle doporučení do Sněmovny směřovat i návrh, podle něhož by se vodáci mohli plavit po řekách s alkoholem v krvi bez hrozby pokuty.</p>
      <p>Kabinet má na programu i návrh, aby Česko do konce roku věnovalo 50 milionů korun třem mezinárodním organizacím, které se věnují humanitární pomoci. Podle materiálu ministerstva školství by pak stát mohl podpořit částkou 77 milionů korun mistrovství Evropy v basketbalu v roce 2021. Dotaci 38 milionů žádá také Český volejbalový svaz na kontinentální šampionát v témže roce.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/-Schvaleno-Neziskovky-odejdete-Radnice-v-Brne-se-nastvala-Slo-o-skolni-deti-604565"/>
        <a href="https://www.parlamentnilisty.cz/arena/monitor/Uz-se-ji-smeji-Sefka-TOP-napsala-proc-je-v-politice-A-604564"/>
        <a href="https://www.parlamentnilisty.cz/arena/rozhovory/Narod-neni-prazdne-slovo-rika-Vadim-Petrov-st-oceneny-Zemanem-i-Putinem-A-mluvi-o-ere-od-revoluce-604566"/>
        <a href="https://www.parlamentnilisty.cz/arena/monitor/K-Nemecku-Prijmout-sirotky-A-general-Pavel-Pekarova-Adamova-uz-uraduje-604562"/>
      </related>
      <p> </p>
    </article>
  </body>
</html>