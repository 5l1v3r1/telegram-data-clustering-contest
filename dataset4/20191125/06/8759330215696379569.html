<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905101/racisme-in-belgisch-amateurvoetbal-wedstrijd-in-derde-provinciale-gestaakt.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T06:59:00+00:00"/>
    <meta property="og:title" content="Racisme in Belgisch amateurvoetbal: wedstrijd in Derde Provinciale gestaakt"/>
    <meta property="og:description" content="De voorbije weken was er heel wat te doen om het racisme in het (Belgische) voetbal. In Nederland besloot men al om één minuut niet te voetballen, in onze Derde Provinciale B voetbalde men helemaal niet. De wedstrijd tussen FC Smetlede en FCE Moortsele werd namelijk vroegtijdig gestopt."/>
  </head>
  <body>
    <article>
      <h1>Racisme in Belgisch amateurvoetbal: wedstrijd in Derde Provinciale gestaakt</h1>
      <address>
        <time datetime="2019-11-25T06:59:00+00:00">25 Nov 2019, 06:59</time>
      </address>
      <p>
        <b>De voorbije weken was er heel wat te doen om het racisme in het (Belgische) voetbal. In Nederland besloot men al om één minuut niet te voetballen, in onze Derde Provinciale B voetbalde men helemaal niet. De wedstrijd tussen FC Smetlede en FCE Moortsele werd namelijk vroegtijdig gestopt.</b>
      </p>
      <p>Dat meldt <i>Het Nieuwsblad</i>. Het thuispubliek van FC Smetlede maakte naar verluidt namelijk racistische opmerkingen naar Attilay Emeksiz, een speler van Turkse origine. Hij kreeg spreekkoren zoals onder andere 'FC Taliban' te horen.</p>
      <p>Tien minuten voor tijd stapte Emeksiz dan ook boos naar de kleedkamer, waarop de scheidsrechter besliste om de wedstrijd vroegtijdig te beëindigen. Nico Gevaert, één van de verantwoordelijken bij FCE Moortsele deed zijn verhaal op Facebook. 'Onze speler Emeksiz was compleet onder de indruk van de ontoelaatbare uitspattingen van het publiek en kon niet meer verder. Onze ploeg besliste de speler te ondersteunen en weigerde de wedstrijd uit te spelen', schreef hij.</p>
      <p>Bij FCE Moortsele wil men nu een duidelijke reactie zien van de KBVB. 'Uitgerekend de afgelopen week hebben de Pro League, UEFA en FIFA een oproep gelanceerd tot nultolerantie voor racisme op en naast het voetbalveld. Het is nu hoog tijd om de daad bij het woord te voegen en dit in de sterkst mogelijke bewoordingen te veroordelen', klinkt het.</p>
    </article>
  </body>
</html>