<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/felepult-a-roplabdas-agyverzese-utan-ujra-jatszott-barbi/187279"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T06:15:00+00:00"/>
    <meta property="og:title" content="Felépült a röplabdás – Agyvérzése után újra játszott Barbi"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Felépült a röplabdás – Agyvérzése után újra játszott Barbi</mark>
      </h1>
      <address><time datetime="2019-11-25T06:15:00+00:00">25 Nov 2019, 06:15</time> by <a rel="author">K. D., Burkovits Ferenc</a></address>
      <p>
        <b>Mosolyogva tért vissza a pályára az agyvérzést szenvedő röplabdázó, Szabó Barbara. A lelátón ott ült a gyermeke, aki egy éve, a baj idején még a pocakjában növekedett. </b>
        <b>Mosolyogva tért vissza a pályára az agyvérzést szenvedő röplabdázó, Szabó Barbara. A lelátón ott ült a gyermeke, aki egy éve, a baj idején még a pocakjában növekedett.</b>
      </p>
      <p>Egy év után tért vissza a Diósgyőr röplabdacsapatába az agyvérzést szenvedő Szabó Barbara, akinek duplán volt oka az örömre. Nemcsak, hogy teljesen felépült, hanem győztes meccsen ünnepelhette „debütálását”: a DVTK 3-0-ra nyert a Gödöllő ellen az NB I-ben.</p>
      <p>– Fantasztikus volt újra a pályán lennem. A hosszú kihagyás sajnos meglátszott a teljesítményemen, kell még egy kis idő, hogy újra formába lendüljek. Nagyon hálás vagyok a klubomnak, amely végig kitartott mellettem, nem igazoltak a posztomra másik játékost, annyira bíztak benne, hogy visszatérek – mondta a Borsnak a 29 éves feladó, akinek sztrókja után az orvosok azt mondták, csoda, hogy életben van. Lebénult a bal oldala, és több epilepsziás rohama is volt. Olyan hétköznapi dolgokat sem tudott önállóan elvégezni, mint a fürdés vagy a vécézés, közben pedig ott növekedett a pocakjában első gyermeke, Zora, aki most büszkén figyelte anyukája visszatérését.</p>
      <figure>
        <img src="http://media.borsonline.hu/cikk/20/192896/big-lead/650x360/2033497_szabo-barbara-215-kz.jpg"/>
        <figcaption>Barbit elkísérte a betegsége utáni első meccsére kislánya, Zora is © Knap Zoltán</figcaption>
      </figure>
      <p>Barbarát nemcsak kilenc hónapos kislánya, hanem a szülei is elkísérték a találkozóra, férje, a DVTK focistája, Tamás Márk azért nem lehetett ott párja meccsén, mert épp az Újpest ellen (2-0) lépett pályára.</p>
      <p>– Jó lett volna elmenni Márkót megnézni, de sietnem kell haza Miskolcra, mert a kisasszonynak fürdenie, aludnia kell. Bőven elég volt ez az egy találkozó neki – mosolygott a csinos röpis, akire a férje is nagyon büszke.</p>
      <figure>
        <img src="http://media.borsonline.hu/cikk/20/192896/gallery-picture/645w/2033506_szabo-barbara-39-kz.jpg"/>
        <figcaption>Még kell egy kis idő, hogy újra visszanyerje a régi formáját © Knap Zoltán</figcaption>
      </figure>
      <p>– Boldog vagyok, hogy Barbi visszatért, remélem, most már minden rendben lesz – árulta el a Borsnak Márk. – Az a szerencse, hogy amikor a baj megtörtént, a szülei a közelben voltak, és a segítségére siettek. Nehéz időszak volt: minden reggel a kórházban kezdtem, edzés után pedig rohantam vissza a kórházba. Hálás vagyok a Diósgyőrnek és a csapattársaimnak, hogy minden pillanatban támogattak minket a bajban.</p>
    </article>
  </body>
</html>