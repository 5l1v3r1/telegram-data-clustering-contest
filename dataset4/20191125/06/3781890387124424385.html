<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743473"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T06:42:00+00:00"/>
    <meta property="og:title" content="'นัน กิ่งเพชร'ยิ้มออก ตร.เอาผิดยังไม่ได้-หลักฐานอ่อน"/>
    <meta property="og:description" content="ผู้การฯโคราช เผยคดีลิขสิทธิ์ที่โคราชยังเอาผิด 'นัน กิ่งเพชร' ไม่ได้ เพราะพฤติการณ์ต่างจากมหาสารคาม พยานหลักฐานยังไม่แน่นพอ"/>
  </head>
  <body>
    <article>
      <h1>'นัน กิ่งเพชร'ยิ้มออก ตร.เอาผิดยังไม่ได้-หลักฐานอ่อน</h1>
      <address>
        <time datetime="2019-11-25T06:42:00+00:00">25 Nov 2019, 06:42</time>
      </address>
      <p>
        <b>ผู้การฯโคราช เผยคดีลิขสิทธิ์ที่โคราชยังเอาผิด "นัน กิ่งเพชร" ไม่ได้ เพราะพฤติการณ์ต่างจากมหาสารคาม พยานหลักฐานยังไม่แน่นพอ</b>
      </p>
      <p>เมื่อวันที่ 25 พ.ย. ที่ บก.ภ.จว.นครราชสีมา พล.ต.ต.สุจินต์ นิจพานิชย์ ผบก.ภ.จว.นครราชสีมา เรียกประชุมความคืบหน้าคดีตัวแทนบริษัทลิขสิทธิ์ล่อซื้อจับกุมสินค้าละเมิดลิขสิทธิ์มีผู้เสียหาย 61 ราย ค่าเสียหายรวมกว่า 1.4 ล้านบาท รวมถึงคดีเยาวชน 15 ปี ที่ถูกล่อซื้อกระทงละเมิดลิขสิทธิ์ ถูกเรียกค่าเสียหาย 5,000 บาท หลังแจ้งความร้องทุกข์กับชุดพนักงานสอบสวนที่ตั้งขึ้นมารับเรื่องนี้โดยเฉพาะ<br/><br/>พล.ต.ต.สุจินต์ กล่าวว่า ขณะนี้ยังไม่สามารถแจ้งข้อหากับ นายภูมิภากร ถินสุวรรณ์ อายุ 42 ปี หรือ นัน กิ่งเพชร รวมทั้งกลุ่มตัวแทนบริษัทลิขสิทธิ์คนอื่น ๆ ได้ ซึ่งคดีที่โคราชมีความแตกต่างจาก จ.มหาสารคาม ทั้งในแง่พฤติการณ์ของ นายภูมิภากร ที่ถูก สภ.เมืองมหาสารคาม ออกหมายจับ และถูกจับกุมตัวเมื่อวานนี้ รวมถึงข้อกฎหมายลิขสิทธิ์ตัวการ์ตูนที่ไม่เหมือนกัน ต้องดูพฤติการณ์การจับกุมผู้เสียหายเป็นรายๆไป<br/><br/><b><i>"คดีที่โคราชนี้พนักงานสอบสวนยังอยู่ระหว่างรวบรวมพยานหลักฐานให้รัดกุม หลายคดียังต้องตรวจสอบเอกสารใบอนุญาตตัวแทนลิขสิทธิ์รอการยืนยันความชัดเจนจากบริษัทใหญ่ หลายคดีไม่สามารถเอาผิดนายภูมิภากรได้ เนื่องจากหลักฐานไม่หนาแน่นพอ แต่อีกหลายคดียังอยู่ระหว่างการตรวจสอบความชัดเจน อาจมีบางคดีที่เข้าข่ายเอาผิดนายภูมิภากรได้ แต่ต้องใช้เวลารวบรวมหลักฐาน"</i></b></p>
      <figure>
        <img src="https://www.dailynews.co.th/admin/upload/20191125/news_pNwimGsuNY135145_533.jpg?v=20191125143?v=2237"/>
      </figure>
      <p>ผบก.ภ.จว.นครราชสีมา เผยอีกว่า ส่วนคดีกระทงของเยาวชน 15 ปี ที่เอาผิดฐานกรรโชกทรัพย์ หลังศาลไม่อนุมัติหมายจับผู้กระทำผิด 3 คน นำโดย นายประจักษ์ โพธิผล รวมถึง นายภูมิภากร และหญิงสาวอีกคน เนื่องจากหลักฐานไม่เพียงพอ คดีนี้พฤติกรรมของเยาวชน 15 ปี มีการโพสต์ขายกระทงลวดลายการ์ตูนอยู่ก่อนแล้ว ก่อนถูกนายประจักษ์พร้อมพวกล่อซื้อจับกุมจนเกิดคดีความ เราต้องรวบรวมหลักฐานเพิ่มเติมในทุกมิติ ทั้งหนังสือมอบอำนาจจากบริษัทใหญ่ ขั้นตอนวิธีการจับกุมและการยืนยันรูปลักษณ์สิ่งประดิษฐ์เข้าข่ายละเมิดลิขสิทธิ์ตัวการ์ตูนแมวการ์ฟิลด์และรีลัคคุมะจริงหรือไม่ หากมีบางประเด็นใด เข้าข่ายฐานความผิดใดๆ ก็พร้อมจะเสนอศาลขออนุมัติหมายจับอีกครั้ง แต่ได้สรุปสำนวนรายงานให้ พล.ต.อ.วิระชัย ทรงเมตตารอง ผบ.ตร. รับทราบแล้ว</p>
    </article>
  </body>
</html>