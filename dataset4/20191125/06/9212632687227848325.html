<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520474/lagu-saat-terakhir-petanda-dia-pergi"/>
    <meta property="og:site_name" content="HM Online"/>
    <meta property="article:published_time" content="2019-11-25T06:10:17+00:00"/>
    <meta property="og:title" content="Lagu Saat Terakhir petanda dia 'pergi'"/>
    <meta property="og:description" content="KLUANG: “Allahyarhamah Nur Ainil Jannah ada berkongsi lagu sayu berjudul Saat Terakhir nyanyian Kumpulan ST12 yang dimuat naik dalam Instagram miliknya. Tidak sangka itu tanda dia akan ‘pergi’ selamanya,” ujar Shafika Nabila Abd Rahim, 21."/>
  </head>
  <body>
    <article>
      <h1>Lagu Saat Terakhir petanda dia 'pergi'</h1>
      <address><time datetime="2019-11-25T06:10:17+00:00">25 Nov 2019, 06:10</time> by <a rel="author">Adnan Ibrahim</a></address>
      <p>KLUANG: “Allahyarhamah Nur Ainil Jannah ada berkongsi lagu sayu berjudul Saat Terakhir nyanyian Kumpulan ST12 yang dimuat naik dalam Instagram miliknya. Tidak sangka itu tanda dia akan ‘pergi’ selamanya,” ujar Shafika Nabila Abd Rahim, 21.</p>
      <p>Menurutnya, dia dan Nur Ainil Jannah Abdul Manan, 21, rakan sekelas dan menuntut di Universiti Teknikal Malaysia Melaka (UTeM),</p>
      <p>“Saya terkejut apabila mengetahui dia terkorban bersama ayahnya dalam kemalangan jalan raya, semalam (kelmarin).</p>
      <p>“Sebelum ini saya dan rakan lain ada melayari Instagram milik Nur Ainil selepas pulang dari kuliah, Jumaat lalu,” katanya.</p>
      <p>Menurutnya, arwah jarang menyanyi di dalam asrama mahupun kolej namun sering memuat naik nyanyiannya di dalam Instagram khususnya ketika duduk bersendirian.</p>
      <p>“Namun nyanyian lagu Saat Terakhir yang dimuat naik oleh arwah menyentuh perasaan dan seolah-olah mengetahui dia akan pergi menghadap Ilahi.</p>
      <p>“Mulanya kami menyangka ia hanya hiburan semata-mata tanpa mengetahui itu petanda ajalnya,” katanya selepas menziarahi jenazah mangsa di kediaman di Taman Sri Kluang di sini, semalam.</p>
      <p>Menurut Shafika, Nur Ainil Jannah seorang yang ceria ketika di universiti walaupun berhadapan dengan masalah sakit tulang belakang dihidapinya sejak akhir-akhir ini.</p>
      <p>“Arwah sebenarnya bercuti sejak 26 Oktober lalu kerana menangguhkan pembelajarannya buat sementara kerana ingin mengubati sakit tulang belakang dihidapi,” katanya.</p>
      <p>Sementara itu, isteri arwah, Azizun Hashim, 55, berkata, kemalangan berlaku ketika suaminya, Abdul Manan menghantar Nur Ainil Jannah ke rumah ibunya di Kampung Hubong di Endau.</p>
      <p>Katanya, Nul Ainil Jannah mahu menemani ibunya yang tinggal seorang diri di rumah.</p>
      <p>“Ibunya, Asiah Awang Hitam, 70-an, tinggal seorang diri di rumah itu, tetapi adik kepada suami menetap berhampiran.</p>
      <p>“Sebelum ke Endau, suami terlebih dahulu ke majlis perkahwinan kenalan di sekitar Kluang,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/11/520106/dua-beranak-antara-tiga-maut-kemalangan"/>
        <a href="https://www.hmetro.com.my/node/221663"/>
        <a href="https://www.hmetro.com.my/mutakhir/2018/09/379461/sampai-masanya"/>
        <a href="https://www.hmetro.com.my/mutakhir/2019/06/463411/tak-sedar-ibu-bapa-dah-meninggal"/>
        <a href="https://www.hmetro.com.my/mutakhir/2017/12/291056/peluk-ibu-buat-kali-kedua"/>
        <a href="https://www.hmetro.com.my/utama/2018/12/400258/doa-ibu-dan-ayah-zahirah"/>
        <a href="https://www.hmetro.com.my/mutakhir/2016/07/149726/pegang-wasiat-suami"/>
        <a href="https://www.hmetro.com.my/mutakhir/2018/05/337029/wanita-100-tahun-tak-sabar-undi"/>
      </related>
    </article>
  </body>
</html>