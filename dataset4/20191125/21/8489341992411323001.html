<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807618/%D9%82%D8%B1%D8%A7%D8%B1%D8%AF%D8%A7%D8%AF-%D9%BE%DB%8C%D9%85%D8%A7%D9%86%DA%A9%D8%A7%D8%B1%D8%A7%D9%86-%D8%A8%D8%B1%D9%81-%D8%B1%D9%88%D8%A8%DB%8C-%D8%A8%D9%87-%D9%85%D9%88%D9%82%D8%B9-%D9%85%D9%86%D8%B9%D9%82%D8%AF-%D9%86%D8%B4%D8%AF%D9%87-%D8%AE%D8%B3%D8%A7%D8%B1%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AA%D9%87%D8%B1%D8%A7%D9%86-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D8%AE%DB%8C%D9%84%DB%8C-%D8%AC%D8%AF%DB%8C-%D9%86%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T21:32:00+00:00"/>
    <meta property="og:title" content="سخنگوی شورای شهر تهران در نشست خبری: قرارداد پیمانکاران برف روبی به موقع منعقد نشده/ خسارت اغتشاشات تهران به شهرداری خیلی جدی نبوده است"/>
    <meta property="og:description" content="اعطا گفت: برخی از همکاران می‌گفتند هشدار‌های سازمان هواشناسی کافی نبوده است، اما ما به این نتیجه رسیدیم که قرارداد پیمانکاران برف روبی به موقع منعقد نشده است."/>
  </head>
  <body>
    <article>
      <h1>سخنگوی شورای شهر تهران در نشست خبری: قرارداد پیمانکاران برف روبی به موقع منعقد نشده/ خسارت اغتشاشات تهران به شهرداری خیلی جدی نبوده است</h1>
      <h2>اعطا گفت: برخی از همکاران می‌گفتند هشدار‌های سازمان هواشناسی کافی نبوده است، اما ما به این نتیجه رسیدیم که قرارداد پیمانکاران برف روبی به موقع منعقد نشده است.</h2>
      <address>
        <time datetime="2019-11-25T21:32:00+00:00">25 Nov 2019, 21:32</time>
      </address>
      <p>به گزارش خبرنگار اجتماعی خبرگزاری دانشجو، علی اعطا سخنگوی شورای اسلامی شهر تهران در دهمین نشست خبری خود که امروز صبح برگزار شد گفت: گرامی میداریم آغاز هفته بسیج را و اعلام میکنیم که در جلسه هفته بعد شورا میزبان سردار یزدی خواهیم بود و ایشان در رابطه با هفته بسیج سخنرانی خواهند کرد.<br/><br/>وی ادامه داد: در همان هفته ارایه گزارش ویژه کمیته بررسی نام شهدا را در دستور کار داریم و اطلاع دارید که این موضوع براساس تصمیم ریاست شورای اسلامی شهر تهران مورد بررسی قرار گرفت.<br/><br/>اعطا تصریح کرد: این موضوع با تشکیل یک کمیته همه جانبه مورد بررسی قرار گرفت و گزارشی تهیه شد تا بتواند به همه جوانب این موضوع پاسخ دهد.<br/><br/>وی افزود این گزارش آماده شده است و در هفته آینده ارایه خواهد شد و این را به اطلاع شهروندان می‌رسانیم که کار بزرگی انجام گرفته است و در کنار قرایت گزارش در صحن شورا حتما تفصیل این گزارش به دستگاه‌های لازم ارایه خواهد شد.<br/><br/>اعطا بیان کرد: ما بنا داشتیم با توجه به تکمیل این گزارش تا پیش از مطرح شدن آن در صحن شورا گزارش را مجرمانه تلقی کنیم و از این رو هیچ کدام از اعضا در این خصوص صحبتی نکردند.<br/><br/>سخنگوی شورای شهر تهران گفت: قرار است درخصوص تدوین لایحه بودجه براساس اولویت‌های کمیسیون‌های تخصصی امشب با شهردار تهران جلسه‌ای را به دعوت ایشان برگزار کنیم.<br/><br/>وی ادامه داد: از هر کمیسیون تخصصی شورای اسلامی شهر تهران سه اولویت برای تدوین لایحه بودجه اخذ شده است و قرار است تدوین بودجه با توجه به این اولویت‌ها شکل بگیرد.<br/><br/>سخنگوی شورای اسلامی شهر تهران درخصوص مصوبه اصلاح ساختار گفت: ما از شهرداری گله‌مند هستیم که چرا لایحه اصلاح ساختار را ارایه نکرده است.<br/><br/>وی افزود در جلسات هم اندیشی به شهردار تهران تذکراتی در این خصوص داده شده است، اما این تذکرات مورد افاغه قرار نگرفته است البته همه ما می‌دانیم که این کار کار دشواری است، اما توجیه پذیر نیست که شهرداری ارسال لایحه را به تأخیر بیاندازد.<br/><br/>اعطا گفت: اگر شهرداری در ارایه لایحه کوتاهی کند اعضای شورا این فرصت را دارند که همان محتوا را در قالب طرح به صحن علنی شورا بیاورد، اما بهتر است پیش از این راه حل که راه حل آخر است خودش لایحه را به شورا ارسال کند.<br/><br/>سخنگوی شورای اسلامی شهر تهران درخصوص افزایش قیمت بنزین نیز گفت: طبیعی است که با گران شدن بنزین استقبال از حمل و نقل عمومی افزایش پیدا می‌کند و این موضوع یک چیز واضح است.<br/><br/>وی گفت: همه می‌دانند که حمل و نقل عمومی چه مشکلاتی دارد و توقع این بود که بخشی از پول گران شدن بنزین به موضوع توسعه حمل و نقل عمومی داده می‌شد، اما این موضوع نادیده گرفته است.<br/><br/>اعطا گفت: از ده سال گذشته حوزه حمل و نقل عمومی در کل کشور حدود ۴۰ هزار میلیارد تومان طلبکاری از دولت دارد، اما این عدد پرداخت نشده است و جالب است که حتی از گران شدن قیمت بنزین هم پولی برای پرداخت به حوزه حمل و نقل عمومی در نظر گرفته نشده است.<br/><br/>سخنگوی شورای اسلامی شهر تهران افزود: اخیرا رییس شورای اسلامی شهر تهران با معاون اول رئیس جمهور دیداری داشته است که حداقل دو مصوبه حوزه حمل و نقل عمومی که یکی مربوط به مترو و دیگری مربوط به ناوگان اتوبوسرانی است اجرایی شود.<br/><br/>وی درباره لایحه شورا‌های معماری مناطق هم گفت: این لایحه نگرانی‌های را برای برخی ایجاد کرده است، اما خوب است بدانید که شعار شورای اسلامی شهر در پنجمین دوره خود مبارزه با شهرفروشی بوده است و این لایحه گام بلندی برای تحقق این شعار است.<br/><br/>اعطا ادامه داد: در کمال شگفتی باید بگوییم که در شهرداری و در برخی از سطوح آن یک نگرانی ایجاد شده است که چرا شورا این لایحه را به جد پیگیر شده است.<br/><br/>سخنگوی شورای اسلامی شهر تهران گفت: اتفاقا دقیقا کسانی نگران این لایحه هستند که به نظر می‌رسد این لایحه به ضررشان است و موافق شهر فروشی هستند.<br/><br/>اعطا درخصوص تخلفات یک مجموعه اقتصادی «ب» در منطقه ۲۲ و قطع برق آن گفت: این موضوع مورد بررسی قرار گرفت و مشخص شد به آن شکلی که مطرح شده است صحت ندارد.<br/><br/>وی افزود یک قراردادی میان آن مجموعه اقتصادی با شهرداری وجود دارد که به نظر می‌رسد آن قرارداد ایراداتی دارد و باید بررسی شود سرمایه گذاری که دارد آنجا کار میکند چگونه این قرارداد را منعقد کرده است.<br/><br/>اعطا گفت: اولین بررسی ما حکایت از این دارد که حتما نوع ساخت و ساز و نوع بهره برداری از این مجموعه یک سری اشکالاتی دارد و باید حتما یک بررسی جامعی از این مجموعه انجام گیرد تا حق و حقوق شهروندان از بین نرود.<br/><br/>سخنگوی شورای اسلامی شهر تهران افزود: وقتی حرف از بررسی و نظارت بر یک مجموعه اقتصادی مطرح می‌شود طبیعی است که یک سری حواشی ایجاد شده و سر و صدا‌هایی ایجاد می‌شود.<br/><br/>وی درخصوص خسارت‌های ناشی از اغتشاشات هفته گذشته به ساختمان‌های شهرداری تهران گفت: شهرداری تهران ساختمان‌هایی دارد که ۷۰۷ مورد است که از آن بهره برداری اداری می‌شود این ساختمان‌ها در اختیار مناطق و سازمان‌ها است.<br/><br/>اعطا گفت: ساختمان‌های ده ناحیه که مربوط به پنج منطقه شهرداری است در این اغتشاشات خسارت‌هایی دیده اند و میزان خسارت در حال بررسی است و باید دید که برآورد آن چقدر است.<br/><br/>سخنگوی شورای اسلامی شهر تهران تصریح کرد: البته خسارت‌ها خیلی جدی نبوده است، اما در این میان به یک سری وسایل نقلیه مربوط به شهرداری مناطق خسارت‌های وارد شده است که باید محاسبه شود.<br/><br/>وی در خصوص برنامه مصوب پنج ساله سوم شهرداری هم گفت: این برنامه وجود دارد و برشی از آن برنامه هر ساله به عنوان بودجه باید مصوب شود.<br/><br/>اعطا گفت: اینکه ما بودجه را اولویت محور کردیم تنها دلیلش عدم رعایت مصوبات از سوی معاونت‌های شهرداری نیست بلکه تلاش می‌کنیم تا برنامه به سمت اولویت محوری پیش برود.<br/><br/>وی درباره اولویت‌های بودجه بندی سال آینده هم گفت: برای مثال در حوزه کمیسیون شهرسازی یکی از موضوعات طرح‌های بازآفرینی در چند منطقه هدف است. در این کمیسیون همچنین موضوع احداث مجتمع‌های ایستگاهی در ۱۲ نقطه هم دومین اولویت است.<br/><br/>اعطا گفت: اتفاقا در این حوزه احداث مجتمع‌های ایستگاهی یک کار کارشناسی از سوی معاونت مربوطه انجام گرفته است و تحقیقات آن انجام گرفته است، زیرا امروز مجتمع‌های ایستگاهی یکی از راه‌های مهم تأمین هزینه‌های ساخت مترو است.<br/><br/>سخنگوی شورای اسلامی شهر تهران درخصوص تذکری که در سال ۹۶ درخصوص ساخت ساختمانی در حریم میدان مشق داده شده بود و گفته شده بود که این ساختمان مجوز‌های لازم را هم نداشته است گفت: من به واقع از این ساختمان اطلاع دقیقی ندارم، اما حتما این موضوع را بررسی می‌کنم.<br/><br/>وی همچنین درباره جلسات هم اندیشی با شهردار تهران و ارایه گزارش در این جلسات گفت: این ایراد حتما وجود داشته است و گاهی مواردی هم بوده است که گزارش‌ها به جای صحن علنی در جلسات هم‌اندیشی مطرح شده است.<br/><br/>اعطا خاطرنشان کرد: این موارد وجود دارد، اما تلاش کرده ایم تا گاهی اگر مطلبی در این جا مطرح می‌شود بیاید در صحن هم ارایه شود به صورت پخته تر، ولی این موضوع هم محقق نشده است علی ایحال ما این انتقاد را وارد می‌دانیم.<br/><br/>سخنگوی شورای اسلامی شهر تهران گفت: البته سر آن قولی که داده بودیم و گفته بودیم مصوبه‌ای نخواهیم داشت مانده ایم و در جلسات هم اندیشی مصوبه نداشته ایم.<br/><br/>وی درباره اینکه به نظر می‌رسد شورا با برخی از تخلفات به صورت گزینشی برخورد می‌کند و مردم از این موضوع گلایه دارند گفت: اولا بگویم که اینگونه نیست و این موضوع را قبول نداریم.<br/><br/>اعطا گفت: در پروژه‌ای که در منطقه ۲۲ قرار دارد و شما اسم آن را بردید تخلفات مورد رسیدگی قرار گرفت و حتی رأی هم اجرا شد و جریمه‌ها از سوی مالکان پرداخت شد.<br/><br/>سخنگوی شورای اسلامی شهر تهران ادامه داد: در رابطه با مجموعه دیگری که در منطقه یک واقع شده هم رأی صادر شده است و قرار بر قلع آن مجموعه بود، زیرا تجاوز به معبر عمومی تشخیص داده شده بود و باید تخریب می‌شد.<br/><br/>وی افزود من برخورد سلیقه‌ای را قبول ندارم و بعید هم می‌دانم هیچ کدام از اعضای شورا اینگونه تصمیم گیری کنند.<br/><br/>سخنگوی شورای اسلامی شهر تهران در رابطه با این موضوع که چرا شهرداری علیرغم تذکرات شورای اسلامی شهر تهران مقصران حادثه برف هفته گذشته را معرفی نکرده است و با آن‌ها برخورد نکرده است گفت: در رابطه با موضوع برف شورا تذکر جدی داد و اکثر اعضای شورا نسبت به این موضوع واکنش جدی داشتند و من هم خودم شخصا به مرکز کنترل ترافیک رفتم تا برداشت دقیقی داشته باشم.<br/><br/>وی افزود: روز شنبه که به آن صورت وضعیت تغییر کرد و برف بارید و مردم در ترافیک ماندند به طور قطع شهرداری آمادگی لازم را نداشت و به طور محسوس مشخص بود که شهرداری غافلگیر شده است.<br/><br/>سخنگوی شورای اسلامی شهر تهران گفت: برخی از همکاران می‌گفتند هشدار‌های سازمان هواشناسی کافی نبوده است، اما ما به این نتیجه رسیدیم که قرارداد پیمانکاران برف روبی به موقع منعقد نشده است.<br/><br/>اعطا گفت: کلیت این موضوع از این قرار است که در فراخوانی که برای مناقصه داده شده به دلیل کاهش منابع مناطق پیمانکاران زیادی پای کار نمی‌آیند و همین امر باعث می‌شود قرارداد برف روبی به موقع منعقد نشده است.<br/><br/>وی ادامه داد: همین امر باعث می‌شود تا در زمان بارش برف مناطق فقط به منابع خود شهرداری اکتفا می‌کنند و این باعث عدم آمادگی شهرداری مناطق می‌شود و باعث آن اتفاقات می‌افتد.<br/><br/>اعطا خاطر نشان کرد: این عامل یکی از عوامل جدی و تاثیر گذار در برف بود و البته خوب است این موضوع را هم در نظر داشته باشیم که در یکی دو روز اول بارش برف عوامل دیگری هم در ایجاد ترافیک نقش داشت.<br/><br/>سخنگوی شورای شهر تهران ادامه داد شهردار تهران سرزده روز یکشنبه به جلسه هم اندیشی آمدند و توضیحاتی درخصوص مسایل پیش آمده ارایه کردند و با پیگیری‌های انجام گرفته از سوی کمیسیون‌های مرتبط این اطمینان حاصل شد که در ادامه مشکلی نخواهیم داشت و بارش‌های برف در آینده مشکل برای ما ایجاد نخواهد کرد.<br/><br/>اعطا گفت: این مشکل و غافلگیری نباید اتفاق می‌افتاد، اما به سرعت شهرداری خودش را بازسازی کرد و به آمادگی لازم برای روز‌های آینده رسیده است.<br/><br/>وی ادامه داد: برای مثال یکی از مناطق می‌گفت: ما سال گذشته ده میلیارد تومان برای برف روبی اعتبارات داشتیم، اما امسال این اعتبار به ۵.۸ میلیارد تومان رسیده است و همین امر باعث شده تا کسی پای کار قرارداد بستن نیامده است.<br/><br/>وی همچنین درباره تعیین مکانی برای برگزاری تجمعات گفت: نظر ما این است که این موضوع به عهده کمیسیون ماده ده احزاب است و پیشنهاد محل تجمع به عهده شورای تامین است.<br/><br/>اعطا گفت:، اما کاری که شورای شهر می‌تواند انجام بدهد این است که با شورای تامین استان همکاری کند برای آنکه محل خوبی انتخاب شود برای برگزاری تجمع.<br/><br/>سخنگوی شورای اسلامی شهر تهران گفت: مدیریت شهری به واسطه شناخت بهتری که از شهر دارد و می‌داند هر کدام از فضا‌ها چه خصوصیاتی دارد می‌تواند مشورت خوبی به شورای تامین بدهد.<br/><br/>وی افزود ما گفتیم اگر شورای تامین و استانداری این درخواست را داشته باشند ما می‌توانیم پیشنهاد خود را برای انتخاب محل برگزاری تجمعات ارایه کنیم و می‌دانیم که تعیین تکلیف این ماجرا به لحاظ قانونی بر عهده شورا‌های تامین است.<br/><br/>اعطا همچنین درخصوص موضوع تحقیق و تفحص از همشهری و نظرات برخی از اعضای شورای اسلامی شهر تهران گفت: گزارش تحقیق و تفحص از همشهری در سخن قرائت شد، اما بحث شد که اگر قرار است متن به قوه قضاییه ارایه شود باید یک تیم حقوقی آن را بررسی و آماده کند.<br/><br/>وی افزود الزام قانونی نداریم که حتما متن تحقیق و تفحص به دستگاه قضایی برود و گاهی کارکرد تحقیق و تفحص صرفا برای آگاهی افکار عمومی است و همیشه کارکردش ارسال به قوه قضاییه نیست.<br/><br/>سخنگوی شورای اسلامی شهر تهران گفت: این گزارش به یک تیم حقوقی داده شد و قرار شد آن‌ها کار کنند تا به یک گزارش حقوقی برسیم تا توانایی ارسال به دستگاه قضایی داشته باشد و آن هیأت هنوز به جمع بندی برای ارسال یا عدم ارسال به قوه قضاییه نرسیده است.</p>
    </article>
  </body>
</html>