<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623391/%D8%B1%D9%88%D8%AD%D8%A7%D9%86%DB%8C-%D9%84%D8%A7%DB%8C%D8%AD%D9%87-%D8%A7%D8%B5%D9%84%D8%A7%D8%AD-%D9%82%D8%A7%D9%86%D9%88%D9%86-%D8%B5%D8%AF%D9%88%D8%B1-%DA%86%DA%A9-%D8%B1%D8%A7-%D8%A8%D9%87-%D9%85%D8%AC%D9%84%D8%B3-%D8%A7%D8%B1%D8%B3%D8%A7%D9%84-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T21:23:00+00:00"/>
    <meta property="og:title" content="روحانی لایحه اصلاح قانون صدور چک را به مجلس ارسال کرد"/>
    <meta property="og:description" content="رییس جمهوری لایحه الحاق یک تبصره به ماده (۱۴) قانون صدور چک با موضوع ممنوعیت انتقال چک‌های تضمینی را برای طی تشریفات قانونی به مجلس ارسال کرد."/>
  </head>
  <body>
    <article>
      <h1>روحانی لایحه اصلاح قانون صدور چک را به مجلس ارسال کرد</h1>
      <address>
        <time datetime="2019-11-25T21:23:00+00:00">25 Nov 2019, 21:23</time>
      </address>
      <p>
        <i>رییس جمهوری لایحه الحاق یک تبصره به ماده (۱۴) قانون صدور چک با موضوع ممنوعیت انتقال چک‌های تضمینی را برای طی تشریفات قانونی به مجلس ارسال کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام والمسلمین حسن روحانی روز دوشنبه لایحه الحاق یک تبصره به ماده (۱۴) قانون صدور چک با موضوع ممنوعیت انتقال چک‌های تضمینی را برای طی تشریفات قانونی به مجلس ارسال کرد.</p>
      <p>وی در راستای مدیریت نقدینگی و ثبات بخشی به اقتصاد کشور در حوزه‌های پولی، ارزی و بانکی و تعمیق شفافیت و پیشگیری از ارتکاب جرایمی مانند پولشویی در حوزه‌های مذکور از طریق اصلاح سازوکار حاکم بر چک‌های تضمین­ شده و احراز هویت دقیق اشخاص ذی­‌نفع در فرآیند صدور و گردش چک‌های موصوف، لایحه الحاق یک تبصره به ماده (۱۴) قانون صدور چک – مصوب ۱۳۵۵- و اصلاحات بعدی آن را برای طی تشریفات قانونی به مجلس ارسال کرد.</p>
      <figure>
        <img src="https://aftabnews.ir/files/fa/news/1398/9/4/363690_583.jpg"/>
      </figure>
      <p>براساس متن این لایحه صدور و تحویل چک‌های تضمین­ شده توسط بانک‌ها به مشتری، مستلزم تکمیل برگه (فرم) درخواست توسط متقاضی در شعبه بانک در حضور متصدی بانکی، درج مشخصات دقیق گیرنده بر روی چک تضمین ­شده براساس ضوابط اعلامی توسط بانک مرکزی جمهوری اسلامی ایران و نیز ثبت علت درخواست صدور چک مذکور نزد بانک صادرکننده چک می‌باشد.</p>
      <p>همچنین وصول مبلغ چک تضمین شده توسط بانک، صرفاً در وجه گیرنده (ذی­‌نفع) که مشخصات وی بر روی چک تضمین‌شده درج گردیده است، امکان‌پذیر می­‌باشد و ظهرنویسی و انتقال چک تضمین شده به دیگری، فاقد اعتبار خواهد بود. ابطال چک تضمین شده به درخواست متقاضی یا وکیل و نماینده قانونی وی جهت واریز وجه چک به حساب متقاضی، بدون نیاز به ظهرنویسی گیرنده (ذی­‌نفع) توسط بانک امکان‌پذیر است.</p>
      <p>به گزارش پایگاه اطلاع رسانی دفتر هیات دولت، این لایحه در جلسه دوازدهم آبان ۱۳۹۸ به تصویب هیات وزیران رسیدو</p>
    </article>
  </body>
</html>