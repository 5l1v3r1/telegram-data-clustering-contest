<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/trmp-mozhe-da-doyde-u-nas-407631.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T21:55:00+00:00"/>
    <meta property="og:title" content="Тръмп може да дойде у нас /ОБНОВЕНА/"/>
    <meta property="og:description" content="България е за пример на Германия и трябва да им кажеш на тях, че разходите ви за отбрана са над 3 процента от БВП, каза американският президент на Бор..."/>
  </head>
  <body>
    <article>
      <h1>Тръмп може да дойде у нас /ОБНОВЕНА/</h1>
      <address><time datetime="2019-11-25T21:55:00+00:00">25 Nov 2019, 21:55</time> by <a rel="author">Стандарт, фото Канал 3</a></address>
      <ul>
        <li>
          <b>Визите може да паднат, отнасяйте се добре с Борисов, каза Тръмп на българските репортери</b>
        </li>
      </ul>
      <p>Много е вероятно да дойда в България, само Борисов да ме покани. Това заяви американският президент Доналд Тръмп пред журналистите в Овалния кабинет, посрещайки българския премиер Бойко Борисов.  Тръмп увери, че е възможно да се говори за отпадане на визите за българи за САЩ. Може и да паднат визите, със сигурност ще го обсъдим, заяви Тръмп преди началото на срещата си на 4 очи с Борисов.</p>
      <p>Имаме страхотно приятелство с България, много българи живеят в САЩ, каза още Тръмп.</p>
      <p>Президентът на САЩ посрещна с прегръдка българския премиер Борисов на входа на Белия дом. Въпреки че не бе предвидено, Тръмп покани медиите на началото на срещата на четири очи в Овалния кабинет. Отнасяйте се добре с него, заръча на репортерите американският президент.</p>
      <p>България е за пример на Германия и трябва да им кажеш на тях, че разходите ви за отбрана са над 3 процента от БВП, заяви още Доналд Тръмп. Повод за думите му бе фактът, че българските разходи за отбрана нарастват до 3,1 на сто заради покупката на осем американски изтребителя F-16. България купува страхотни американски оръжия, най-добрите в света, обяви Тръмп.</p>
      <p> </p>
    </article>
  </body>
</html>