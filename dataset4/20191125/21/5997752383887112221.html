<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/politika/vucic-u-srbiji-mnogo-obavestajaca-brine-me-regionalna-ofanzivna-aktivnost_1070310.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T21:53:00+00:00"/>
    <meta property="og:title" content="Вучић: У Србији много обавештајаца, брине ме регионална офанзивна активност"/>
    <meta property="og:description" content="Председник Србије Александар Вучић изјавио је вечерас да у Србији има много обавештајаца из света, да су појачане активности многих светских служби, али да је пре свега разграната мрежа обавештајаца из земаља..."/>
  </head>
  <body>
    <article>
      <h1>Вучић: У Србији много обавештајаца, брине ме регионална офанзивна активност</h1>
      <h2>БЕОГРАД - Председник Србије Александар Вучић изјавио је вечерас да у Србији има много обавештајаца из света, да су појачане активности многих светских служби, али да је пре свега разграната мрежа обавештајаца из земаља региона.</h2>
      <address>
        <time datetime="2019-11-25T21:53:00+00:00">25 Nov 2019, 21:53</time>
      </address>
      <p>"Брине ме регионална офанзивна активност против интереса Србије и ту наши људи раде велики посао и веома су посвећени", рекао је Вучић за телевизију Хепи и додао да су појачане активности америчке службе ЦИА, руске ФСБ, немачке БНД, француске службе и британске МИ6.</p>
      <figure>
        <img src="http://www.rtv.rs/sr_ci/politika/slike/2019/11/19/aleksandar-vucic-2.jpg"/>
        <figcaption>Танјуг (Раде Прелић)</figcaption>
      </figure>
      <hr/>
      <p>Познати смо по војној неутралности и независности</p>
      <p>Председник Србије је рекао да је веома поносан што је Србија политички независна и војно неутрална и да смо по томе познати у Европи.</p>
      <p>"Да, ми смо на путу ка ЕУ, али желимо да будемо војно неутрални и да сами чувамо своје небо и земљу. Самим тим, сви поштују нашу земљу, као што ми поштујемо њих" истакао је председник.</p>
      <p>Препознати смо од великих лидера не само у Европи, него и у свету, као земља и њен председник који самостално доноси одлуке везане за Србију.</p>
      <p>"Белгијска премијерка и ја смо сат времена говорили у Паризу на ту тему. Она је рекла 'ви сте познати по томе у Европи и нико за вас не каже да сте руски или амерички човек, већ веома независни, што је понекад одлично, а понекад не мора да буде најбоље'...Што је све веома тачно", рекао је Вучић.</p>
      <p>Он каже да на њега и на чланове Владе нико нема утицај и да нико "не може да узме телефон и назове мене или Ану Брнабић да тражи да се извиним".</p>
      <p>"Ми можемо само да слушамо наш народ, и никада нећемо служити другом народу. И тако се и понашамо" казао је председник.</p>
      <hr/>
      <p>Говорећи о афери шпијун и снимку који се појавио у јавности, Вучић је рекао да снимак није материјал српских служби, али да службе из Србије имају и друге снимке и да зато знају да се то и догодило.</p>
      <p>Он је истакао да је Србија независна и суверена земља да се после много деценија тако и понаша, али да из које год земље неко да долази мора да поштује ред у земљи у којој је.</p>
      <p>Вучић је рекао да је питање "зашто" руској страни поставио у најбољој вери.</p>
      <p>Он је истакао да Србија мора сама да чува своју независност, да поштује друге и да тражи да је и други поштују.</p>
      <p>Вучић је рекао да су кренули напади на фабрике и фирме из наменске индустрије у Србији, попут Првог партизана и СДПР.</p>
      <p>"Морамо више оружја да продајемо да би тих 11.000 људи који раде у наменској имали веће плате", рекао је Вучић.</p>
      <p>Он је поновио да у Бугарској раде две компаније које имају исти програм као Крушик - минобацачке гранате.</p>
      <p>Вучић је рекао и да Србија тражи при склапању уговора о оружју да зна ко је крајњи корисник и додао да Србија има транспарентније институте од САД и Русије и да не сме да се игра са тим.</p>
      <p>"Ако САД продаје Саудијској Арабији, а што нећемо ми. Што они да продају, а ми да не продајемо. У интересу им је да би снага српске војне индустрије ослабила", рекао је Вучић и додао да се неће сагласити са идејом да Србија не треба да прави и продаје оружје.</p>
      <p>Он је за аферу Крушик рекао да је то "разарање државе" и да се то не ради.</p>
      <p>"Не иди против своје земље, не уништавај своје фабрике, због малих ситних интереса", рекао је Вучић.</p>
      <p>
        <b>Не видим решење за КиМ, нико га није понудио</b>
      </p>
      <p>Председник Србије је рекао да у овом тренутку не види статусно решење косовског питања које би Србија прихватила и подвукао да га нико није понудио.</p>
      <p>На констатацију да постоје два америчка изасланика за косовско питање, и да сада и ЕУ најављује свог, Вучић је казао да не зна шта ће и ко ће бити.</p>
      <p>„Сумњам и песимистичан сам по питању договора. Увек ћемо бити за компромис, али ја га не видим у овом тренутку“, нагласио је Вучић.</p>
      <p>Казао је да ће ускоро имати телефонски, а можда и директан, разговор са немачком канцеларком Ангелом Меркел.</p>
      <p>Подсетио је да ће се видети и са шефом руске државе Владимиром Путином, за којег каже да верује да ће бити искрен и пријатељски сусрет, подсећајући да је Путин једном ранијом приликом примио од њега, без икакве безбедносне провере, поклон, што иначе никада не ради.</p>
      <p>“Верујем да ћемо умети да наставимо најбоље односе између наших земаља", каже.</p>
      <p>"Након тих разговора знаћу нешто више. Мислим да имају идеје како неки други планирају да решавају то питање, ја што сам добио од наших служби не видим решење и не мислим да смо близу”, додао је он.</p>
      <p>
        <b>"Малим шенгеном" добијамо много, занима ме будућност</b>
      </p>
      <p>Вучић је рекао да идејом о "малом шенгену" није имао намеру да свађа било кога у региону, већ да се ради о насушној потреби да живимо нормално.</p>
      <p>"Нисам ја никог од њих свађао, то није мој посао, није моја идеја. Захвалан сам Рами што разуме шта је важно за регион. Ми радимо најбоље ствари. Нисам чуо ниједан добар аргумент против тога. У Србији сам чуо најглупље идеје да радим на стварању велике Албаније, у Албанији су објашњавали да је то стварање велике Србије .. а то је наша насушна потреба да живимо нормално", рекао је Вучић.</p>
      <p>Много тога добијамо тиме, казао је он, а на питање новинара да ли је то његова идеја, Вучић каже:</p>
      <p>"Један сам од покретача ове идеје. Много су напали ту идеју, јер мисле да је оригинално моја, а ја сам поносан на ту идеју, не бежим од тога, од те одговорности".</p>
      <p>Подсетио је и да је свој говор на Генералној скупштини УН завршио речима: "Балкан-балканским народима".</p>
      <p>На опаску новинара да је добро да је то рекао на српском језику, те на напомену да су многи српски лидери "изгубили главу" због тога - краљ Александар, Светозар Марковић, чак и Тито, па и Милошевић, он каже:</p>
      <p>"У једном тренутку кад постанете много искусни.. ја сам на многим изборима побеђивао, немам ту врсту изазова, личног немам. Једини сам председник државе који је добио орден Светог Саве првог реда од СПЦ , једногласном одлуком, мада су онда после политизовали и то...једини сам и који је после Пашића добио орден Александра Невског и то од Путина, не од Јељцина, а за спроведене реформе добио сам признање председника аустријске Привредне коморе, изузетно утицајног човека у тој земљи. Побеђивао сам на изборима."</p>
      <p>За њега је, каже, после свег тог искуства, важно да види шта нам је будућност и како да се поново похвалимо да имамо 800 рођене деце више.</p>
      <p>
        <b>Малом многи не праштају оно што су сами себи опростили</b>
      </p>
      <p>Вучић је изјавио да ће предложили да држава финансира дигитализацију свих досадашњих доктората и магистарских радова, како би свако могао да их чита и суди по квалитету, а не по политичким симпатијама.</p>
      <p>Тако би се, верује, показало да Синиши Малом многи не опраштају оно што су сами себи већ опростили.</p>
      <p>"Је л' питао неко како је Бошко Обрадовић, који, признајмо, нема к дипломски положио пред чланом своје странке, и то високим функционером, Миланом Ломпаром. Је л' треба да сумњамо у академску честитост Ломпара?", упитао је он.</p>
      <hr/>
      <p>На крају ће људи да процене ко је успешнији</p>
      <p>Вучић је изјавио, поводом одлуке дела опозиције да бојкотује предстојеће парламентарне изборе, да је таква одлука лоша по саму опозицију, али да се он бави својим послом, његови опоненти својим, а да ће на крају грађани дати свој суд.</p>
      <p>"Ја се бавим својим послом и тиме шта могу да урадим за Србију, а они нека раде свој посао. Ја радим своје, они своје, на крају, људи процене ко је успешнији", рекао је Вучић.</p>
      <p>Његова је оцена да је бојкот лоша одлука по опозицију, јер би, верује, уколико би изашли на изборе, прешли цензус и могли би да учествују у парламентарном животу у наредним годинама.</p>
      <p>"Давно сам рекао да насиљем неће постићи ништа, и то данас кажем. И жао ми је што то не виде неки од њих, али други виде и конкуренција ће нам бити тешка. Биће тешка кампања за нас", приметио је Вучић.</p>
      <p>Како је рекао, неки из опозиције могу да привуку део бирача СНС, па ће за ту странку бити важно и мораће људима да се додатно посвете, да им представе план за будућност.</p>
      <hr/>
      <p>Зато, каже, треба дигитализовати све докторате, да се сви радови виде, да све буде "црно на бело", а не да се случајеви отварају према томе како се ко коме политички свиђа.</p>
      <p>„Предложићу, не знам ко је надлежан, проверићу, да држава плати дигитализацију свих доктората и магистарских радова ранијих периода, да сваки човек може да прочита, на пример Пајтићев рад, и упореди. Да буде све црно на бело, и Карапанџин рад да може да се прочита и сваки други. Да се онда људи опредељују према чињеницама, а не према томе ко им је симпатичан или не", рекао је.</p>
      <p>Питање академске честитости је веома битно, каже председник, а кад је реч о Синиши Малом, казао је да се ради о врло способном младом човеку и додаје да не жели да улази у одлуке и да показује ту врсту непоштовања, чак ни према онима који доносе политичке, а не академске одлуке, под политичким притиском.</p>
      <p>Подсетио је грађане да је оспорено као плагијат и једно дело великог писца, Данила Киша.</p>
      <p>„У Паризу Кишу нису говорили да је плагијатор", рекао је и подсетио да су иза Киша остала само велика дела.</p>
      <p>Истакао је да ће дати све од себе да се у наредном периоду из свега тога склони, да је рекао већ шта мисли о свему, па тако и о блокади Ректората, Ђури који је тукао, као и о етичком одбору Универзитета, којег није брига за стручну комисију ФОН-а, која је рекла супротно...</p>
      <p>" Нећу да наносим штету Београдском Универзитету. Срећан сам због једне ствари, а то је да је у време 'диктатуре и аутократије' тако нешто могуће у Србији“, додао је он</p>
      <p>Вучић се осврнуо и на нападе на министра унутрашњих послова Небојшу Стефановића због студија на Мегатренду.</p>
      <p>„Многи из раније власти су се хвалили и ишли код власника Мегатренда, од Тадића до Ивице. Ја никада. Не бих се стидео и да сам ишао, али нисам никада био. Док су узимали паре од тог човека, био им је добар”, рекао је он.</p>
      <p>Вучић је казао да није желео гашење тог приватног универзитета, као ни било којег другог.</p>
      <p>Истакао је да жели да приватни универзитету расту, иако не могу данас да се мере са државним, али су потребни, снажнији.</p>
      <p>
        <b>О циничним коментарима о његовом здрављу: То је до тога ко је какав човек</b>
      </p>
      <p>Вучић је изјавио  да су га, када му се прошле недеље погоршало здравствено стање и када је хоспитализован на ВМА, да су га звали бројни светски и регионални званичници и многи из наше земље, а на циничне, заједљиве и уопште непримерене коментаре политичких противника каже - "то је до тога ко је какав човек".</p>
      <p>"То нема везе с политичком припадношћу, имате добре и лоше људе и у мојој странци и у неким другим странкама", рекао је Вучић.</p>
      <figure>
        <img src="http://www.rtv.rs/sr_ci/politika/slike/2019/11/21/vucic.jpg"/>
        <figcaption>Танјуг (Зоран Жестић)</figcaption>
      </figure>
      <hr/>
      <p>Никада нисам обрукао своју земљу</p>
      <p>Председник Србије је изјавио да је у сваком свом наступу увек био врло професионалан и да је уверен да никада није обрукао земљу коју представља.</p>
      <p>На питање како реагује на разна питања која му се постављају, као и на разне гадости на твитеру против њега, Вучић је рекао да као председник мора да покаже поштовање према свим људима.</p>
      <p>Председник се извинио грађанима што понекад емотивно реагује у јавности и додао да је то само зато што је обичан човек, као и сви други, и не може увек да сузбије своју емоцију, нити да буде љубазан у сваком тренутку.</p>
      <p>Али, каже, никада није опсовао, осим једном, сам себи када је обилазио поплављена подручја, а осим тога, никада му се тако нешто није десило током седам година.</p>
      <p>"Нигде нисам обрукао Србију, нити када сам говорио на страном језику нисам погрешио, већ сам врло професионално обављао свој посао", рекао је Вучић и додао да никад није закаснио ни на један састанак.</p>
      <p>Поновио је да никада ни у једној ситуацији није ни на који начин унизио своју земљу.</p>
      <p>Вучић је додао да, ипак, свако може да погреши када ради и када се труди да нешто постигне.</p>
      <p>"Ако се брецнем на некога, молим грађане да разумеју да никада нећу увредити, нити опсовати или отерати неког као што то други раде. Молим људе да имају разумевање", додао је Вучић.</p>
      <hr/>
      <p>Како каже, злуради коментари су га само подстакли да се још више бори и да ради још више за Србију.</p>
      <p>Подсетио је да су га звали из региона готово сви политичари, Заев, Рама, Додик, између осталих, али и Макрон, који му је послао и поруку, затим саветници канцеларке Меркел, Бојко Борисов, Салвини и многи други.</p>
      <p>Што се Србије тиче звали су га, каже, многи, Шешељ, на пример, Чедомир Јовановић и неки из ДС...</p>
      <p>
        <b>Ако пустим да лаж "одмакне", људи ће мислити да је истина</b>
      </p>
      <p>Ако пустим да лаж "одмакне", људи ће мислити да је истина, рекао је Вучић објашњавајући зашто се "не чува" и зашто често јавно реагује и одговара на сва питања новинарима.</p>
      <p>"Волим када ми поставе нека од тих питања, да укажем шта је неистина. Да бих могао бар део неистина да победим и да кажем да су неистине", рекао је Вучић.</p>
      <p>"Када свакодневно имате милионе профила који шире неистину о вама, а ви имате један профил са којег можете три пута дневно да одговорите... Онда се питате да ли да се понашате онако како се понашао Коштуница, или Тадић, који је по том питању био нешто модернији. Да се једном месечно појавите, да се не 'прљате'...А када се сваки дан обраћате, добар део људи почне да вас мрзи", рекао је Вучић.</p>
      <p>Не знате, каже, шта да урадите, али ако пустите да лаж прође, без одговора, људи ће помислити да је лаж - истина.</p>
      <p>Зато је, каже, био задовољан што га је новинар Н1 питао за наводну продају оружја Украјини и умешаност оца министра полиције, укључујући и коментар да не треба да ради свој посао ако не може да издржи питања, јер му је то пружило прилику да одговори и да каже нешто о чему, иначе, не би говорио.</p>
      <p>"Био сам врло задовољан тог дана", рекао је, мада, истиче, има различитих мишљења да ли треба реаговати тако да одгурне телефон који му је новинар уносио у лице, или да одговори, за шта се он определио.</p>
      <p>Сигурно је, каже, да би неко волео да је одгурнуо телефон, а он, поновио је, воли када га нападују, јер му тиме дају прилику да одговори, као што је у том случају одговорио да су његови политички противници показали само део једног документа који је требало да дискредитује оца Небојше Стефановића.</p>
      <p>"Онда ми је то пружило прилику да кажем да је то папир на којем нема ништа", рекао је Вучић.</p>
      <p>Задовољан је и што је све то могуће у Србији, без обзира да ли би тако нешто могло да се догоди у некој другој земљи, као што је, додаје, у Србији могуће да упадате у јавни сервис, нападате полицајце, стављате ланце и катанце на државне институције, организујете незаконите, односно ненајављене протесте, а да нико није на њима претучен или стотине ухапшене, као што се то дешава у неким другим земљама.</p>
      <p>"Зато је добро да питају, само да не буде насиља, то увек кажем. Ми не смемо да заборавимо судбину Ранка Панића, један човек је страдао 2008 године, за време власти Ђиласа, Стефановића, Јеремића и свих осталих, само због тога што је желео да прошета до РТС, оно што они раде сваки дан", навео је председник.</p>
      <p>
        <b>Само два мафијашка убиства у БГ од почетка године</b>
      </p>
      <p>Само два мафијашка убиства су се догодила у Београду од почетка године, изјавио је Вучић додајући да то скоро нико неће признати, јер су људи навикли на "мантре" и мисле да је тај број много већи, као и да је све лоше у многим областима, иако подаци говоре супротно.</p>
      <p>Вучић је напоменуо да је Београд један од највећих градова у Европи и да су се ипак од 1. јануара до 25. новембра догодила само два убиства, једно у случају Чаба Дера и друго када је убијен Љубомир Марковић.</p>
      <p>"У коме граду у Европи имате мањи број убистава у тако великом граду као што је Београд, када је то било", запитао је Вучић и додао да ће ретко ко то признати јер код нас постоји "мантра" - да је све лоше.</p>
      <p>Вучић, такође, каже да је исто када је реч о ценама неког производа или када је реч о струји, која је код нас јефтинија него у Северној Македонији и чак пет пута јефтинија него у Немачкој или седам пута нижа него у Данској.</p>
      <p>"Научили смо на мантре, а у ствари не знамо шта се дешава", додао је Вучић.</p>
      <p>Каже да и поред великог смањења броја убистава у Београду жели да се тај број сведе на нулу односно да их уопште не буде.</p>
      <p>Такође, напоменуо је да је у главном граду једне земље у региону број убистава чак 12 пута већи него у Београду.</p>
      <p>
        <b>Не плашим се, јер Србија напредује и то се голим оком види</b>
      </p>
      <p>Вучић је изјавио да се не плаши било каквих питања зато што Србија напредује и зато што се то види "голим оком", а ове године ће са 3,6 милијарди евра инвестиција бити прва у региону.</p>
      <p>Вучић је рекао да је у трећем кварталу привредни раст Србије био 4,7 одсто, док ће у четвртом бити 5,2 или 5,4 одсто, по чему ће у том кварталу Србија бити број један по расту БДП-а у Европи.</p>
      <p>Подсетио је да Србија има суфицит и да смањује удео јавног дуга у БДП-у, као и да ће ускоро стопа незапослености бити испод 10 одсто.</p>
      <p>Додаје да зна како живе људи у сиромашнијим срединама у Србији и да је зато срећан када се отварају фабрике у малим местима, као што је у Лебану фабрка вунице.</p>
      <p>Вучић је најавио да очекује ускоро после много година да се отвори прва фабрика у Зајечару.</p>
      <p>"Мислим да сваки човек голим оком види колико се гради", додао је Вучић и истакао да грађевина бележи раст од 40 одсто.</p>
      <p>Како је рекао, то је све захваљујући тешким реформама које су спроведене у земљи.</p>
      <p>Изнео је податке који показују да се у Србији у наредних пет година планира највећи раст, не само у оквиру региона, већ и у ЕУ.</p>
      <p>Иза Србије биће Албанија, Македонија, БиХ, ЦГ, као и Румунија и Бугарска, док за Хрватску и Словенију ММФ процењује најнижи раст.</p>
      <p>Одбацујући критике бившег гувернера Дејана Шошкића и економисте Милојка Арсића, навео је да је у време владе Мирка Цветковића вођена ужасна фискална политика.</p>
      <p>Истиче да су Јоргованка Табаковић, Синиша мали, Вујовић и Крстић постигли огроман успех, али и да су имали политичке инструкције да раде дисциплиновано и одговорно.</p>
      <p>Подсећа на тешке реформе, законе о раду и стечају и друге тешке законе који су донети.</p>
      <p>Указује да је Синиша Мали успео да лосе кредите са каматом од 7,5 одсто замени за средњорочне кредите са каматом 1,2 , на лондонској берзи са 1,59.</p>
      <p>"Не можете да преварите финансијског инвестиора", наводи Вучић, додајући и да је највећа потражња за нашим обвезницама у региону.</p>
      <p>Указује на сигурност, јер сваки пензионер зна када и колико пензију добити, као и запослени плате, као и да ће само медицинске сестре добити повећање од 37 одсто у односу на пре смањења.</p>
      <p>"Кад систем уредите, можете да направите висе", поручио је Вучић додајући да о томе говоре и Светска банка, ММФ и друге међународне финансијске институције.</p>
      <p>Рекао је да воли провокативна питања, као и да пристаје да на све одговара, јер одговорно и професионално ради свој посао.</p>
      <p>Наводи да то ради пре свега због грађана Србије, због старице у Бабушници, домаћина у Бечеју...због младих, да не одлазе.</p>
    </article>
  </body>
</html>