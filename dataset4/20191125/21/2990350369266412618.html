<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/news/extreme/volynskiy-hrupi-nartkotorhovtsiv-zahrozhuye-do-12-rokiv-viaznytsi/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T21:07:00+00:00"/>
    <meta property="og:title" content="Волинській групі нарткоторговців загрожує до 12 років в'язниці"/>
    <meta property="og:description" content="На Волині взяли під варту членів організованої групи, які налагодила канал постачання прекурсорів із Європи в Україну"/>
  </head>
  <body>
    <article>
      <h1>Волинській групі нарткоторговців загрожує до 12 років в'язниці</h1>
      <address>
        <time datetime="2019-11-25T21:07:00+00:00">25 Nov 2019, 21:07</time>
      </address>
      <p>На Волині взяли під варту членів організованої групи, які налагодила канал постачання прекурсорів із Європи в Україну.<br/><br/>Про це <b>Інформаційному агентству Волинські Новини</b> повідомили у секторі комунікації поліції Волинської області.<br/><br/>Зловмисників обґрунтовано підозрюють у контрабанді, незаконному придбанні, зберіганні, перевезенні, а також збуті наркотичних засобів, психотропних речовин, їх аналогів та прекурсорів у великих розмірах, вчинених у складі організованої групи. Усім членам організованої групи наркоторговців суд обрав запобіжний захід у вигляді тримання під вартою на 60 діб. Їм загрожує до 12 років позбавлення волі.<br/><br/>Правоохоронці задокументували понад 20 епізодів злочинної діяльності зловмисників. Під час затримання правопорушників та санкціонованих обшуків у них вилучили, зокрема, майже 200 пігулок із вмістом наркотичних речовин і прекурсорів, понад 50 тисяч гривень, 11 тисяч доларів США, 30 тисяч злотих, а також інші речові докази злочинної діяльності.<br/><br/>Нагадаємо, 20-21 листопада правоохоронці <a href="https://www.volynnews.com/news/extreme/volynskiy-hrupi-nartkotorhovtsiv-zahrozhuye-do-12-rokiv-viaznytsi/../../../../news/extreme/na-volyni-zatrymaly-dvi-zlochynni-hrupy-shcho-zbuvaly-narkotyky-ta-pidpa/"><b>провели спецоперацію</b></a>, під час якої було перекрито міжнародний канал переміщення наркотичної сировини через кордон України та затримано організовану групу наркоторговців.<br/><br/>«Під час першого етапу операції в селі Угринів Львівської області затримано організатора групи та кур’єра, яка здійснювала переміщення через держкордон великої кількості прекурсорів. Під час другого етапу спецоперації, 21 листопада, поліцейські провели обшуки за місцем проживання інших членів організованої групи та затримали їх», - зазначив начальник управління протидії наркозлочинності поліції області <b>Володимир Костанюк</b>.<br/><br/>Усім зловмисникам слідчі оголосили про підозру в скоєнні злочинів, передбачених ч.ч.2, 3 ст. 307 Кримінального кодексу України ч. 3 ст. 311 та ч.3 ст. 305 Кримінального кодексу України. Суд обрав підозрюваним запобіжний захід у вигляді тримання під вартою на 60 діб із правом внесення застави у розмірі від 190 до майже 600 тис. грн. Зловмисника, який під час затримання чинив опір поліцейським і заподіяв правоохоронцю ножове поранення руки, взято під варту на 60 діб без права внесення застави.<br/><br/>Досудове розслідування триває. Встановлюються також інші особи, які можуть бути причетні до злочинної діяльності викритої групи наркоторговців.<br/><br/>Нагадаємо, що минулого тижня волинська поліція <b><a href="https://www.npu.gov.ua/news/majnovi-zlochini/na-volini-policziya-zatrimala-lidera-ozg-ta-jiji-uchasnika-za-pobori-z-biznesmeniv/">затримала лідера ОЗГ</a></b> та її учасника за побори з бізнесменів.</p>
      <figure>
        <a href="https://www.volynnews.com/files/news/2019/11-25/281227/1%20(2).jpg">
          <img src="https://www.volynnews.com/files/news/2019/11-25/281227/1%20(2).jpg"/>
        </a>
      </figure>
      <figure>
        <a href="https://www.volynnews.com/files/news/2019/11-25/281227/3.jpg">
          <img src="https://www.volynnews.com/files/news/2019/11-25/281227/3.jpg"/>
        </a>
      </figure>
      <p>Реклама</p>
    </article>
  </body>
</html>