<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561256/kavgas-metaxu-axiomatikon-tis-elas/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T21:43:26+00:00"/>
    <meta property="og:title" content="Καβγάς μεταξύ αξιωματικών της ΕΛ.ΑΣ."/>
    <meta property="og:description" content="Στο νοσοκομείο ο διοικητής του Α.Τ. Ρέντη"/>
  </head>
  <body>
    <article>
      <h1>Καβγάς μεταξύ αξιωματικών της ΕΛ.ΑΣ.</h1>
      <address>
        <time datetime="2019-11-25T21:43:26+00:00">25 Nov 2019, 21:43</time>
      </address>
      <p>
        <b>Στο νοσοκομείο ο διοικητής του Α.Τ. Ρέντη</b>
      </p>
      <p>Καβγάς ανάμεσα σε αξιωματικούς της ΕΛ.ΑΣ. πήρε διαστάσεις που προκάλεσαν αναστάτωση στους κόλπους του Σώματος.</p>
      <p>Σύμφωνα με το<a href="https://www.ethnos.gr/ellada/74095_kabgas-metaxy-axiomatikon-tis-elas-sto-nosokomeio-o-dioikitis-toy-renti"> Έθνος</a>, έγινε προσπάθεια στην συνέχεια για να τα βρουν οι δύο αξιωματικοί.</p>
      <p>Όλα ξεκίνησαν τη Δευτέρα 25/11, όταν ο διοικητής του Αστυνομικού Τμήματος Ρέντη μετέβη στον όρχο της ΔΙ.ΑΣ. στη λεωφόρο Θηβών για επιθεώρηση. Εκεί βρισκόταν ο διοικητής της ΔΙ.ΑΣ. Πειραιά.</p>
      <p>Για ασήμαντη αφορμή, την ώρα που ο διοικητής του Α.Τ. Ρέντη χαιρετούσε τους συναδέλφους του, ήρθε σε λεκτική αντιπαράθεση με τον διοικητή της ΔΙ.ΑΣ. Πειραιά. Οι δύο άντρες λογοφέρανε για αρκετή ώρα. Μάλιστα, αντάλλαξαν ύβρεις, παρουσία άλλων αστυνομικών.</p>
      <p>Το επεισόδιο έληξε χάρη στην παρέμβαση των ψυχραιμότερων. Ωστόσο, ο διοικητής του Α.Τ. Ρέντη ανέβασε πίεση λόγω της έντασης, με αποτέλεσμα να διακομιστεί στο νοσοκομείο για τις πρώτες βοήθειες. Η πληροφορία ότι ο αξιωματικός του Α.Τ. Ρέντη υπέβαλε μήνυση σε βάρος του διοικητή της ΔΙ.ΑΣ. Πειραιά διαψεύδεται από πηγές της ΕΛ.ΑΣ.</p>
      <p>Το περιστατικό προκάλεσε μεγάλη αναστάτωση στη διοίκηση της Άμεσης Δράσης και εν γένει στην ΕΛ.ΑΣ. Και αυτοί γιατί οι πρωταγωνιστές είναι αξιωματικοί του Σώματος και μάλιστα σε μάχιμες υπηρεσίες.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561167/ede-kai-diathesimotita-ston-astunomiko-pou-eleutherose-kratoumeno-gia-3-ores/"/>
        <a href="https://www.neakriti.gr/article/ellada-nea/1555968/epithesi-me-ebristiko-mihanismo-se-axiomatiko-tis-elas/"/>
      </related>
    </article>
  </body>
</html>