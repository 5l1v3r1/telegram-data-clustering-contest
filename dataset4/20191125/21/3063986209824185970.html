<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843471"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T21:07:00+00:00"/>
    <meta property="og:title" content="বোদা উপজেলা আওয়ামী লীগের কমিটি হবে তরুণ-প্রবীণে"/>
    <meta property="og:description" content="পঞ্চগড়ের বোদা উপজেলা আওয়ামী লীগের সম্মেলন অনুষ্ঠিত হবে কাল মঙ্গলবার। প্রায় ৭ বছর পর এই উপজেলায় আওয়ামী লীগের ত্রি-বার্ষিক সম্মেলন অনুষ্ঠিত হতে যাচ্ছে। এরই মধ্যে বোদা উপজেলার ১০টি ইউনিয়ন, ১টি পৌরসভা এবং ৯৯টি ওয়ার্ডে কমিটি গঠন করা হয়ে গেছে। সম্মেলনকে ঘিরে উপজেলা আওয়ামী লীগের নেতাকর্মীরা বেশ সরব হয়ে উঠেছেন। প্রতিনিয়ত দলীয় কার্যালয়ে ভিড় করছেন তৃণমূল নেতাকর্মী ও সম্ভাব্য উপজেলা নেতৃত্বের দাবিদাররা। ক্ষমতাশীন দল আওয়ামী লীগের সম্মেলনকে ঘিরে বেশ সরগরম হয়ে উঠেছে পঞ্চগড়ের বোদা উপজেলা। প্রতিনিয়ত দলীয় অস্থায়ী কার্যালয়ে ভিড় করছেন তৃণমূল নেতাকর্মী ও সম্ভাব্য উপজেলা নেতৃত্বের দাবিদাররা। সম্মেলন ঘিরে চলছে উৎসবের আমেজ। জেলা আওয়ামী লীগের সভাপতি ও রেলপথ মন্ত্রী মো. নূরুল ইসলাম সুজনের বাড়ি এই উপজেলাতেই। তাই উপজেলা কমিটিতে কারা আসছে তা নিয়ে সবার মধ্যেই রয়েছে বিশেষ কৌতুহল। এরই মধ্যে উপজেলার ১০টি ইউনিয়ন ও ১টি পৌরসভা ও ওয়ার্ডগুলোতে কমিটি গঠন করা হয়েছে। সবগুলো কমিটিই করা হয়েছে সমঝোতার ভিত্তিতে। এবার কেন্দ্রীয় নির্দেশনা অনুযায়ী হাইব্রিড, অনুপ্রবেশকারী ও বিতর্কিতদের বিষয়টি লক্ষ্য রাখা হচ্ছে বলেও জানান সংশ্লিষ্টরা। বিশেষ করে রেলমন্ত্রীর…"/>
  </head>
  <body>
    <article>
      <h1>বোদা উপজেলা আওয়ামী লীগের কমিটি হবে তরুণ-প্রবীণে</h1>
      <address><time datetime="2019-11-25T21:07:00+00:00">25 Nov 2019, 21:07</time> by <a rel="author">পঞ্চগড় প্রতিনিধি</a></address>
      <p>পঞ্চগড়ের বোদা উপজেলা আওয়ামী লীগের সম্মেলন অনুষ্ঠিত হবে কাল মঙ্গলবার। প্রায় ৭ বছর পর এই উপজেলায় আওয়ামী লীগের ত্রি-বার্ষিক সম্মেলন অনুষ্ঠিত হতে যাচ্ছে। এরই মধ্যে বোদা উপজেলার ১০টি ইউনিয়ন, ১টি পৌরসভা এবং ৯৯টি ওয়ার্ডে কমিটি গঠন করা হয়ে গেছে।</p>
      <p>সম্মেলনকে ঘিরে উপজেলা আওয়ামী লীগের নেতাকর্মীরা বেশ সরব হয়ে উঠেছেন। প্রতিনিয়ত দলীয় কার্যালয়ে ভিড় করছেন তৃণমূল নেতাকর্মী ও সম্ভাব্য উপজেলা নেতৃত্বের দাবিদাররা।</p>
      <p>ক্ষমতাশীন দল আওয়ামী লীগের সম্মেলনকে ঘিরে বেশ সরগরম হয়ে উঠেছে পঞ্চগড়ের বোদা উপজেলা। প্রতিনিয়ত দলীয় অস্থায়ী কার্যালয়ে ভিড় করছেন তৃণমূল নেতাকর্মী ও সম্ভাব্য উপজেলা নেতৃত্বের দাবিদাররা। সম্মেলন ঘিরে চলছে উৎসবের আমেজ। জেলা আওয়ামী লীগের সভাপতি ও রেলপথ মন্ত্রী মো. নূরুল ইসলাম সুজনের বাড়ি এই উপজেলাতেই। তাই উপজেলা কমিটিতে কারা আসছে তা নিয়ে সবার মধ্যেই রয়েছে বিশেষ কৌতুহল। এরই মধ্যে উপজেলার ১০টি ইউনিয়ন ও ১টি পৌরসভা ও ওয়ার্ডগুলোতে কমিটি গঠন করা হয়েছে। সবগুলো কমিটিই করা হয়েছে সমঝোতার ভিত্তিতে। এবার কেন্দ্রীয় নির্দেশনা অনুযায়ী হাইব্রিড, অনুপ্রবেশকারী ও বিতর্কিতদের বিষয়টি লক্ষ্য রাখা হচ্ছে বলেও জানান সংশ্লিষ্টরা।</p>
      <p>বিশেষ করে রেলমন্ত্রীর নিজের এলাকা হওয়ায় এই উপজেলায় কমিটি নিয়ে দলের মধ্যে প্রকাশ্যে কোনো বিভক্তি নেই। জ্যেষ্ঠ নেতা থেকে শুরু করে তরুণ সবাই এখন নেতৃত্বের লড়াইয়ে নিজেদের যোগ্য প্রমাণ করার জন্য তৃণমূল নেতাকর্মীদের কাছে ছুটছেন। নেতৃত্বের লড়াই যেমনই হোক তৃণমূল নেতাকর্মীদের দাবি সুন্দর, সুষ্ঠু, গণতান্ত্রিক ও গঠনতান্ত্রিকভাবে যেন সম্মেলনটি সম্পন্ন করা হয়। একই সাথে দলের দুঃসময়ে যারা দলের জন্য কাজ করেছে তাদেরকেই তারা নেতৃত্বে দেখতে চান।</p>
      <p>জানা যায়, ২০১২ সালে বোদা উপজেলা আওয়ামী লীগের সম্মেলনে সভাপতি পদে ওয়াহিদুজ্জামান সুজা ও ফারুক আলম টবিকে সাধারণ সম্পাদক করে ৬৭ সদস্য বিশিষ্ট্য কমিটি গঠন করা হয়। এখন পর্যন্ত উপজেলা কমিটির তারাই নেতৃত্বে দিচ্ছেন। এবার সম্মেলনে নতুন পুরাতন মিলে শক্ত ও গ্রহণযোগ্য একটি কমিটির প্রত্যাশা তৃণমূলের। এবার সভাপতি পদে সম্মেলনে বর্তমান উপজেলা আওয়ামী লীগের সভাপতি ও বোদা পৌর মেয়র ওয়াহিদুজ্জামান সুজা এবারো সভাপতি পদে তৃণমূলের সমর্থন চাইবেন বলে জানা গেছে। সভাপতি পদে বর্তমান কমিটির সিনিয়র সহসভাপতি মনিরুল কাদের, সহসভাপতি ইউসুফ দুলাল, সহসভাপতি আব্দুল জব্বারও সভাপতি পদে প্রার্থী হতে পারেন বলে ধারণা করা হচ্ছে।</p>
      <p>সাধারণ সম্পাদকের পদে উপজেলা আওয়ামী লীগের বর্তমান সাধারণ সম্পাদক ও উপজেলা চেয়ারম্যান ফারুক আলম টবি, উপজেলা আওয়ামী লীগের যুগ্ম সাধারণ সম্পাদক রবিউল আলম সাবুল, যুগ্ম সাধারণ সম্পাদক মোকলেছার রহমান জিল্লুর, যুগ্ম সাধারণ সম্পাদক মিজানুর রহমান ও সাংগঠনিক সম্পাদক আবুল কালাম আজাদ প্রধানের নাম শোনা যাচ্ছে।</p>
      <p>বোদা পৌর আওয়ামী লীগের সহসভাপতি রাশেদুজ্জামান বাবু বলেন, উপজেলায় তরুণ ও প্রবীণের সমন্বয়ে একটি সুন্দর ও গ্রহণযোগ্য কমিটির প্রত্যাশা করছি। যাদের হাতে দল নিরাপদ থাকবে এবং শক্তিশালী হবে।</p>
      <p>সাধারণ সম্পাদক প্রার্থী রবিউল আলম সাবুল বলেন, প্রধানমন্ত্রীর শুদ্ধি অভিযানের পর আমরা যারা দীর্ঘদিন ধরে তৃণমূলে আওয়ামী লীগের রাজনীতি করে আসছি তাদের একটি সুযোগ তৈরি হয়েছে। আমি মনে করি সাধারণ সম্পাদক পদে আমি প্রার্থী হলে তৃণমূলের পূর্ণ সমর্থন পাবো।</p>
      <p>উপজেলা আওয়ামী লীগের সাধারণ সম্পাদক ও উপজেলা চেয়ারম্যান ফারুক আলম টবি বলেন, ওয়ার্ড, ইউনিয়ন ও পৌরসভা আওয়ামী লীগ যাদের হাতে নিরাপদ থাকবে তাদেরকেই কমিটিতে রাখা হয়েছে। রাজনীতিতে পদ পদবি এগুলো কাজের স্বীকৃতি। তাই পদের আকাঙ্খা থাকা অস্বাভাবিক নয়। আমি দীর্ঘদিন সাধারণ সম্পাদকের দায়িত্বে ছিলাম। নেতাকর্মীরা আমার কাজের মূল্যায়ন করবে। তারা যদি চায় এই পদে আমার প্রয়োজনীয় আছে তাহলে তারাই রাখবে আর তারা নতুন নেতৃত্ব ঠিক করলে আমরা আসন ছেড়ে দেব।</p>
      <p>উপজেলা আওয়ামী লীগের সভাপতি ওয়াহিদুজ্জামান সুজা বলেন, এবার দলীয় নির্দেশনা অনুযায়ী বিতর্কিতরা যেন দলের কমিটিতে আসতে না পারে আমরা সেই দিকটি গুরুত্বের সাথে দেখছি। বোদা উপজেলা আওয়ামী লীগের সবকিছু আমাকেই করতে হয়। এবারও সভাপতি পদে নেতাকর্মীরা আমাকে গ্রহণযোগ্য মনে করলে রাখবে না রাখলেও আপত্তি নেই।</p>
      <p>মঙ্গলবার সকাল ১০টায় উপজেলা সদরের মহিলা কলেজ মাঠে অনুষ্ঠিত হবে এই ত্রি-বার্ষিক সম্মেলন। সম্মেলনে প্রধান অতিথি হিসেবে উপস্থিত থাকবেন দলের কেন্দ্রীয় কমিটির যুগ্ম সাধারণ সম্পাদক জাহাঙ্গীর কবির নানক। বিশেষ অতিথি কেন্দ্রীয় কমিটির সাংগঠনিক সম্পাদক বি.এম মোজাম্মেল হক (এমপি)। উদ্বোধক হিসাবে থাকবেন রেলপথ মন্ত্রী ও জেলা আওয়ামী লীগের সভাপতি অ্যাডভোকেট নূরুল ইসলাম সুজন এবং প্রধান বক্তা হিসেবে জেলা আওয়ামী লীগের সাধারণ সম্পাদক আনোয়ার সাদাত সম্রাট।</p>
      <p>ওয়ার্ড, ইউনিয়ন, পৌরসভার কমিটি সমঝোতার মাধ্যমে হওয়ায় উপজেলা কমিটিও সমঝোতার ভিত্তিতে হবে বলে আভাস পাওয়া যাচ্ছে। তৃণমূলের প্রত্যাশা যাদের হাতে আওয়ামী লীগ নিরাপদ থাকবে তাদেরকে নিয়েই যেন নতুন কমিটি গঠন করা হয়।</p>
    </article>
  </body>
</html>