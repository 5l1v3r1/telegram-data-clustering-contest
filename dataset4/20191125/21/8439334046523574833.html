<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/stin-kritikia-rea-galanaki-to-brabeio-balkanika.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T21:45:00+00:00"/>
    <meta property="og:title" content="Στην Κρητικιά Ρέα Γαλανάκη το βραβείο Balkanika"/>
  </head>
  <body>
    <article>
      <h1>Στην Κρητικιά Ρέα Γαλανάκη το βραβείο Balkanika</h1>
      <address>
        <time datetime="2019-11-25T21:45:00+00:00">25 Nov 2019, 21:45</time>
      </address>
      <p>Στη Ρέα Γαλανάκη απονεμήθηκε το φετινό βραβείο Balkanika για το μυθιστόρημά της «Η άκρα ταπείνωση». Όπως μεταδίδει στην κεντρική σελίδα το ΑΠΕ/ΜΠΕ, το βραβείο Balkanika καθιερώθηκε το 1995 και απονέμεται ετησίως. Αποτελεί θεσμό ιδιαίτερου κύρους στις χώρες των Βαλκανίων. Αποβλέπει στην προσέγγιση των χωρών της χερσονήσου διαμέσου του πολιτισμού, στη γνωριμία με τη λογοτεχνία τους, στην ανταλλαγή εμπειριών και σκέψεων, καθώς και στη διαμόρφωση ενός πεδίου κοινής δράσης. Προϋπόθεση για να είναι υποψήφιο ένα βιβλίο για το βραβείο, είναι να έχει εκδοθεί στη χώρα του έως πέντε χρόνια νωρίτερα και να έχει μεταφραστεί στα αγγλικά ή τα γαλλικά. Κάθε συμμετέχουσα χώρα εκπροσωπείται από έναν εκδοτικό οίκο. Την Ελλάδα εκπροσωπούν από τη θέσπιση του βραβείου, οι εκδόσεις Κέδρος, που προτείνουν την ελληνική συμμετοχή στον διαγωνισμό.</p>
      <p>Στο θεσμό συμμετέχουν επτά χώρες: Αλβανία, Βουλγαρία, Ελλάδα, Βόρεια Μακεδονία, Ρουμανία, Σερβία, Τουρκία. Η φετινή διοργάνωση πραγματοποιήθηκε στις 23 και 24 Νοεμβρίου 2019 στα Τίρανα. Στη διαβαλκανική κριτική επιτροπή συμμετείχε ως κριτής ο Σπύρος Γιανναράς, συγγραφέας και μεταφραστής. Tο βιβλίο της Γαλανάκη «L’Ultime Humilation», κυκλοφορεί στα γαλλικά από τις εκδόσεις Cabourakis σε μετάφραση Loïc Marcou.</p>
    </article>
  </body>
</html>