<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/sport/corci-postali-praksa/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:46:13+00:00"/>
    <meta property="og:title" content="Ćorci postali praksa"/>
    <meta property="og:description" content="Možda su i mogli nakon više od pet godina da se pobednički vrate iz Podgorice, međutim, uprkos određenim spornim sudijskim odlukama u samom finišu utakmice, čini se da su košarkaši Partizana protiv Budućnosti kapitulirali zbog, sada već hroničnog problema ove sezone - šuta za tri poena (65:60)."/>
  </head>
  <body>
    <article>
      <h1>Ćorci postali praksa</h1>
      <h2>Partizan u Podgorici ponovo bio očajan u šutu za tri poena</h2>
      <address><time datetime="2019-11-25T21:46:13+00:00">25 Nov 2019, 21:46</time> by <a rel="author">N. M.</a></address>
      <p>
        <b>Možda su i mogli nakon više od pet godina da se pobednički vrate iz Podgorice, međutim, uprkos određenim spornim sudijskim odlukama u samom finišu utakmice, čini se da su košarkaši Partizana protiv Budućnosti kapitulirali zbog, sada već hroničnog problema ove sezone – šuta za tri poena (65:60).</b>
      </p>
      <p>I treći izgubljeni meč u regionalnim okvirima usko je povezan sa lošim procentima šuta, posebno van linije 6,75. Više i nije slučajnost da crno-beli završe meč sa procentima kojih bi se postideli i amateri, a kamoli profesionalci koji tokom radne nedelje sigurno kroz obruč probace više od hiljadu pokušaja iz raznih pozicija i situacija.</p>
      <p>U poslednje dve abaligaške utakmice protiv Crvene zvezde i Budućnosti košarkaši Partizana šutirali su za tri poena 6/49.</p>
      <p>Podatak koji je sigurno za rubriku verovali ili ne, ako se zna da crno-beli u spoljnoj liniji raspolažu sa iskusnim igračima, ne mlađim od 24 godine (ne računajući Uroša Trifunovića). Trener Andrea Trinkijeri u rotaciji koristi šestoricu spoljnih igrača i još trojicu na poziciji četvorke. Jedan od razloga lošeg procenta šuta van 6,75 jeste i taj što Rašon Tomas kao primarna opcija na krilnom centru ne može bazen iz ležaljke da pogodi.</p>
      <p>Nestvarno, ali Amerikanac u dosadašnjem delu ABA lige nije pogodio nijednu trojku iz deset pokušaja. Neko ko bi trebalo da širi igru sa četvorke, između ostalog i šutem van 6,75, a pritom je ubedljivo najbolje rešenje na toj poziciji, šuterski je potpuno indisponiran.</p>
      <p>Statistički, za ekipu koja šutira za tri poena 35 odsto može se reći da je „prosečnog kalibra“. Partizan je od početka ABA lige samo na tri utakmice šutirao za tri u pomenutom domenu, dok je na ostalim mečevima bio izuzetno loš: protiv Primorske 25 odsto, Zvezde 11,5, Budućnosti 13, FMP 21,7….</p>
      <p>Do letošnjeg dolaska u Partizan, Kori Volden je slovio za izrazitog individualca i solidnog šutera, dok se Markus Pejdž u crno-belom dresu prethodne sezone isprofilisao kao dobar strelac sa distance.</p>
      <p>Ognjen Jaramaz i Rade Zagorac neće moći da dostignu određene igračke visine bez pouzdanog šuta, segmenta u kojem je u prvih osam kola podbacio i Nemanja Gordić (26,9).</p>
      <p>Šut iz driblinga, generalno je poslednjih godina veliki problem srpskih bekova i krila; utisak je da se u mlađim kategorijama preskaču bitne lekcije iz održavanja balansa prilikom skok-šuta; suzbija mašta u pokušajima preko igrača i kažnjava selidbom na klupu gotovo svaki šut iz punog trka u kontranapadu.</p>
      <p>Kada se te lekcije ne savladaju u kadetskim i ranim juniorskim danima, onda uglavnom postanu nenadoknadivo gradivo u seniorskoj konkurenciji, pa tako iz kola u kolo gledamo srpske igrače u taborima večitih rivala koji se uglavnom „razmeću ćorcima“.</p>
      <h3>Povezani tekstovi:</h3>
    </article>
  </body>
</html>