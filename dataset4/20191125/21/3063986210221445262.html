<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843476"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="আওয়ামী লীগ এমপির কাছে ‘বিচারপ্রার্থী’ বিএনপি সেক্রেটারি!"/>
    <meta property="og:description" content="ব্রাহ্মণবাড়িয়ার নবীনগর উপজেলায় ছাত্রদলের পদত্যাগী নেতাকর্মীদের হাতে প্রকাশ্যে লাঞ্ছিত হয়ে আদালতে দ্রুত বিচার আইনে মামলা করার পর এবার স্থানীয় আওয়ামী লীগের এমপি এবাদুল করিম বুলবুলের কাছে বিচারপ্রার্থী হলেন উপজেলা বিএনপির সেক্রেটারি অ্যাডভোকেট আনিছুর রহমান মঞ্জু। গতকাল রবিবার বিএনপি নেতা মঞ্জু আওয়ামী লীগের এমপি বুলবুলের সঙ্গে দেখা করে তার উপর হামলার ঘটনায় একটি স্মারক লিপি দেন। এদিকে বিএনপির সেক্রেটারির আওয়ামী লীগের এমপির কাছে স্মারকলিপি দিয়ে বিচারপ্রার্থী হওয়ার এ আলোচিত ঘটনাটি নিয়ে সামাজিক যোগাযোগ মাধ্যম ফেইসবুকসহ বিভিন্ন মহলে এখন তুমুল ঝড় বইছে। জানা গেছে, গত ৭ নভেম্বর বিপ্লব ও সংহতি দিবস পালন করার প্রাক্কালে সকালে উপজেলা বিএনপির সাধারণ সম্পাদক অ্যাডভোকেট আনিছুর রহমান মঞ্জুর উপর সদ্য পদত্যাগকারী ছাত্রদল নেতা হয়রত আলী ও রুবেলের নেতৃত্বে অর্তকিতে হামলা চালানো হয়। ওই সময় বিএনপি নেতা মঞ্জুকে বেধড়ক মারধর করে রক্তাক্ত করা হয়। এ ঘটনার চারদিন পর আহত মঞ্জু বাদী হয়ে গত ১১ নভেম্বর ব্রাহ্মণবাড়িয়ার অতিরিক্ত চিফ জুডিশিয়াল ম্যাজিস্ট্রেট আদালতে বিএনপি থেকে সদ্য পদত্যাগকার নেতাী উপজেলা বিএনপির সহ সভাপতি ও নবীনগর পৌরসভার বিদায়ী মেয়রকে…"/>
  </head>
  <body>
    <article>
      <h6 class="kicker">নবীনগরে দ্রুত বিচার আইনে মামলার পর</h6>
      <h1>আওয়ামী লীগ এমপির কাছে ‘বিচারপ্রার্থী’ বিএনপি সেক্রেটারি!</h1>
      <address><time datetime="2019-11-25T21:30:00+00:00">25 Nov 2019, 21:30</time> by <a rel="author">নবীনগর (ব্রাহ্মণবাড়িয়া) প্রতিনিধি</a></address>
      <p>ব্রাহ্মণবাড়িয়ার নবীনগর উপজেলায় ছাত্রদলের পদত্যাগী নেতাকর্মীদের হাতে প্রকাশ্যে লাঞ্ছিত হয়ে আদালতে দ্রুত বিচার আইনে মামলা করার পর এবার স্থানীয় আওয়ামী লীগের এমপি এবাদুল করিম বুলবুলের কাছে বিচারপ্রার্থী হলেন উপজেলা বিএনপির সেক্রেটারি অ্যাডভোকেট আনিছুর রহমান মঞ্জু।</p>
      <p>গতকাল রবিবার বিএনপি নেতা মঞ্জু আওয়ামী লীগের এমপি বুলবুলের সঙ্গে দেখা করে তার উপর হামলার ঘটনায় একটি স্মারক লিপি দেন।</p>
      <p>এদিকে বিএনপির সেক্রেটারির আওয়ামী লীগের এমপির কাছে স্মারকলিপি দিয়ে বিচারপ্রার্থী হওয়ার এ আলোচিত ঘটনাটি নিয়ে সামাজিক যোগাযোগ মাধ্যম ফেইসবুকসহ বিভিন্ন মহলে এখন তুমুল ঝড় বইছে।</p>
      <p>জানা গেছে, গত ৭ নভেম্বর বিপ্লব ও সংহতি দিবস পালন করার প্রাক্কালে সকালে উপজেলা বিএনপির সাধারণ সম্পাদক অ্যাডভোকেট আনিছুর রহমান মঞ্জুর উপর সদ্য পদত্যাগকারী ছাত্রদল নেতা হয়রত আলী ও রুবেলের নেতৃত্বে অর্তকিতে হামলা চালানো হয়। ওই সময় বিএনপি নেতা মঞ্জুকে বেধড়ক মারধর করে রক্তাক্ত করা হয়। এ ঘটনার চারদিন পর আহত মঞ্জু বাদী হয়ে গত ১১ নভেম্বর ব্রাহ্মণবাড়িয়ার অতিরিক্ত চিফ জুডিশিয়াল ম্যাজিস্ট্রেট আদালতে বিএনপি থেকে সদ্য পদত্যাগকার নেতাী উপজেলা বিএনপির সহ সভাপতি ও নবীনগর পৌরসভার বিদায়ী মেয়রকে (সদ্য অনুষ্ঠিত পৌরসভা নির্বাচনে পরাজিত মেয়র প্রার্থী) প্রধান আসামি করে দ্রুত বিচার আইনে একটি মামলাটি দায়ের করেন। মামলায় বিদায়ী মেয়রের সঙ্গে একই সময়ে পদত্যাগকারী উপজেলা ছাত্রদলের সাধারণ সম্পাদক হয়রত আলী ও নবীনগর পৌর ছাত্রদলের সভাপতি আশরাফুল ইসলাম রুবেলসহ ২২ জন নেতাকর্মীকে আসামি করা হয়। তবে মামলার আসামিরা উচ্চ আদালত থেকে ইতিমধ্যে  ৮ সপ্তাহের জন্য জামিনও পেয়েছেন।</p>
      <p>এদিকে মামলার ঘটনাটি নিয়ে স্থানীয় বিভিন্ন মহলে ব্যাপক আলোচনার ঝড় উঠার পর এর রেশ কাটতে না কাটতেই গতকাল রবিবার উপজেলা বিএনপির সাধারণ সম্পাদক ও ওই মামলার বাদী অ্যাডভোকেট আনিছুর রহমান মঞ্জু আওয়ামী লীগের স্থানীয় সংসদ সদস্য এবাদুল করিম বুলবুলের সঙ্গে নবীনগর মহিলা কলেজে দেখা করে পুরো ঘটনাটি এমপির কাছে সবিস্তারে তুলে ধরে এমপির সার্বিক সহযোগিতা চান। এ সময় বিএনপির এই নেতার সঙ্গে তার অনুসারী বিএনপির সিনিয়র নেতারা উপস্থিত ছিলেন।</p>
      <p>এদিকে নিজ দলের বিক্ষুব্ধ কর্মীদের হাতে বিএনপির সেক্রেটারির রক্তাক্ত হওয়ার ঘটনায় আদালতে মামলা হওয়ার পর নতুন করে আবার আওয়ামী লীগের এমপির কাছে এস নালিশ জানিয়ে ‘বিচারপ্রার্থী’ হওয়ার ঘটনাটি নিয়ে এখন বিভিন্ন মহলে নানা মুখরোচক আলোচনার সৃষ্টি হয়েছে। </p>
      <p>নাম প্রকাশে অনিচ্ছুক স্থানীয় বিএনপির একাধিক সিনিয়র নেতা কালের কণ্ঠকে বলেন, মঞ্জুর উপর ছাত্রদলের বিক্ষুব্ধ কতিপয় নেতার হামলার ঘটনাটি যতটা না দু:খজনক, তার চেয়েও আওয়ামী লীগ এমপির কাছে বিএনপির সেক্রেটারির ‘নালিশ’ করাটা তার চেয়েও বেশী লজ্জাজনক। এটি করা মোটেও মঞ্জুর শোভন হয়নি।</p>
      <p>তবে অ্যাডভোকেট আনিছুর রহমান মঞ্জু আজ সোমবার কালের কণ্ঠকে বলেন, আমি এমপির কাছে বিচারপ্রার্থীও হইনি কিংবা নালিশ করতেও যাইনি। মূলত আমার উপর হামলার ঘটনায় গ্রামের মুরুব্বীদের নেওয়া সিদ্ধান্তের কথাগুলো এমপি মহোদয়কে লিখিতভাবে অবগত করাতে গিয়েছিলাম। সুতরাং আমি বিএনপির পক্ষে যাইনি, সেখানে গিয়েছিলাম গ্রামবাসীর পক্ষে।</p>
      <p>সংসদ সদস্য এবাদুল করিম বুলবুল কালের কণ্ঠকে বলেন, বিএনপির সেক্রেটারিসহ নেতারা আমার কাছে এসেছিলেন। আমি সাফ বলে দিয়েছি হামলাকারীরা যত শক্তিশালীই হোক তাদের বিচার আইনগতভাবেই হবে। ইতিমধ্যে পুলিশকে নিরপেক্ষভাবে মামলাটি তদন্ত করে প্রয়োজনীয় ব্যবস্থা নিতে নির্দেশ দিয়েছি। কাউকেই ছাড়া হবে না।</p>
      <p>প্রসংগত, গত ১৬ নভেম্বর ‘নবীনগরে বিদায়ী মেয়রসহ ২২ জনের বিরুদ্ধে বিএনপি নেতার মামলা’ শিরোনামে কালের কণ্ঠে একটি সংবাদ প্রকাশিত হয়।</p>
    </article>
  </body>
</html>