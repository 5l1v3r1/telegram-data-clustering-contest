<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/gorusme-olsaydi-ne-olurdu-54032yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Görüşme olsaydı ne olurdu?"/>
    <meta property="og:description" content="Cumhurbaşkanı açıkladı, &quot;Görüşmedim&quot; dedi..Muharrem İnce açıkladı, &quot;Görüşmedim&quot; dedi..Yazıyı yazan açıkladı, &quot;Görüşmedim diyorlarsa..."/>
  </head>
  <body>
    <article>
      <h1>Görüşme olsaydı ne olurdu?</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author">Murat İDE</a></address>
      <p>Cumhurbaşkanı açıkladı, <b>"Görüşmedim"</b> dedi..</p>
      <p>Muharrem İnce açıkladı, <b>"Görüşmedim"</b> dedi..</p>
      <p>Yazıyı yazan açıkladı, <b>"Görüşmedim diyorlarsa doğrudur. Demek ki ben yanlış yapmışım"</b> dedi.</p>
      <p>Yazıyı yazanın haber kaynağı Talat Atilla açıkladı, <b>"Kaynağım beni yanıltmış olabilir. Ama ölsem kaynağımı açıklamam"</b> dedi.</p>
      <p>**</p>
      <p>Peki yazının kaynağı, bilginin kaynağı olarak nereyi gösterdi?</p>
      <p>Cumhuriyet Halk Partisi'ni..</p>
      <p>**</p>
      <p>Şimdi tersten gidelim ve finalde hayati soruyu soralım.</p>
      <p>Bu düzenekte, <b>"Muharrem İnce'nin saraya giderek, CHP Genel Başkanlığı için destek sözü aldığı" </b>iddiasının kaynağı olarak ortada kim kaldı?</p>
      <p>CHP'li bir kaynak.</p>
      <p>Peki bunca yıldır tanıdığım ve böyle bir haberi, bırakın başkasına üflemeyi, o dakika sitesinde paylaşacağından adım gibi emin olduğum Talat Atilla, Candaş Tolga olmadı Uğur Dündar, Uğur Dündar olmadı Rahmi Turan gibi niye kapı kapı dolaşır sizce?</p>
      <p>O haber mutlaka yayınlanmalı, yazılmalıdır da ondan.</p>
      <p>Peki, Talat'ın Ak Parti ile ilişkileri nasıl?</p>
      <p>Eeee arşivleri açıp bakın, ekran ekran Ak Parti ve Cumhurbaşkanı'nı savunan yayınları göreceksiniz.</p>
      <p>Şimdi kilit nokta şu;</p>
      <p>Talat kendisine verilen bilgiyi, hayret ki kullanmayıp, birine üfledi. Sonra ortaya bir kaynak enflasyonu çıktı.</p>
      <p>Matruşka gibi, her yeni kaynak bir başka kaynağın varlığından söz etti.</p>
      <p><b>"Kaynağını açıkla"</b> denilen, kaynağını açıkladıktan sonra, bu kez dönüp açıklanan kaynağa dendi ki, <b>"Kaynağını açıkla"</b></p>
      <p>Açıklana açıklana iş geldi nereye dayandı?</p>
      <p>
        <b>"CHP'li bir kaynağa"</b>
      </p>
      <p>Bu arada kimse şunu sormadı;</p>
      <p>
        <b>
          <i>- Yahu bu işin asıl kaynağı CHP'liyse, CHP'ye yakın Sözcü Gazetesi'nde bir haber ya da yazı için neden araya Ak Parti güzellemeleri yapan bir gazeteci soksun?</i>
        </b>
      </p>
      <p>
        <b>
          <i>İşi saraya bulaştırmak için mi?</i>
        </b>
      </p>
      <p>Ama aynı kaynak, işi saraya değil, CHP'ye bulaştırdı.. N'olcak şimdi?</p>
      <p>**</p>
      <p>Bakın, medyada 40 kişiyiz, birbirimizi biliriz.</p>
      <p>Ortada öyle garip işler dönüyor ki..</p>
      <p>Rahmi Turan'a soruyorlar,<b><i> "Bu bilgi gelince neden Muharrem İnce'yi aramadınız?"</i></b> diyorlar..</p>
      <p><b><i>"Telefonunu bulamadım" </i></b>diyor..</p>
      <p>İyi ama Rahmi abinin, 50 yıllık yol arkadaşı olan Sözcü'nün Genel Yayın Yönetmeni Metin Yılmaz'ın damadının, Muharrem İnce'nin en yakınlarından biri, hatta en yakını olduğunu bilmemesi mümkün mü?</p>
      <p>Ey okur, bu son cümleyi atlar mısınız, üzerinde düşünür müsünüz bilmem, ama bence çok önemli.</p>
      <p>**</p>
      <p>Neyse dönelim başa ve  mevzunun can alıcı kısmına..</p>
      <p>Cumhurbaşkanı "yok" dediğine göre,</p>
      <p>Muharrem İnce "yok" dediğine göre,</p>
      <p>Yazan<b> "Kandırıldım"</b>, kaynak <b>"Yanıltılmış olabilirim"</b> dediğine göre;</p>
      <p>İnanacağız ve böyle bir görüşmenin olmadığını kabulleneceğiz.</p>
      <p>Devletin zirvesi de var, 40 yıllık siyasetçi de var, 60 yıllık gazeteci de var.</p>
      <p>Bu kadar kıymetli isim yalan söylüyor olamaz..</p>
      <p>**</p>
      <p>Şimdiiiii, soru şu;</p>
      <p>
        <b>
          <i>- Peki bu görüşme olsaydı neler olurdu?</i>
        </b>
      </p>
      <p>**</p>
      <p>Tekrar yazayım..</p>
      <p>
        <b>
          <i>- Peki bu görüşme olsaydı, neler olurdu?</i>
        </b>
      </p>
      <p>**</p>
      <p>Lafı eveleyip gevelemeyeceğim;</p>
      <p>
        <b>
          <i>-Aha da kabak gibi, şu anda olanlar olurdu..</i>
        </b>
      </p>
      <p>Mevzu gelir, <b>"Bu işin kaynağı CHP'li biri"</b>ne dayanır, orada bırakılırdı..</p>
      <p>Tanımadığınız için kavramakta zorlanabilirsiniz, yardımcı olayım;</p>
      <p><b><i>"Derimi yüzseler o CHP'li kaynağı açıklamam"</i></b> diyor ya Talat Atilla, icap etse, dakika beklerse adım Murat değil..</p>
      <p>**</p>
      <p>Kafanız karışıksa, bu soruya kendinize tekrar tekrar sorunuz efendim;</p>
      <p>
        <b>
          <i>- Muharrem İnce ile Saray arasında, iddia edildiği gibi bir görüşme olsaydı, neler olurdu?</i>
        </b>
      </p>
      <p>
        <b>"Kime yarıyor?" diye mi soracaktık?</b>
      </p>
      <p>E soralım o zaman.</p>
      <p>Cumhurbaşkanı'nın adı geçti. Oldu sana muhalefetin içini karıştırmaya çalışan kişi.. Demek ki onun işine yaramadı..</p>
      <p>Rahmi Turan yazdı.. Oldu sana, aldatılan gazeteci.. Demek ki onun işine de yaramadı..</p>
      <p>Kemal Kılıçdaroğlu, <b>"Vallahi inanırım, yaparlar"</b> kabilinden konuştu, ama <b>"Doğru ve ismi de biliyorum"</b> dedi diye yalanlar söyleyip onu da zora soktular.. (Ki bu noktaya dikkat.. Yayınlar sırasında iktidar borazanlarının telefonlarına aynı anda mesaj geldi. Tekrar tekrar izleyin programları ve aha da şuraya yazın)</p>
      <p>Kurultay'a hazırlanan CHP'de bir çete var iddiası ortalığı kasıp kavuruyor.</p>
      <p>Eeeee, görünen oraya da yaramamış..</p>
      <p>Peki, bu soruyla nasıl bulacağız faili?</p>
      <p>**</p>
      <p>En iyisi;</p>
      <p>
        <i>-Ekranlara, gazete manşetlerine,</i>
      </p>
      <p>
        <i>-Uzun süredir sesi soluğu çıkmayan bir siyasinin yeniden meşhurlaşmasına,</i>
      </p>
      <p>
        <i>-Ve dahi "Mağdurlaştırılmasına" </i>
      </p>
      <p>
        <i>- CHP'nin bu denli seviyesiz bir işle birlikte anılmasından mutlu mu mutlu olan iktidara ve medyasına bakalım,</i>
      </p>
      <p>Yeter..</p>
      <p>Bir fikrimiz olacaktır..</p>
      <p>
        <b>Muharrem bey, yakışık almadı</b>
      </p>
      <p>Bu toz duman arasında, arada kaynadı belki ama, Muharrem İnce'nin bir sözü var ki, incitici ve şık değil.</p>
      <p>Dedi ki;</p>
      <p>
        <b>
          <i>- 2018'de planı kurdular. Dediler ki; Meral Akşener ikinci, Muharrem İnce üçüncü olur. Plan buydu.. Ama tersine döndü her şey.."</i>
        </b>
      </p>
      <p>Oldu mu şimdi? Bu söz yakıştı mı?</p>
      <p> Gerçi anketler de öyle gösteriyordu ama, tarih, haysiyetli olan herkese şu notu düşmeyi emrediyor;</p>
      <p>
        <b>
          <i>- Gazete ve televizyonlara, 'Açın kapıları Muharrem İnce'ye' suflajı gitmeseydi..</i>
        </b>
      </p>
      <p>-Ankara, İzmir ve İstanbul'da, iktidardaki bazı yakınlarınızın da(!) desteğiyle o büyük mitinglerden, muhafazakar seçmene "Eyvah, galiba CHP geliyor" endişesi enjekte edilmeseydi..</p>
      <p>
        <b>
          <i>-İkinci tura kalsanız bile, tüm araştırma sonuçları, Tayyip Erdoğan'ın kazanacağını gösteriyor.. Ve aynı araştırmalar, ikinci tura Meral Akşener kaldığında, Recep Tayyip Erdoğan'ın kabusuna işaret ediyorken..</i>
        </b>
      </p>
      <p>Bu tarif de nereden çıktı Muharrem bey..</p>
      <p>**</p>
      <p>Hiçbir şey değilse, <b>"Beşeri münasebetler"</b> engel olmalıydı bu sözlere.</p>
      <p>Gerçi, yandaş medyanın gazıyla, onların kahramanı olmayı kabullenebilen ve kendi partisini çetecilikle suçlayabilen bir siyasi motiften beklediğim şeye bak..</p>
      <p><b>"İlahi Murat, sen de pek safsın"</b> dedim ve sustum..</p>
      <figure>
        <iframe src="https://www.youtube.com/embed/Vvk9Av45c6A" width="560" height="315" data-service="Youtube" scrolling="no"/>
      </figure>
    </article>
  </body>
</html>