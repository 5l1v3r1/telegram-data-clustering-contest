<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/mask-objasnio-zasto-je-puklo-neprobojno-staklo-sajbertraka/"/>
    <meta property="og:site_name" content="Krstarica"/>
    <meta property="article:published_time" content="2019-11-25T21:05:00+00:00"/>
    <meta property="og:title" content="Mask objasnio zašto je puklo neprobojno staklo „sajbertraka“"/>
    <meta property="og:description" content="VAŠINGTON - Direktor kompanije Tesla Ilon Mask objasnio je zašto je tokom predstavljanja električnog kamioneta &quot;sajbertrak&quot; prošle nedelje, puklo navodno"/>
  </head>
  <body>
    <article>
      <h1>Mask objasnio zašto je puklo neprobojno staklo „sajbertraka“</h1>
      <address><time datetime="2019-11-25T21:05:00+00:00">25 Nov 2019, 21:05</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521539-750x430.jpg"/>
        <figcaption>Foto: Tanjug</figcaption>
      </figure>
      <p>VAŠINGTON – Direktor kompanije Tesla Ilon Mask objasnio je zašto je tokom predstavljanja električnog kamioneta „sajbertrak“ prošle nedelje, puklo navodno neprobojno staklo vozila, posle čega je su deonice kompanije izgubile na vrednosti, a on ostao bez 770 miliona dolara.</p>
      <p>Mask tvrdi da je presudan momenat bio onaj kad je udarcem velikim čekićem isprobana otpornost vrata načinjenih od posebne mešavine različitih metala, čime je „načeta“ struktura stakla i kompromitovana njegova jačina.</p>
      <p>To je rezultiralo pucanjem stakla, kada ih je dizajner Franc von Holćausen udario metalnom kuglom.</p>
      <p>„Da, udarac čekića u vrata napuknuo je bazu stakla što je uzrokovalo da metalna lopta ne odskoči. Trebalo je da prvo gađamo prozor, a onda da uradimo deo sa čekićem i vratima“, napisao je Mask na Tviteru.</p>
      <p>On je podelio i video probe testiranja na kojem kugla savršeno odskače od prozora koji ostaje netaknut.</p>
      <p>Posle incidenta, akcije Tesle su pale za šest odsto na tržištu, ali je njihova vrednost danas ponovo skočila za četiri odsto, nakon što je Mask poručio da je kompanija već primila 200.000 porudžbina za svoj futuristički pikap „sajbertrak“.</p>
      <p>Mask ima 48 godina i trenutno je 41. na listi najbogatijih ljudi na svetu.</p>
      <p>(Tanjug)</p>
    </article>
  </body>
</html>