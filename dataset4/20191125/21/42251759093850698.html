<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Crna-Gora/a315669-Kojasevic-za-SK-Bicemo-spremni-za-Buducnost.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T21:42:00+00:00"/>
    <meta property="og:title" content="Kojašević za SK: Bićemo spremni za Budućnost"/>
    <meta property="og:description" content="Fudbaleri Sutjeske i Budućnosti uspešno su prebrodili 16. kolo šampionata Crne Gore. Nikšićani su nadigrali Petrovac u gostima sa 4:0, dok je Budućnost u derbiju bila bolja od OFK Titograda sa 2:1."/>
  </head>
  <body>
    <article>
      <h1>Kojašević za SK: Bićemo spremni za Budućnost</h1>
      <h2>Fudbaleri Sutjeske i Budućnosti uspešno su prebrodili 16. kolo šampionata Crne Gore. Nikšićani su nadigrali Petrovac u gostima sa 4:0, dok je Budućnost u derbiju bila bolja od OFK Titograda sa 2:1.</h2>
      <address><time datetime="2019-11-25T21:42:00+00:00">25 Nov 2019, 21:42</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170462/jpeg/Damir-Kojasevic"/>
        <figcaption>Damir Kojašević<cite>FK Sutjeska</cite></figcaption>
      </figure>
      <p>Iskra je imala tri boda u džepu, ali bez dva ostala u poslednjim minutama meča, pa sada, Sutjeska ima dva boda više u odnosu na Iskru i Budućnost, koja ima i utakmicu manje u odnosu na ekipe iz Nikšića i Danilovgrada.</p>
      <p>Budućnost će odloženu utakmicu 14. kola protiv Grblja u Radanovićima odigrati sredinom decembra, a pre toga Podgoričane očekuje veliki derbi i gostovanje u Nikšiću.</p>
      <p>Izabranici Nikole Rakojevića u dobrom raspoloženju čekaju veliki derbi koji sledi. U proteklom periodu su imali dosta problema sa povredama, ali sada je to prošlost. Spremni su Janković, Kojašević, Ćetković, Marković.</p>
      <p>„<i>Odigrali smo odlično protiv Petrovca. Dominirali i kontrolisali dešavanja na terenu od prvog do poslednjeg minuta. Iskreno, kao i svi u timu jedva čekam nedelju i početak velikog derbija. Cenimo i poštujemo Budućnost</i><i>, radi se o izuzetno kvalitetnoj ekipi, ali igramo na našem stadionu, pred našim navijačima. Silno smo motivisani, nemamo problema sa povredama i želimo pobedu kojom bi napravili značajan korak ka ostvarenju cilja, a to je osvajanje titule“</i>, naglasio je za Sport Klub, Damir Piksi Kojašević, koji je odličnim partijama u dresu Sutjeske zaslužio ponovni poziv u dres sa državnim grbom i nastavio:</p>
      <p>„<i>Imamo dva boda više u odnosu na Budućnost koja ima i utakmicu manje. Ni jednog trenutka ne treba zaboraviti Iskru koja je pokazala da pored borbe za mesto u kvalifikacijama za Ligu Evrope, može da se bori i za titulu. M</i><i>i smo kao što sam rekao u dobrom raspoloženju, a daleko veći pritisak je na plećima igrača Budućnosti jer će u slučaju poraza imati minus pet u odnosu na nas, a to neće biti tako lako stići, naprotiv. Meč koji Budućnost treba da odigra naknadno je gostovanje Grblju, ekipi koja teško gubi mečeve na svom terenu. Ipak, moram da naglasim da ne gledamo u dvorište Podgoričana. Moramo da budemo fokusirani, mirni i odlučni. Ako odigramo kako umemo i znamo, a ne vidim razlog da tako ne bude, ne sumnjam da će naši navijači biti zadovoljni epilogom velikog derbija“,</i> naglasio je Damir Kojašević.</p>
      <p>Do kraja godine odigraće se još tri runde u šampionatu Crne Gore. Sutjeska posle Budućnosti, gostuje Grblju i OFK Titogradu, dok Budućnost posle Nikšića, na svom terenu čeka Iskru i Rudar, a gostuje u odloženom meču ekipi Grblja.</p>
    </article>
  </body>
</html>