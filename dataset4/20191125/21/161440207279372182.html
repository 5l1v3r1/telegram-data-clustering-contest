<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/25/salgono-a-2-200-metri-senza-guardare-le-previsioni-bloccati-per-2-137-957033.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T21:12:52+00:00"/>
    <meta property="og:title" content="Salgono a 2.200 metri senza guardare le previsioni: bloccati per 2 giorni per la neve"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">torino</h6>
      <h1>Salgono a 2.200 metri senza guardare le previsioni: bloccati per 2 giorni per la neve</h1>
      <h2>La disavventura, fortunatamente a lieto fine, di due giovani. Che ammettono: "Siamo stati sprovveduti"</h2>
      <address>
        <time datetime="2019-11-25T21:12:52+00:00">25 Nov 2019, 21:12</time>
      </address>
      <p>"Siamo stati degli sprovveduti".</p>
      <p>Si sono definiti così due escursionisti rimasti bloccati per due giorni a causa della neve a 2.200 metri sulle montagne di Sauze di Cesana, in provincia di Torino.</p>
      <p>Le operazioni di recupero del Soccorso Alpino, supportato da Guardia di Finanza e vigili del fuoco, si sono concluse oggi, con i due giovani - un ragazzo e una ragazza - che sono stati riaccompagnati a valle, stanchi, spaventati e infreddoliti, ma illesi.</p>
      <p>Erano partiti per un'escursione al Bivacco Rattazzo, incuranti sia dell'allerta meteo che del rischio valanghe lanciato dalle autorità.</p>
      <p>Risultato: quando le condizioni meteo sono peggiorate hanno capito che non potevano più tornare indietro e sono stati costretti a dare l'allarme.</p>
      <p>Dopo che la macchina dei soccorsi si è mobilitata, con le squadre specializzate che hanno raggiunto il bivacco in sella ad alcune motoslitte partite da Sestriere, e dopo che sono stati riportati indietro, i due giovani hanno ammesso: "Non abbiamo consultato i bollettini. Abbiamo sbagliato". E ancora: "Non eravamo attrezzati e sprofondavamo nella neve".</p>
      <p>Un'esperienza choccante, che servirà loro di lezione. A loro e, si spera, non solo a loro. "Non sappiamo più come chiedere scusa, se non continuando a ringraziare chi ci ha aiutato", concludono i due ragazzi. Aggiungendo: "Chi ha intenzione di andare in montagna, impari dal nostro errore.</p>
      <p>Ogni anno, in inverno, sono altissimi i costi, sia in termini di vite umane che di spese di soccorso, a causa del mancato rispetto delle prescrizioni e dei bollettini meteo diramati dalle autorità.</p>
      <p>(Unioneonline/l.f.)</p>
    </article>
  </body>
</html>