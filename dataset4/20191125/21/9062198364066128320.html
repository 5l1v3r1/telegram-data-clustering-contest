<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3388845/trumpin-milyarder-rakibinden-flas-ayrilik"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T21:49:00+00:00"/>
    <meta property="og:title" content="Trump'ın milyarder rakibinden flaş ayrılık"/>
    <meta property="og:description" content="Trump'ın milyarder rakibinden flaş ayrılık"/>
  </head>
  <body>
    <article>
      <h1>Trump'ın milyarder rakibinden flaş ayrılık</h1>
      <h2>ABD'de 2020 başkanlık seçimleri yarışına katılan Demokrat aday adaylarından iş adamı Michael Bloomberg, Birleşmiş Milletler (BM) İklim Değişikliği Özel Temsilciliği görevinden ayrıldı.</h2>
      <address>
        <time datetime="2019-11-25T21:49:00+00:00">25 Nov 2019, 21:49</time>
      </address>
      <p>BM Genel Sekreter Sözcüsü Stephane Dujarric, günlük basın brifinginde, Bloomberg'in 11 Kasım'da Genel Sekreter Antonio Guterres'e gönderdiği mektupta, İklim Değişikliği Özel Temsilciliği görevini bıraktığını bildirdiğini aktardı.</p>
      <p>Dujarric, Bloomberg'e iklim değişikliğine karşı mücadelesi nedeniyle teşekkür etti.</p>
      <p>Eski New York Belediye Başkanı milyarder Michael Bloomberg, dün 2020 ABD başkanlık yarışına katıldığını açıklamıştı.</p>
      <p>Medya patronu Bloomberg, başkanlık yarışında Demokrat aday adaylarına katılan 18'inci isim oldu.</p>
      <p>Cumhuriyetçi Partiden 2001 ve 2005'te iki dönem New York Belediye Başkanı seçilen Bloomberg, 2007'de partisiyle yollarını ayırdıktan sonra 2009'da bağımsız aday olarak 3. dönem belediye başkanlığını kazanmıştı.</p>
      <p>ABD'de 59. başkanlık seçimleri 3 Kasım 2020'de yapılacak.</p>
    </article>
  </body>
</html>