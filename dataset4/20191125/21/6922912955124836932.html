<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/ygeia/farmako---nea/article/imeres-diaviti-2019-ekdilosi-tou-silogou-diavitikon-a8inas-stis-29-30112019"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-25T21:42:00+00:00"/>
    <meta property="og:title" content="Ημέρες Διαβήτη 2019: Εκδήλωση του Συλλόγου Διαβητικών Αθήνας στις 29-30/11/2019"/>
    <meta property="og:description" content="Με αφορμή την Παγκόσμια Ημέρα Διαβήτη, ο Σύλλογος Διαβητικών Αθήνας (ΣΥ.Δ.Α.) προσκαλεί τα μέλη του, τις οικογένειές τους, τους επαγγελματίες υγείας, γιατρούς, νοσηλευτές, ψυχολόγους κ.α. και τους φίλους της κοινότητας, στη Διημερίδα «Ημέρες Διαβήτη 2019»."/>
  </head>
  <body>
    <article>
      <h1>Ημέρες Διαβήτη 2019: Εκδήλωση του Συλλόγου Διαβητικών Αθήνας στις 29-30/11/2019</h1>
      <address>
        <time datetime="2019-11-25T21:42:00+00:00">25 Nov 2019, 21:42</time>
      </address>
      <p>Με αφορμή την Παγκόσμια Ημέρα Διαβήτη, ο Σύλλογος Διαβητικών Αθήνας (ΣΥ.Δ.Α.) προσκαλεί τα μέλη του, τις οικογένειές τους, τους επαγγελματίες υγείας, γιατρούς, νοσηλευτές, ψυχολόγους κ.α. και τους φίλους της κοινότητας, στη Διημερίδα «Ημέρες Διαβήτη 2019».</p>
      <p>Η Παγκόσμια Ημέρα για τον Διαβήτη, κάθε έτος στις 14 Νοεμβρίου, αποτελεί με πρωτοβουλία της Διεθνούς Ομοσπονδίας Διαβήτη και υπό την αιγίδα της Παγκόσμιας Οργάνωσης Υγείας ημέρα ευαισθητοποίησης και ενημέρωσης του παγκόσμιου κοινού για τον Σακχαρώδη Διαβήτη.</p>
      <p>Στο πλαίσιο της Παγκόσμια Ημέρας για τον Διαβήτη, ο ΣΥ.Δ.Α οργανώνει διημερίδα αποσκοπώντας στο να θέσει μία σειρά θεμάτων ζωτικής σημασίας όχι μόνο για τη θεραπευτική διαδικασία του διαβήτη αλλά και το πώς η διαχείριση της πάθησης επιδρά στην καθημερινότητά του πάσχοντα.</p>
      <p>Η πρώτη Ημέρα της Διημερίδας, Παρασκευή 29 Νοεμβρίου 2019, είναι αφιερωμένη στην Ομαδική Θεραπευτική Εκπαίδευση στο Διαβήτη. Η διαδικασία της εκπαίδευσης των πασχόντων απαιτεί από τους γιατρούς να εφοδιαστούν με πρόσθετα προσόντα που έχουν να κάνουν με την εκπαιδευτική διαδικασία όπως η ασθενοκεντρική προσέγγιση, άμεση επαφή με τον ασθενή και κατανόηση του ψυχισμού του, βιωματικές ασκήσεις για την κατανόηση της πάθησης και πως ο πάσχων αντιμετωπίζει τη θεραπευτική διαδικασία.</p>
      <p>Στο πάνελ καταξιωμένοι και πρωτοπόροι επιστήμονες θα καταθέσουν την εμπειρία τους από την Ομάδα Μελέτης Θεραπευτικής Εκπαίδευσης (Ο.Μ.Θ.Ε.) η οποία δημιουργήθηκε τη δεκαετία του 2000 ως νέα Ομάδα Εργασίας στην Ελληνική Διαβητολογική Εταιρεία (Ε.Δ.Ε.) όπου συμμετείχαν οι ιατροί Μ. Μπενρουμπή, Χ. Βασιλόπουλος, Σ. Ηρακλειανού, Α. Τσάπας, Κ. Καζάκος, Β. Βλασσοπούλου. H O.Μ.Θ.Ε. αποτέλεσε ένα πρώτο σημαντικό βήμα για την προετοιμασία γιατρών, νοσηλευτών και άλλων επαγγελματιών υγείας σε θέματα εκπαίδευσης ατόμων με Σακχαρώδη Διαβήτη.</p>
      <p>Στη συνέχεια ακολουθεί Ζωντανό διαδραστικό workshop για τη μετάταξη σε ινσουλίνη στο Διαβήτη τύπου 2 και το πώς το άτομο με Διαβήτη τύπου 2 συνεχίζει τη ζωή του με τη νέα θεραπεία.</p>
      <p>Τη δεύτερη Ημέρα Σάββατο 30 Νοεμβρίου 2019 θα αναπτυχθούν θέματα, που αφορούν στην Ολιστική προσέγγιση του ατόμου με Διαβήτη, τις νέες τεχνολογίες, το ρόλο του νοσηλευτή στην εκπαίδευση του, διαδραστική ενότητα διατροφής και ενότητα Διαβήτης και οικογένεια.</p>
      <p>Η εκδήλωση τελεί υπό την αιγίδα του Ιατρικού Συλλόγου Αθηνών (Ι.Σ.Α.), της Ελληνικής Διαβητολογικής Εταιρείας (Ε.Δ.Ε.) και της Πανελλήνιας Ομοσπονδίας Σωματείων Συλλόγων Ατόμων με Σακχαρώδη Διαβήτη (Π.Ο.Σ.Σ.Α.Σ.ΔΙΑ.)</p>
      <p>Η εκδήλωση του ΣΥ.Δ.Α. στις 29 &amp; 30 Νοεμβρίου 2019 είναι αφιερωμένη στη νωπή μνήμη της Ρούλας (Σπυριδούλας) Λάγιου, την ψυχή του Συλλόγου Διαβητικών Αθήνας που έφυγε πρόωρα αφήνοντας τεράστια παρακαταθήκη για την οικογένεια της, τους φίλους της και την κοινότητα των ατόμων με σακχαρώδη διαβήτη.</p>
    </article>
  </body>
</html>