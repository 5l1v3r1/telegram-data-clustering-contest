<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/eletstilus/az-aston-martin-is-elorukkolt-a-maga-suv-javal-2143242/"/>
    <meta property="og:site_name" content="BAMA"/>
    <meta property="article:published_time" content="2019-11-25T21:58:00+00:00"/>
    <meta property="og:title" content="Az Aston Martin is előrukkolt a maga SUV-jával"/>
    <meta property="og:description" content="Több mint négy évig tartott a kifejlesztése."/>
  </head>
  <body>
    <article>
      <h6 class="kicker">106 ÉV UTÁN</h6>
      <h1>Az Aston Martin is előrukkolt a maga SUV-jával</h1>
      <address>
        <time datetime="2019-11-25T21:58:00+00:00">25 Nov 2019, 21:58</time>
      </address>
      <h4>Több mint négy évig tartott az Aston Martin első, ötszemélyes utastérrel rendelkező autójának kifejlesztése.</h4>
      <p>Még 2015-ben indult az Aston Martin DBX szabadidő-autó fejlesztése, amely 2018 elején érte el a prototípus-stádiumot. A hosszú munka annak tudható be, hogy a britek a márkára jellemző sportosságot akarták megvalósítani a szabadidő-autó kategóriában is, ahol a jármű fizikai dimenziói ez ellen dolgoznak – számol be az <a href="http://www.automotor.hu/hirek/106-ev-utan-itt-az-aston-martin-suv/">Autó-Motor</a>.</p>
      <p>A saját alumínium térvázát használja a DBX, persze felhasználták a sportkocsik térvázának kialakításánál szerzett tapasztalataikat a mérnökök, itt azonban különösen merev karosszériára (terepjárás) és tágas első- és hátsó utastérre volt szükség. A gyár szerint a 2245 kg-os saját tömeg elérése igenis nagy teljesítmény volt.</p>
      <figure>
        <iframe src="https://www.youtube.com/embed/jk0Zrv8Q1-M" width="1080" height="608" data-service="Youtube" scrolling="no"/>
      </figure>
      <p>Az utastérben öten férnek el kényelmesen, a csomagtér alaphelyzetben 632 literes, a 40:20:40 arányban osztott hátsó támla döntésével lehet bővíteni, a légrugózás úgy programozható, hogy a csomagtérajtó nyitásakor lesüllyedjen a hátsó tengely a bepakolás megkönnyítésére.</p>
      <figure>
        <img src="https://kpi.mediaworks.hu/wp-content/uploads/2019/11/astonsuv1.jpg"/>
        <figcaption>Fotó: automotor.hu</figcaption>
      </figure>
      <p>Az extralista egyik különlegessége a Kisállat-csomag, amely a hátsó részből elérhető mosót tartalmaz, így az utastérbe beugrás előtt lehet lemosni például a kutyákat.</p>
      <blockquote>A Mercedes-AMG terméke a 4,0 literes V8-as biturbó, amelyet 550 lóerő és 700 Nm teljesítménnyel építenek be az Aston Martin DBX orrába; a 0-100 km/óra sprint 4,5 másodpercig tart és 291 km/óra a csúcssebesség.</blockquote>
      <p>A kilencfokozatú automatikus váltó is stuttgarti termék, az össszkerékhajtás elektronikusan vezérelt központi differenciálzárat és elektronikus hátsó differenciálzárat kap.</p>
      <p>Az első ötszáz vásárló exkluzív „1913 Csomag”-ot kap, ami egyedi jelvényeket jelent, illetve a cégvezető Andy Palmer személyesen vizsgálja át az autókat, és egy, a régióban található Waldorf Astoria hotelben megrendezett fogadásra is meghívják az ügyfelet, ahol a cégvezetéssel ismerkedhet meg. Németországban 193 500 euró (65 millió forint) az indulóár, a kiszállítás 2020 második negyedévében indul.</p>
    </article>
  </body>
</html>