<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807502/%D8%AD%D8%B3%D9%88%D8%AF%D9%87%D8%A7-%D8%A8%D9%87-%DB%8C%D9%88%D8%B3%D9%81-%D9%BE%DB%8C%D8%A7%D9%85%D8%A8%D8%B1-%DA%AF%D9%81%D8%AA%D9%86%D8%AF-%D8%A8%D8%B1%D8%A7%D8%AF%D8%B1%D8%AA-%D8%AF%D8%B2%D8%AF-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T21:55:00+00:00"/>
    <meta property="og:title" content="سخنران مراسم ختم خواهر رئیس‌جمهور: حسودها به یوسف پیامبر گفتند، برادرت دزد است!"/>
    <meta property="og:description" content="سخنران مراسم ختم خواهر رئیس‌جمهور گفت: حسود‌ها به یوسف پیامبر (ع) گفتند برادرت دزد است، نسبت دزدی و دروغ برای همه هست و معصومان و ابدال همواره مورد آزار و اذیت بوده‌اند."/>
  </head>
  <body>
    <article>
      <h1>سخنران مراسم ختم خواهر رئیس‌جمهور: حسودها به یوسف پیامبر گفتند، برادرت دزد است!</h1>
      <h2>سخنران مراسم ختم خواهر رئیس‌جمهور گفت: حسود‌ها به یوسف پیامبر (ع) گفتند برادرت دزد است، نسبت دزدی و دروغ برای همه هست و معصومان و ابدال همواره مورد آزار و اذیت بوده‌اند.</h2>
      <address>
        <time datetime="2019-11-25T21:55:00+00:00">25 Nov 2019, 21:55</time>
      </address>
      <p>به گزارش گروه دیگر رسانه های <a href="https://snn.ir/">خبرگزاری دانشجو</a>، حجت‌الاسلام محمود رستگاری سخنران مراسم ختم خواهر رئیس‌جمهوری که امشب با حضور حضور حجت‌الاسلام روحانی رئیس جمهور و برادرش «حسین فریدون» در حسینیه شهدای سرخه برگزار شد، اظهار کرد: بنا بر آیات قرآن، پیغمبران، معصومان و ابدال همواره مورد آزار و اذیت بوده‌اند؛ چراکه راه و هدف بزرگی را انتخاب کردند و باید در این راه آزارها را تحمل می‌کردند.</p>
      <p>رستگاری با اشاره‌ به آیه‌ای از قرآن کریم مبنی بر آن که انبیای پیش از پیامبر اسلام هم مورد آزار و تکذیب قرار می‌گرفتند، گفت: خود پیامبر اکرم (ص) می‌فرمودند من و پیامبران پیش از من همواره مورد اذیت دشمنان بوده‌ایم.</p>
      <p>وی با خطاب قرار دادن روحانی، رئیس‌جمهوری و حاضران گفت: یوسف صدیق نه به خاطر حسادت بیگانگان، بلکه به خاطر حسادت خودی‌ها و برادران به چاه افتاد و رنج و مصیبت دید؛ این رنج‌ها تا آن‌جا ادامه پیدا کرد که وقتی کیل یوسف را در بار بنیامین پیدا کردند، به یوسف گفتند اگر او دزدی کرده، قبلا هم برادری داشت که دزد بود؛ اما یوسف سخن را در دل ریخت و آشکار نکرد.</p>
      <p>سخنران مراسم ختم خواهر رئیس‌جمهوری گفت: برادران یوسف حتی به یعقوب هم گفتند که پسر تو دزدی کرده است؛ می‌خواهم بگویم نسبت دزدی و دروغ برای همه هست.</p>
      <p>رستگاری ادامه داد: قرآن می‌گوید اگر این راه را انتخاب کردید و به آن رأی داده‌اید، بدانید که در اموال و انفستان مورد آزمایش قرار می‌گیرید و از ناحیه فاسقان اذیت می‌شوید.</p>
    </article>
  </body>
</html>