<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%80%d0%b0%d0%bb-%d0%b2%d1%8a%d1%80%d1%85%d1%83-%d0%b8%d0%bd%d0%b4%d1%83%d1%81%d1%82%d1%80/"/>
    <meta property="og:site_name" content="Труд"/>
    <meta property="article:published_time" content="2019-11-25T21:33:11+00:00"/>
    <meta property="og:title" content="Премиерът е акцентирал върху индустриалното сътрудничество, което съпътства модернизацията на българските въоръжени сили"/>
    <meta property="og:description" content="​България високо цени стратегическото си партньорство със Съединените американски щати и съм уверен, че днешната ни среща ще е от голяма полза за неговото развитие. Това заяви министър-председателят Бойко Борисов в началото на срещата си с президента на САЩ Доналд..."/>
  </head>
  <body>
    <article>
      <h1>Премиерът е акцентирал върху индустриалното сътрудничество, което съпътства модернизацията на българските въоръжени сили</h1>
      <address><time datetime="2019-11-25T21:33:11+00:00">25 Nov 2019, 21:33</time> by <a rel="author">Труд онлайн</a></address>
      <p>​България високо цени стратегическото си партньорство със Съединените американски щати и съм уверен, че днешната ни среща ще е от голяма полза за неговото развитие. Това заяви министър-председателят Бойко Борисов в началото на срещата си с президента на САЩ Доналд Тръмп, цитиран от правителствената информационна служба.</p>
      <p>„За мен е изключителна чест и привилегия да проведем нашата среща в Белия дом – символ на свободата и демокрацията“, отбеляза още премиерът Борисов. Българският министър-председател изрази удовлетворение от установения устойчив политически диалог на всички равнища и изрази увереност, че по-нататъшното му активизиране ще има ползи и за двете държави.</p>
      <p>Министър-председателят Бойко Борисов акцентира върху отличното партньорство между България и САЩ в редица сфери. В разговора си с американския президент Доналд Тръмп премиерът Борисов посочи конструктивното взаимодействие между двете държави по подготовката и сключването на договора за придобиване на бойни самолети F-16 Block 70. Българският министър-председател специално акцентира върху индустриалното сътрудничество, което съпътства модернизацията на българските въоръжени сили.</p>
      <p>Премиерът Борисов отбеляза също сътрудничеството на България и САЩ в областта на енергетиката, в контекста на националната сигурност. Изтъкна и проектите, по които страната ни работи усилено и които ще допринесат за диверсификация на енергийните източници и маршрути.<br/>Друга тема, която открои министър-председателят Борисов, беше значението на търговско-икономическите отношения между България и САЩ. Премиерът заяви, че американските инвеститори са добре дошли у нас и посочи стремежа на страната ни да насърчава високотехнологични производства. Българският министър-председател посочи предимствата на България като инвестиционна дестинация.</p>
      <p>Премиерът Бойко Борисов изрази интереса на България да задълбочи сътрудничеството си със САЩ и в редица други сфери като образованието, науката, насърчаването на туризма и контактите между хората.</p>
      <p>АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com</p>
    </article>
  </body>
</html>