<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/sport/volei/779597/mvp-tis-6is-agonistikis-papageorgiou/"/>
    <meta property="og:site_name" content="to10.gr"/>
    <meta property="article:published_time" content="2019-11-25T21:08:19+00:00"/>
    <meta property="og:title" content="MVP της 6ης αγωνιστικής η Παπαγεωργίου"/>
    <meta property="og:description" content="Η 20χρονη κεντρική ήταν η κορυφαία στην ανατροπή του Ηλυσιακού στην έδρα του Αίαντα Ευόσμου και κέρδισε το βραβείο της MVP για την 6η αγωνιστική."/>
  </head>
  <body>
    <article>
      <h1>MVP της 6ης αγωνιστικής η Παπαγεωργίου</h1>
      <h2>Η 20χρονη κεντρική ήταν η κορυφαία στην ανατροπή του Ηλυσιακού στην έδρα του Αίαντα Ευόσμου και κέρδισε το βραβείο της MVP για την 6η αγωνιστική.</h2>
      <address><time datetime="2019-11-25T21:08:19+00:00">25 Nov 2019, 21:08</time> by <a rel="author">to10.gr</a></address>
      <p>Η Μαρκέλλα Παπαγεωργίου είναι η MVP της 6ης αγωνιστικής του πρωταθλήματος της Volleyleague γυναικών. Η 20χρονη κεντρική ήταν η κορυφαία στην ανατροπή του Ηλυσιακού στην έδρα του Αίαντα Ευόσμου, νίκη με την οποία έφθασαν τους 5 βαθμούς στο πρωτάθλημα.</p>
      <p>Η Μαρκέλλα Παπαγεωργίου πέτυχε 18 πόντους με 14/20 επιθέσεις, 1 άσσο και 3 μπλοκ και ήταν αυτή που έδωσε τη νίκη στον Ηλυσιακό στο τάι μπρέικ. Η ομάδα των Ιλισίων βρέθηκε πίσω με 14-10, όμως με τα σερβίς της Στεφανίας Μπέμπη και το μπλοκ της Μαρκέλλας Παπαγεωργίου στο φινάλε διαμόρφωσαν το 16-14.</p>
      <p>
        <a href="https://www.to10.gr/podosfero/dietisia/779659/karypidis-na-syllavoun-ton-kakko-vid/">
          <i>Καρυπίδης: «Να συλλάβουν τον Κάκκο…» (vid)</i>
        </a>
      </p>
      <p>Η Μαρκέλλα Παπαγεωργίου γεννήθηκε στη Σάμο στις 22 Δεκεμβρίου του 1999. Ξεκίνησε το βόλεϊ στον Ερμή Σάμου και το καλοκαίρι του 2017 μετακόμισε στην Αθήνα για να σπουδάσει ιατρική. Την πρώτη της σεζόν στην πρωτεύουσα αγωνίστηκε στον Πανιώνιο, στη συνέχεια στην Άρτεμις Κορυδαλλού και φέτος έκανε ντεμπούτο στη Volleyleague γυναικών με την φανέλα του Ηλυσιακού.</p>
      <p>Η ανάδειξη της MVP κάθε αγωνιστικής γίνεται βάσει στατιστικών, ιδιαιτερότητας αγώνα και καθοριστικής συμβολής της αθλήτριας στην εξέλιξή του. Η επιλογή γίνεται από το γραφείο Τύπου και Επικοινωνίας σε συνεργασία με τους προπονητές.</p>
      <p>
        <b>MVP 2019-20</b>
      </p>
      <p>1η αγωνιστική: Σοφία Κοσμά (Παναθηναϊκός ΑΟ)<br/>2η αγωνιστική: Έλενα Τσβίγιοβιτς (ΑΟ Μαρκοπούλου Revoil)<br/>3η αγωνιστική: Σάσκια Χίπε (Ολυμπιακός ΣΦΠ)<br/>4η αγωνιστική: Ειρήνη Χατζηευστρατιάδου (ΑΟ Θήρας)<br/>5η αγωνιστική: Τέιλορ Άγκοστ (ΑΣ Άρης)<br/>6η αγωνιστική: Μαρκέλλα Παπαγεωργίου (Ηλυσιακός ΑΟ)</p>
      <p>Η νεαρή κεντρική από τη Σάμο μίλησε για το βραβείο της πολυτιμότερης αθλήτριας, για τη πρώτη της παρουσία στη μεγάλη κατηγορία και για τον πρωταθλητισμό που συνδυάζει μαζί με τις σπουδές της στην ιατρική.</p>
      <p><b>Για το παιχνίδι με τον Αίαντα:</b> «Στα δύο πρώτα σετ ο Αίαντα έπαιξε καλύτερα από εμάς και δίκαια τα κατέκτησε. Εμείς δεν μπήκαμε καθόλου καλά στο παιχνίδι και δεν μας έβγαινε τίποτα. Ίσως έφταιγε το ταξίδι που κάναμε το πρωί, η ταλαιπωρία δεν ξέρω. Μετά το 2-0 αυτό που είπαμε είναι ότι δεν θα χάσουμε άλλο σετ. Ο Αίαντας έπαιζε καλύτερα από εμάς αλλά και πάλι ήμασταν κοντά στο σκορ και απλά έπρεπε να βελτιωθούμε εμείς. Δώσαμε υπόσχεση μεταξύ μας να μην χάσουμε, ήταν το ματς στα μέτρα μας και στο τέλος κάναμε την ανατροπή».</p>
      <p><b>Για το βραβείο της MVP:</b> «Μετά το παιχνίδι οι συμπαίκτριές μου με πείραζαν ότι ίσως κατακτούσα το βραβείο. Η αλήθεια είναι ότι το σκεφτόμουν λίγο αλλά δεν το πολυπίστευα γιατί υπήρχαν και άλλα σημαντικά παιχνίδια και καλές εμφανίσεις αθλητριών. Είμαι πολύ χαρούμενη που το κατέκτησα εγώ. Η εμφάνιση προέρχεται από ομαδική προσπάθεια και το σημαντικό είναι ότι επιστρέψαμε στην Αθήνα με τη νίκη και μετά που κατέκτησα το βραβείο. Οπότε το αφιερώνω στις συμπαίκτριές μου που χωρίς αυτές δεν θα τα κατάφερνα».</p>
      <p>
        <b>
          <a href="https://www.to10.gr/sport/volei/779597/mvp-tis-6is-agonistikis-papageorgiou/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>