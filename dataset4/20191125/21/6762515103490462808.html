<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/inne-dyscypliny/rosja-ma-kolejne-problemy-z-dopingiem/z9r00vm"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T21:38:24+00:00"/>
    <meta property="og:title" content="Czarne chmury nad Rosjanami"/>
    <meta property="og:description" content="Panel światowej centrali antydopingowej (WADA) zarekomendował, by wykluczyć Rosję z prawa do organizacji jakichkolwiek głównych imprez sportowych przez najbliższe cztery lata. Miałyby jej zostać również odebrane przyznane już zawody, chyba, że zmiana gospodarza jest niemożliwa ze względów prawnym. WADA proponuje również przez taki sam czas zakazać Rosjanom występów na arenie międzynarodowej pod własną flagą – nawet w igrzyskach olimpijskich (startować mogliby tylko, sportowcy, co do których nie ma podejrzeń). Decyzja, czy propozycja wejdzie w życie, ma zapaść 9 grudnia."/>
  </head>
  <body>
    <article>
      <h1>Czarne chmury nad Rosjanami</h1>
      <address>
        <time datetime="2019-11-25T21:38:24+00:00">25 Nov 2019, 21:38</time>
      </address>
      <p>
        <b>Panel światowej centrali antydopingowej (WADA) zarekomendował, by wykluczyć Rosję z prawa do organizacji jakichkolwiek głównych imprez sportowych przez najbliższe cztery lata. Miałyby jej zostać również odebrane przyznane już zawody, chyba, że zmiana gospodarza jest niemożliwa ze względów prawnym. WADA proponuje również przez taki sam czas zakazać Rosjanom występów na arenie międzynarodowej pod własną flagą – nawet w igrzyskach olimpijskich (startować mogliby tylko, sportowcy, co do których nie ma podejrzeń). Decyzja, czy propozycja wejdzie w życie, ma zapaść 9 grudnia.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Pierwszy raz Sbornej zabrakło na międzynarodowych zawodach lekkoatletycznych w 2015 roku. Zawieszenie minęło przed rokiem, a warunkiem koniecznym było otrzymanie przez WADA wszystkich materiałów z Rosji do końca 2018 roku. Termin został jednak znacznie przekroczony, a dodatkowo, najprawdopodobniej, dane zostały zmanipulowane.</p>
      <p>Jeżeli te wieści się potwierdzą, to kraj ten może zostać pozbawiony organizacji międzynarodowych imprez sportowych, a dodatkowo sportowców pod rosyjską flagą być może zabraknie na przyszłorocznych IO.</p>
      <p>Warto jednak zaznaczyć, że według powyższego scenariusza niektórzy rosyjscy sportowcy będą rywalizować w Tokio, ale będzie to wyglądać podobnie jak podczas zimowych igrzysk olimpijskich w Pjongczangu, które odbyły się w 2018 roku. WADA poinformowała o tym w specjalnym komunikacie. Mowa o starcie pod olimpijską flagą wybranych i zweryfikowanych zawodników, którzy w przypadku wygranej będą pozbawieni możliwości odsłuchania hymnu swojego kraju.</p>
      <p>Jurij Ganus, szef rosyjskiej agencji antydopingowej, na łamach New York Timesa stwierdził, że Rosja nadal nie radzi sobie z dopingową aferą. Działacz mówi o wielkim kryzysie sportu, do którego doprowadzili głównie urzędnicy państwowi. Nie jest jeszcze jasne, czy do odpowiedzialności pociągnięte zostanie całe państwo, czy poszczególni sportowcy, ale WADA poinformowała, że zidentyfikowała już Rosjan, którzy mogli brać udział w procederze dopingowym.</p>
      <related>
        <a href="http://onet.tv/s/przegladsportowy/michal-dolezal-upadek-piotrka-to-trudna-sytuacja-ciezko-wytlumaczyc-takie-uczucie/fv922k"/>
      </related>
      <h3>Raport McLarena</h3>
      <p>Po wybuchu afery dopingowej Światowa Agencja Antydopingowa zleciła przygotowanie dokumentu na ten temat niezależnemu prawnikowi Richardowi McLarenowi. Swoje ustalenia Kanadyjczyk przedstawił pod koniec 2016 roku.</p>
      <p>Podstawą raportu były zeznania Grigorija Rodczenkowa, byłego szefa moskiewskiego laboratorium antydopingowego, który przyznał, że ukrywał pozytywne wyniki testów we współpracy z Rosyjską Agencją Antydopingową (RUSADA) i służbami działającymi na polecenie władz państwowych.</p>
      <p>W najnowszym oświadczeniu WADA informuje, że zgodnie z jej rekomendacją pod neutralną flagą mogliby w najbliższych czterech latach występować ci sportowcy z Rosji, którzy wykazaliby, że nie są zamieszani w aferę i ich nazwisko nie pojawiało się w tym kontekście w raporcie McLarena.</p>
      <h3>Decyzja już wkrótce</h3>
      <p>Przedstawiciele WADA spotkają się 9 grudnia, by podjąć decyzję ws. Rosji. Jeśli Komitet Wykonawczy zdecyduje się na ukaranie Rosji, kolejnym krokiem będzie przesłanie oficjalnej informacji Rosyjskiej Agencji Dopingowej. Następnie RUSADA będzie miała 21 dni na zaakceptowanie sankcji. W przeciwnym razie sprawa zostanie przekazana do Międzynarodowego Trybunału Arbitrażowego (CAS).</p>
      <p>- Jeśli trybunał podtrzyma decyzję o sankcjach, będzie one wiążąca i musi zostać uznana przez wszystkie strony - czytamy w komunikacie WADA.</p>
    </article>
  </body>
</html>