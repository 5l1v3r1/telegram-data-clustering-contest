<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/11/25/843483"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T21:45:00+00:00"/>
    <meta property="og:title" content="৪৫৫ কোটি টাকা ঋণ দিয়েছে প্রবাসী কল্যাণ ব্যাংক"/>
    <meta property="og:description" content="প্রবাসী কল্যাণ ব্যাংক চলতি বছরের ৩১ অক্টোবর পর্যন্ত ৩৯ হাজার ২৯০ জন বিদেশগামী ও বিদেশ ফেরত কর্মীকে ৪৫৫ কোটি ৩ লাখ টাকা ঋণ দিয়েছে। এর মধ্যে ৩৩১ কোটি ১৪ হাজার টাকা আদায় করা হয়েছে। বাকী ঋণ আদায় প্রক্রিয়াধীন রয়েছে। গতকাল রবিবার বিকেলে জাতীয় সংসদ ভবনে অনুষ্ঠিত প্রবাসী কল্যাণ ও বৈদেশিক কর্মসংস্থান মন্ত্রণালয় সম্পর্কিত সংসদীয় স্থায়ী কমিটির বৈঠকে এতথ্য জানানো হয়। কমিটির সভাপতি আনিসুল ইসলাম মাহমুদের সভাপতিত্বে বৈঠকে কমিটির সদস্য প্রবাসী কল্যাণ মন্ত্রী ইমরান আহমদ, মোয়াজ্জেম হোসেন রতন, মৃণাল কান্তি দাস, আয়েশা ফেরদাউস, পংকজ নাথ ও মো. ইকবাল হোসেন এবং সংশ্লিষ্ট কর্মকর্তারা উপস্থিত ছিলেন। বৈঠক শেষে কমিটির সভাপতি আনিসুল ইসলাম মাহমুদ সাংবাদিকদের জানান, বৈঠকে প্রবাসী কল্যাণ ব্যাংক নিয়ে আলোচনা শেষে ওই ব্যাংককে আধুনিক ও যুগোপযোগী করার লক্ষ্যে ব্যাংকের জনবল বাড়ানোর সুপারিশ করা হয়েছে। এ ছাড়া ব্যাংক ঋণ আদায়ে তৎপরতা বাড়াতে বলা হয়েছে। বৈঠকে জানানো হয়, বর্তমানে প্রবাসী কল্যাণ ব্যাংকের ৬৩টি শাখা রয়েছে। শাখাসমূহের মধ্যে ৫৬টি জেলা পর্যায়ে ও ৭টি উপজেলা পর্যায়ে। ঝালকাঠি, মেহেরপুর, নীলফামারী, জয়পুরহাট, ঠাকুরগাঁও, পঞ্চগড় শাখা, লালমনিরহাট, বান্দরবান…"/>
  </head>
  <body>
    <article>
      <h6 class="kicker">বিদেশগামী ও বিদেশ ফেরত কর্মীদের</h6>
      <h1>৪৫৫ কোটি টাকা ঋণ দিয়েছে প্রবাসী কল্যাণ ব্যাংক</h1>
      <address><time datetime="2019-11-25T21:45:00+00:00">25 Nov 2019, 21:45</time> by <a rel="author">নিজস্ব প্রতিবেদক</a></address>
      <p>প্রবাসী কল্যাণ ব্যাংক চলতি বছরের ৩১ অক্টোবর পর্যন্ত ৩৯ হাজার ২৯০ জন বিদেশগামী ও বিদেশ ফেরত কর্মীকে ৪৫৫ কোটি ৩ লাখ টাকা ঋণ দিয়েছে। এর মধ্যে ৩৩১ কোটি ১৪ হাজার টাকা আদায় করা হয়েছে। বাকী ঋণ আদায় প্রক্রিয়াধীন রয়েছে।</p>
      <p>গতকাল রবিবার বিকেলে জাতীয় সংসদ ভবনে অনুষ্ঠিত প্রবাসী কল্যাণ ও বৈদেশিক কর্মসংস্থান মন্ত্রণালয় সম্পর্কিত সংসদীয় স্থায়ী কমিটির বৈঠকে এতথ্য জানানো হয়।</p>
      <p>কমিটির সভাপতি আনিসুল ইসলাম মাহমুদের সভাপতিত্বে বৈঠকে কমিটির সদস্য প্রবাসী কল্যাণ মন্ত্রী ইমরান আহমদ, মোয়াজ্জেম হোসেন রতন, মৃণাল কান্তি দাস, আয়েশা ফেরদাউস, পংকজ নাথ ও মো. ইকবাল হোসেন এবং সংশ্লিষ্ট কর্মকর্তারা উপস্থিত ছিলেন।</p>
      <p>বৈঠক শেষে কমিটির সভাপতি আনিসুল ইসলাম মাহমুদ সাংবাদিকদের জানান, বৈঠকে প্রবাসী কল্যাণ ব্যাংক নিয়ে আলোচনা শেষে ওই ব্যাংককে আধুনিক ও যুগোপযোগী করার লক্ষ্যে ব্যাংকের জনবল বাড়ানোর সুপারিশ করা হয়েছে। এ ছাড়া ব্যাংক ঋণ আদায়ে তৎপরতা বাড়াতে বলা হয়েছে।</p>
      <p>বৈঠকে জানানো হয়, বর্তমানে প্রবাসী কল্যাণ ব্যাংকের ৬৩টি শাখা রয়েছে। শাখাসমূহের মধ্যে ৫৬টি জেলা পর্যায়ে ও ৭টি উপজেলা পর্যায়ে। ঝালকাঠি, মেহেরপুর, নীলফামারী, জয়পুরহাট, ঠাকুরগাঁও, পঞ্চগড় শাখা, লালমনিরহাট, বান্দরবান ও খাগড়াছড়ি জেলায় ব্যাংকের কোনো শাখা নেই। ওই ৯টি জেলাসহ ২০টি নতুন শাখা খোলার প্রস্তাব অর্থ মন্ত্রণালয়ের আর্থিক প্রতিষ্ঠান বিভাগে পাঠানো হয়েছে।</p>
      <p>কমিটি সূত্র জানায়, বৈঠকে প্রবাসী কল্যাণ ব্যাংক ছাড়াও মধ্যপ্রাচ্যে কর্মরত নারী শ্রমিক ফেরৎ আসার কারণ ও তাদের উপর নির্যাতন বন্ধে মন্ত্রণালয় কর্তৃক (দূতাবাসসমূহ এবং বায়রাসহ) গৃহীত ব্যবস্থা নিয়ে আলোচনা হয়। আলোচনা শেষে প্রবাসী নারী কর্মীদের নির্যাতনরোধে সরকার বা রাষ্ট্র প্রধানদের সাথে যোগাযোগ রক্ষা ও প্রয়োজনীয় পদক্ষেপ গ্রহণের পরামর্শ দেওয়া হয়। এ ছাড়া বিদেশ ফেরত কর্মীদের বিমান বন্দরে হয়রানি দূর করার বিষয়ে মনিটরিং কার্যক্রম জোরদারের সুপারিশ করা হয়।</p>
    </article>
  </body>
</html>