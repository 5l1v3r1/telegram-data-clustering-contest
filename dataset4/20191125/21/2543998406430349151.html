<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/tema-dana/171175/rat-kine-amerike-srbiju-zbog-litijuma"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Rat Kine i Amerike za Srbiju zbog litijuma"/>
    <meta property="og:description" content="Srbija raspolaže najvećim zalihama litijuma u Evropi, zbog čega su Kina i Amerike već ušle u sukob. Ovaj sveti gral među mineralima koristi se za pravljenje baterija za električne automobile, a upravo su Amerika i Kina u tom sektoru najveći svetski proizvođači."/>
  </head>
  <body>
    <article>
      <h1>Rat Kine i Amerike za Srbiju zbog litijuma</h1>
      <h2>Srbija raspolaže najvećim zalihama litijuma u Evropi, zbog čega su Kina i Amerike već ušle u sukob. Ovaj sveti gral među mineralima koristi se za pravljenje baterija za električne automobile, a upravo su Amerika i Kina u tom sektoru najveći svetski proizvođači.</h2>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author">E. S. T.</a></address>
      <p>O sukobu koji već bukti između Kine i SAD oko potrage za litijumom govori i američki geopolitičar Vilijam Engdal, koji u analizi za portal Global Research objašnjava da se rat dve industrijske i tehnološke velesile već vodi oko nalazišta ovog jedinstvenog minerala širom sveta. Upozorava da je potražnja ogromna u Kini, EU i SAD, a obezbeđivanje kontrole nad zalihama već razvija geopolitički front.</p>
      <p>- Za Kinu, koja je postavila glavne ciljeve da postane najveći svetski proizvođač elektronskih automobila, razvoj litijumskih baterija je prioritet u petogodišnjem planu. Iako Kina ima sopstvene rezerve litijuma, one su ograničene i zato želi da obezbedi prava za iskopavanje u inostranstvu, što SAD uveliko rade - objašnjava Engdal, dodajući da se savremena trvenja u svetu javljaju najviše zbog litijuma.</p>
      <p>Srpski rezervoar litijuma nalazi se u zapadnoj Srbiji, tačnije u regionu Mačve. Mineral iz kog se crpe ovaj metal budućnosti zove se jadarit, a prema procenama svetskih stručnjaka, kod nas postoje postoje rezerve 118 miliona tona te rude, koja u sebi sadrži 1,8 procenata litijum-oksida, jedinjenja iz kog se izvlači čist litijum.</p>
      <p>Inače, zaliha ove sirovine u Srbiji otkrivena je još 2004, kada je "Rio Tinto", kao jedna od vodećih svetskih rudarskih kompanija sa sedištem u Londonu, otkrila nalazište Jadar kraj Loznice, nazivajući ga najvećim prirodnim ležištem rude jadarita (na slici). Reč je o jedinstvenom mineralu koji se nalazi samo kod nas, pa je zbog visoke koncentracije litijuma i bora Jadar proglašen za jedno od najvećih izvorišta litijuma na svetu. Stručnjaci ove kompanije još su tada objasnili da je značajno to što se litijumov mineral kod Loznice nalazi u sedimentnim stenama, što bi značilo da će tehnologija dobijanja čistog produkta biti jednostavnija.</p>
      <h3>Činjenice</h3>
      <p>- Srbija ima 118 miliona tona jadarita</p>
      <p>- ruda jadarita 1,8 procenata litijum-oksida</p>
      <p>- od 2004. "Rio Tinto" uložio oko 100 miliona dolara u projekat "Jadar"</p>
      <p>- tona litijuma trenutno na berzama košta oko 10.000 dolara</p>
      <p>- procena je da će za četvrt veka biti 600 miliona automobila koji će ići na litijumsku bateriju</p>
      <p>Da bi realizacija projekta izvlačenja litijuma bila neviđeni bum za razvoj srpske privrede, nagovestio je i predsednik Srbije Aleksandar Vučić. Tokom obilaska Mačvanskog okruga u februaru on je naglasio značaj prirodnog bogatstva litijuma, navodeći da se kod Loznice nalazi 10 odsto svetskih rezervi ovog minerala.</p>
      <p>- To je jedna od najvećih nada za Srbiju. Reč je o mineralu jadarit i sad je pitanje kako da se izvuče litijum, koji je neophodan za baterije za električna vozila. Molimo "Rio Tinto" da proces saznavanja kako se izdvaja litijum iz jadarita ubrzaju, a mi ćemo pronaći investitora da taj litijum najvećim delom sačuvamo ovde u Srbiji i da onda napravimo fabriku električnih vozila. To bi bio strašan bum koji bi mnogo značio za Podrinje, ne samo sa naše strane već i za RS i dobar deo BiH - rekao je tada predsednik Vučić.</p>
      <h3>Za šta se sve koristi litijum</h3>
      <p>- baterije za hibridna vozila i automobile na električni pogon</p>
      <p>- baterije za epl uređaje i android telefone</p>
      <p>- baterije za satove i slušne aparate</p>
      <p>- upotrebljava se u litijumskoj terapiji pri lečenju bipolarnih poremećaja, manija, depresija i drugih sličnih bolesti</p>
      <p>- ulazi u sastav jednog bezalkoholnog pića kao sredstvo za podizanje raspoloženja</p>
      <p>Ekonomista Mlađen Kovačević ocenjuje za Srpski telegraf da bi najbolje bilo kada bi Srbija u potpunosti eksploatisala svoje rudno bogatstvo litijumom.</p>
      <p>- Očigledno je interes Kine i SAD jako veliki jer će litijum bez sumnje tek biti važan gradivni element u narednim decenijama. Verujem da bi Kinezi više platili kada bi to bila ravnopravna utakmica, kao što je to bio slučaj sa železarom u Smederevu, ali je veliko pitanje da li će ostati nešto od tog litijuma posle eksploatacije na koju "Rio Tinto" ima pravo - smatra Kovačević.</p>
      <p>Nekadašnji šef jugoslovenske diplomatije Vladislav Jovanović tvrdi da je sama činjenica da je neka zemlja bogata retkim resursima već dovoljno interesantna svetskim silama da oko toga uđu u rat.</p>
      <p>- Oduvek se ratovalo oko ovakvih stvari, a u današnjici litijum sigurno može da bude razlog odmeravanja snaga Kineza i Amerikanaca. Pošto se koristi u ekspanzivnoj auto-industriji, litijum je hitna potreba obeju država. Za nas je to svakako plus jer bismo postali značajniji u očima drugih - navodi Jovanović.</p>
      <h3>MOJ STAV</h3>
      <h3>Predrag Rajić, Centar za društvenu stabilnost</h3>
      <figure>
        <img src="https://www.republika.rs/data/images/2019-04-12/95295_rajic_f.jpg?1574700000"/>
        <figcaption>Predrag Rajić<cite>youtube.com/RTV Pink Official</cite></figcaption>
      </figure>
      <p>Geostrateški interesi velikih sila su gotovo uvek uslovljeni željom da se na ovaj ili onaj način ovlada određenim resursima i toga svaka država koja poseduje ta prirodna bogatstva mora biti svesna, pa samim tim i spremna da se odredi prema tim načinima</p>
      <figure>
        <img src="https://www.republika.rs/data/images/2019-11-25/125096_1_iff.jpg?1574710984"/>
        <figcaption>Naslovna strana srpskog telegrafa 26. 11. 2019.<cite>Srpski telegraf</cite></figcaption>
      </figure>
      <related>
        <h4>Pročitajte još:</h4>
        <a href="http://republika.rs/svet/svet/166193/SAD-najavile-potpisivanje-sporazuma-Zavrsava-trgovinski-rat-Amerike-Kine"/>
      </related>
    </article>
  </body>
</html>