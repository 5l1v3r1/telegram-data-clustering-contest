<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152960-pidgajcivski-shkoliari-podaruvaly-odnoselchanam-shou-talantiv-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T21:23:00+00:00"/>
    <meta property="og:title" content="Підгайцівські школярі подарували односельчанам шоу талантів. ФОТО"/>
    <meta property="og:description" content="В учасників художньої самодіяльності села Підгайці є хороша, добра традиція - до дня Архістратига Божого Михаїла приурочувати дарувати концерт."/>
  </head>
  <body>
    <article>
      <h1>Підгайцівські школярі подарували односельчанам шоу талантів. ФОТО</h1>
      <address>
        <time datetime="2019-11-25T21:23:00+00:00">25 Nov 2019, 21:23</time>
      </address>
      <p>В учасників художньої самодіяльності села Підгайці є хороша, добра традиція - до дня Архістратига Божого Михаїла приурочувати та дарувати своїм односельчанам святковий концерт.<br/><br/>Про це пишуть на сайті <a href="https://pidgayci-gromada.gov.ua/news/1574677345/">Підгайцівської ОТГ</a>.<br/><br/>Але 21 листопада в Україні також відзначають День Гідності та Свободи. Тож минулої п’ятниці концертне дійство розпочали з вшанування хвилиною мовчання загиблих героїв АТО, підгайчан Володимира Іщука, Мирослава Столярчука, Олександра Ковальчука і всіх, хто поклав життя за волю та незалежність України. А коли дівчатка-школярки вийшли на сцену із запаленими свічками в руках - це символізувало пам’ять людську про тих, хто згорів в отому буремному полум’ї.<br/><br/>У віночок вокальних номерів свої яскраві виступи вплели: Софія Давидюк, чоловічий вокальний гурт «Соколи», ансамбль української пісні «Яворина», Микола Ляшук та Андрій Грипа, дует у складі Софії Давидюк та Дарини Кубової.<br/><br/>Запальними танцювальними ритмами розважали публіку вихованці й вихователі Підгайцівського дитячого садочку, учасники зразкового аматорського ансамблю танцю «Гармонія» та танцювального колективу «Колорит».<br/><br/>Гуморескою потішив глядацьку аудиторію призер районного та обласного конкурсів «Усміхнемось щиро Вишні» юний гуморист Віктор Демчук.<br/><br/>Грою на саксофоні вразив учень Підгайцівського навчально-виховного комплексу Андрій Остаповець. Сплеск емоцій викликала в присутніх в’язанка повстанських пісень у виконанні ансамблю народної музики «Криниченька».<br/><br/>Музичне свято завершив танець із промовистою назвою «Це - моя земля».<br/><br/>Бурхливими оплесками дякували глядачі за кожний чудовий виступ та подарований гарний настрій. Окремі виконавчі та творчі колективи в нагороду від своїх шанувальників отримали вигуки «Браво!».<br/><br/>Слід зауважити, що для декого з підгайцівських артистів нинішній творчий рік видався «врожайним». Чоловічий вокальний гурт «Соколи» став лауреатом регіонального творчого проекту СВОЇ. З XX Всеукраїнського дитячо-юнацького фестивалю мистецтв «Сурми звитяги», що проводиться кожного року у Львові, з дипломом повернувся ансамбль народної музики «Криниченька» Підгайцівського навчально-вихїовного комплексу. Начальник відділу освіти, культури, молоді та спорту Підгайцівської сільської ради Жанна Скороход урочисто вручила здобуті відзнаки колективам, зазначивши, що в нашій громаді не переводяться таланти.</p>
      <slideshow>
        <figure>
          <img src="http://www.volynpost.com/img/modules/news/c/a9/8ff4806175bb0e04715bd01585a49a9c/original-115.jpg"/>
        </figure>
        <figure>
          <img src="http://www.volynpost.com/img/modules/news/c/a9/8ff4806175bb0e04715bd01585a49a9c/original-213.jpg"/>
        </figure>
        <figure>
          <img src="http://www.volynpost.com/img/modules/news/a/22/12a67686bfebf99c22e149d00841e22a/original-311.jpg"/>
        </figure>
        <figure>
          <img src="http://www.volynpost.com/img/modules/news/a/22/12a67686bfebf99c22e149d00841e22a/original-3nasilstvo_3.jpg"/>
        </figure>
        <figure>
          <img src="http://www.volynpost.com/img/modules/news/a/22/12a67686bfebf99c22e149d00841e22a/original-417.jpg"/>
        </figure>
        <figure>
          <img src="http://www.volynpost.com/img/modules/news/a/22/12a67686bfebf99c22e149d00841e22a/original-96.jpg"/>
        </figure>
        <figure>
          <img src="http://www.volynpost.com/img/modules/news/6/0e/7bee676b6a6059e5a9bc71efb3dc40e6/original-106.jpg"/>
        </figure>
        <figure>
          <img src="http://www.volynpost.com/img/modules/news/6/0e/7bee676b6a6059e5a9bc71efb3dc40e6/original-127.jpg"/>
        </figure>
        <figure>
          <img src="http://www.volynpost.com/img/modules/news/6/0e/7bee676b6a6059e5a9bc71efb3dc40e6/original-138.jpg"/>
        </figure>
        <figure>
          <img src="http://www.volynpost.com/img/modules/news/c/a6/1e0b0bc548f089afed29f4883d550a6c/original-144.jpg"/>
        </figure>
        <figure>
          <img src="http://www.volynpost.com/img/modules/news/c/a6/1e0b0bc548f089afed29f4883d550a6c/original-174.jpg"/>
        </figure>
        <figure>
          <img src="http://www.volynpost.com/img/modules/news/8/66/28916417f4d99b6c6476ca2508551668/original-184.jpg"/>
        </figure>
      </slideshow>
    </article>
  </body>
</html>