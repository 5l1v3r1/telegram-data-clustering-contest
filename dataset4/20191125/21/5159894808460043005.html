<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1166497-jablonecti-remizu-brali-v-ligove-dohravce-v-hradisti-ale-prisli-o-kapitana.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T21:28:00+00:00"/>
    <meta property="og:title" content="Jablonečtí remízu brali. V ligové dohrávce v Hradišti ale přišli o kapitána"/>
    <meta property="og:description" content="Jablonečtí fotbalisté propásli příležitost poskočit na třetí místo ligové tabulky před Mladou Boleslav. V dohrávce 17. kola neudrželi na Slovácku vedení a museli se spokojit s remízou 1:1."/>
  </head>
  <body>
    <article>
      <h1>Jablonečtí remízu brali. V ligové dohrávce v Hradišti ale přišli o kapitána</h1>
      <address><time datetime="2019-11-25T21:28:00+00:00">25 Nov 2019, 21:28</time> by <a rel="author">čfo, Sport.cz, Právo</a></address>
      <p>Jablonečtí fotbalisté propásli příležitost poskočit na třetí místo ligové tabulky před Mladou Boleslav. V dohrávce 17. kola neudrželi na Slovácku vedení a museli se spokojit s remízou 1:1.</p>
      <p>„Asi to byla zasloužená plichta. V Hradišti je vždycky horká půda, bod tudíž bereme. Chramosta mohl sice v závěru rozhodnout, ale vyhrát bychom si asi nezasloužili," míní stoper Severočechů Jakub Jugas.</p>
      <p>Kouč Jablonce Petr Rada viděl utkání dvou rozdílných poločasů. „Vstoupili jsme do něj hodně pasivně, avšak paradoxně jsme vstřelili vedoucí gól. Bohužel jsme náskok do pauzy neudrželi. Ve druhé půli jsme postupně hru vyrovnali a v závěru jsme si vynutili převahu. Škoda že Chramostovi v největší šanci zápasu míč skočil a přestřelil. Vybojovali jsme ale plusový bod na cizím hřišti. Vážíme si ho," tvrdil Rada, který musel nuceně střídat zraněného kapitána Hübschmana. „Bude nám zřejmě chybět delší dobu. Stejně jako Kratochvíl, který si přivodil zdravotní újmu na tréninku," lituje Rada, jenž si bude ještě muset počkat na jubilejní 150. vítězný duel v trenérské kariéře v nejvyšší soutěži.</p>
      <figure>
        <img src="https://media.sport.cz/images/top_foto1/0000000809990564/U7puHJJbH7PD0ThGd8nayg/5ddc0c5363ff56c72e1f0100-289158"/>
      </figure>
      <p>Zleva Vlastimil Daníček ze Slovácka a Tomáš Hübschman z Jablonce</p>
      <p>Remízu zařídil Slovácku vyrovnávacím gólem obránce Petr Reinberk, který v náběhu zužitkoval přesný centr Hellebranda. „Stačilo mi jen nastavit nohu. Byla to moje čtvrtá ligová branka. A rozhodně nejjednodušší," usmívá se. Je přesvědčený, že si jeho mužstvo zasloužilo všechny tři body. „Byli jsme lepší, avšak jednu situaci po standardce jsme si bohužel nepohlídali. Doležala jsem měl střežit já, ale on se mně vysmekl," bere Reinberk vinu na sebe.</p>
      <figure>
        <img src="https://media.sport.cz/images/top_foto1/0000000809990564/U7puHJJbH7PD0ThGd8nayg/5ddc0c5363ff56c72e1f0100-289158.jpg"/>
      </figure>
      <p>
        <a href="https://www.sport.cz/1166388-jablonec-remizoval-na-hristi-slovacka-na-treti-misto-neposkocil.html">
          <b>Jablonec remizoval na hřišti Slovácka, na třetí místo neposkočil</b>
        </a>
      </p>
      <p>K nejlepším hráčům hradišťského týmu patřil mladý záložník Patrik Hellebrand, který poprvé v sezoně dostal příležitost v základní sestavě. Zejména svojí kreativitou soupeře trápil. „Trenérovi za šanci děkuju, snad jsem ho nezklamal. Zápas jsem si užil, z hlediště mi fandili táta, brácha i děda. Z plichty ale radost nemám, měli jsme k vítězství blíž," domnívá se.</p>
      <p>Poslechl pokyn kouče Svědíka, že se má na hřišti vyždímat. „Jenže mě začaly po deseti minutách druhého poločasu chytat křeče, a tak jsem si musel říct o vystřídání," prozradil Hellebrand.</p>
      <figure>
        <img src="https://media.sport.cz/images/top_foto1/0030000109300525/arXwSg0u-tiZg2J_f-I0Bw/5ddc1adea51200ccb00f0100-289181"/>
      </figure>
      <p>Zleva Rafael Acosta a Martin Doležal z Jablonce se radují z gólu.</p>
      <p>Hradišťský trenér Martin Svědík o jeho manku ve fyzické kondici ví. „Hellebrandovo střídání bylo naplánované. Jenže když odešli ze hřiště on i Petržela, začali jsme ke konci ztrácet půdu pod nohama. Zajíc a Kalabiška, kteří naskočili místo nich, je nenahradili. Hlavně Zajíc mě zklamal," tvrdí.</p>
      <p>Nerozhodný výsledek byl i přesto Svědíkovi málo. „Po většinu střetnutí jsme byli lepší. Vynutili jsme si tlak, avšak zápasy se rozhodují v šestnáctkách. A my máme v koncovce problémy," mrzí kouče Slovácka.</p>
    </article>
  </body>
</html>