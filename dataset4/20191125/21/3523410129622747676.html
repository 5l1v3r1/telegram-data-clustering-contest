<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642046/%D8%AA%D9%88%D9%84%D8%AF-554-%D9%86%D9%88%D8%B2%D8%A7%D8%AF-%D8%AF%D8%B1-%D8%B7%D8%B1%D8%AD-%D8%A8%D8%B1%DA%A9%D8%AA-%D8%AE%D8%A7%D9%86%D9%88%D8%A7%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T21:50:00+00:00"/>
    <meta property="og:title" content="تولد 554 نوزاد در طرح برکت خانواده"/>
    <meta property="og:description" content="به گفته مدیرعامل بنیاد برکت، با درمان بیش از 5500 زوج نابارور روستایی در قالب طرح «برکت خانواده» 554 نوزاد متولد شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/642046/%D8%AA%D9%88%D9%84%D8%AF-554-%D9%86%D9%88%D8%B2%D8%A7%D8%AF-%D8%AF%D8%B1-%D8%B7%D8%B1%D8%AD-%D8%A8%D8%B1%DA%A9%D8%AA-%D8%AE%D8%A7%D9%86%D9%88%D8%A7%D8%AF%D9%87">تولد 554 نوزاد در طرح برکت خانواده</a>
      </h1>
      <h2>به گفته مدیرعامل بنیاد برکت، با درمان بیش از 5500 زوج نابارور روستایی در قالب طرح «برکت خانواده» 554 نوزاد متولد شده‌اند.</h2>
      <address><time datetime="2019-11-25T21:50:00+00:00">25 Nov 2019, 21:50</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> امیرحسین مدنی با اعلام این خبر افزود: با شناسایی، معرفی به<b> مراکز درمانی</b> و پوشش کامل هزینه‌های درمان ناباروری 5592 زوج کم بضاعت ساکن <b>مناطق روستایی و محروم</b> کشور در قالب طرح «برکت خانواده»، تا به امروز 554 نوزاد در مناطق محروم و کم‌برخوردار کشور به دنیا آمده‌اند.</p>
      <p><b>به گزارش بولتن نیوز،</b> وی خاطرنشان کرد: پس از ابلاغ سیاست‌های کلی جمعیت کشور توسط رهبر معظم انقلاب در سال ۱۳۹۳، مبنی بر تحکیم <b>بنیان خانواده و پویایی</b>، بالندگی و جوانی جمعیت با افزایش <b>نرخ باروری</b>، ستاد اجرایی فرمان امام به ‌منظور ایفای نقش مؤثر در اجرای این سیاست‌ها، اقدام به طراحی و اجرای طرح برکت خانواده در مناطق محروم و روستایی سراسر کشور کرده است.</p>
      <p>مدیرعامل بنیاد برکت ستاد اجرایی فرمان امام ادامه داد: همچنین با عنایت به عدم دسترسی روستاییان به مراکز درمانی، مشکل تامین هزینه‌های هنگفت درمان ناباروری و پوشش ندادن این نوع خدمات توسط شرکت‌های بیمه‌ای، ستاد اجرایی فرمان امام تصمیم گرفت در حوزه کمک به درمان زوج‌های نابارور ساکن در مناطق روستایی کشور، به‌ شکل جدی ورود کند.</p>
      <p>مدنی با اشاره به این‌که طرح برکت خانواده از سال ۱۳۹۴ توسط شرکت خدمات بیمه برکت با هدف شناسایی و درمان زوج‌های نابارور روستایی در مناطق محروم به اجرا درآمده است، بیان کرد: با آغاز طرح برکت خانواده از سال ۹۴، تا به امروز 11851زوج نابارور در مناطق روستایی شناسایی و 5592 زوج برای طی مراحل فرآیند تشخیص و درمان به مراکز درمانی معرفی ‌شده‌اند.</p>
      <p>وی در تشریح خدمات ارائه شده رایگان به زوج‌های نابارور گفت: انجام انواع خدمات تشخیصی و درمانی اعم از آزمایش‌های بالینی، تصویربرداری، IUI، IVF و ICSI و تأمین داروهای مورد نیاز، از جمله خدمات رایگان ارائه‌ شده به معرفی‌شدگان است. در مدت 4 سالی که از اجرای «طرح برکت خانواده» می‌گذرد، تاکنون 554 نوزاد در سراسر کشور به دنیا آمده‌اند.</p>
      <p>مدیرعامل بنیاد برکت خاطرنشان کرد: بیمه برکت علاوه بر هزینه‌های درمان زوج‌های نابارور مناطق روستایی، هزینه‌های زایمان آن‌ها را نیز تامین می‌کند.</p>
      <p>مدنی همچنین از اجرای طرح «برکت مهدوی» خبر داد و اظهار داشت: در قالب این طرح، 200 هزار نفر ار مددجویان تحت پوشش سازمان بهزیستی کشور تحت پوشش رایگان بیمه درمان تکمیلی بیمه برکت قرار گرفته‌اند.</p>
      <p>گفتنی است، زوج‌های روستایی که برای فرزندآوری دچار مشکل هستند، می‌توانند با مراجعه به دفاتر شرکت خدمات بیمه برکت مستقر در مراکز تمام استان‌ها، از خدمات رایگان طرح برکت خانواده استفاده کرده و ضمن تشکیل پرونده، به مراکز درمانی معرفی و فرآیند درمان‌شان آغاز شود.</p>
    </article>
  </body>
</html>