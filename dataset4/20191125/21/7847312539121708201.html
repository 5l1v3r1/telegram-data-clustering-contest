<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/spoleczenstwo/474650-od-opola-do-gliwic-czyli-przelamanie-nie-tylko-w-sejmie"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T21:42:36+00:00"/>
    <meta property="og:title" content="Od Opola do Gliwic, czyli przełamanie nie tylko w Sejmie, ale i w rozrywce? Wydane na TVP pieniądze nie poszły na marne"/>
    <meta property="og:description" content="Gdzie te czasy, gdy kucharz-podróżnik obrażał się, że został wyeksponowany jako wielka gwiazda w spocie promocyjnym największej telewizji? Dziś już nikt nie chce iść w jego ślady. A kucharza szkoda, bo lubiłem jego p..."/>
  </head>
  <body>
    <article>
      <h1>Od Opola do Gliwic, czyli przełamanie nie tylko w Sejmie, ale i w rozrywce? Wydane na TVP pieniądze nie poszły na marne</h1>
      <address><time datetime="2019-11-25T21:42:36+00:00">25 Nov 2019, 21:42</time> by <a rel="author" href="https://wpolityce.pl/autorzy/263-jacek-karnowski" target="_blank">Jacek Karnowski</a></address>
      <p><b>Eurowizja junior to wydarzenie nie z mojej bajki</b>. Tego typu koncerty nudzą mnie śmiertelnie, ale, rzecz jasna, skoro rodzina ogląda, to i człowiek zerknie. Do tego, uczciwie mówiąc, to także wydarzenie nie z najwyższej półki, choć także nie z tej najniższej. Można powiedzieć: pierwszorzędna impreza drugorzędna. Bo przecież wielu z nas nie słyszało, że coś takiego w ogóle istnieje aż do chwili, gdy zeszłoroczną edycję wygrała Roksana Węgiel.</p>
      <p><b>A jednak tegoroczna edycja w Gliwicach jest wydarzeniem godnym odnotowania, i to mimo pewnych wpadek</b> (logotyp z określeniem „Silesia” zamiast „Poland”, na szczęście poprawiony tam, gdzie się dało).<b> Wielkie telewizyjne show na najwyższym poziomie, wygrana przedstawicielki Polski, imponująca oglądalność, najwyższej próby techniczna sprawność</b>. Także generalnie wysoki poziom, plus uniknięcie przesady w sferze robienia z dzieci dorosłych - choć w tej kwestii są też zdania odmienne. Nie było też żadnego skandalu. Nikt nie odmówił współpracy, nie rzucił papierami, licząc na oklaski i propozycję pracy w mediach opozycyjnych. Publiczność imprezy nie zbojkotowała, wręcz przeciwnie, przybyła bardzo licznie.</p>
      <p><b>No i żaden artysta, nawet z tych, co zawsze mają coś do powiedzenia, wydarzenia nie zaatakował</b>. W ogóle coraz rzadziej atakują - i rząd, i TVP. Gdzie te czasy, gdy kucharz-podróżnik obrażał się, że został wyeksponowany jako wielka gwiazda w spocie promocyjnym największej telewizji? Dziś już nikt nie chce iść w jego ślady. A kucharza szkoda, bo lubiłem jego programy. Czy nie mógł trzymać się tego, do czego ma talent? Żeby choć ci, którzy zachęcali, dali mu równorzędną propozycję… Niestety, nie dali.</p>
      <p>Wreszcie, gdzie te czasy, gdy prezydent Opola zdawał się nie chcieć wielkiego festiwalu w swoim mieście? I gdy miasto to faktycznie zbojkotowało swoją herbową imprezę, tylko dlatego, że TVP komuś brzydko pachniała?</p>
      <p>Długą drogę przeszliśmy.</p>
      <p><b>Coś się przełamuje nie tylko w Sejmie, ale i w rozrywce, show-biznesie</b>. Owszem, TVP ma przyzwoite pieniądze, co bardzo ułatwia sprawę, a stacje komercyjne najlepsze mają chyba za sobą, ale to nie tłumaczy wszystkiego. <b>Koniunktura na miny i gesty, na mało twórcze odtwarzanie wstępniaków z „Wyborczej” i stand-upów z „Faktów” wyraźnie się kończy</b>. Wydane pieniądze nie poszły na marne. A nie poszły, bo obecne władze TVP okazały się lepszymi analitykami rynku niż konkurencja, stawiając na te elementy, które dają współczesnej telewizji, atakowanej przez internet i Netflixy, choć trochę tlenu: sport na żywo i dużą rozrywkę.</p>
      <p><b>Rzecz jasna, media publiczne nie mogą stać tylko popularną rozrywką i sportem. Wciąż przed nimi znalezienie formuły na atrakcyjną promocję i patriotyzmu, i tradycyjnych wartości</b>. Są pewne sukcesy, ale czujemy, że to jeszcze nie to, że brakuje złotych strzałów. Ale fakt, że TVP nie wypadła za burtę, że <b>przełamała próby ostracyzmowania, że potrafi wygrywać na polu komercyjnym, jest więcej niż cenny. Z tego prostego powodu, że bez tej oglądalnościowej kotwicy najsłuszniejszy przekaz trafi w próżnię</b>.</p>
    </article>
  </body>
</html>