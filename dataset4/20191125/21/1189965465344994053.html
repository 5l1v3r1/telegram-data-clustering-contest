<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260616/syllalitirio-kata-tis-kyvernitikis-apofasis-gia-tin-apolignitopoiisi-tis-d-makedonias"/>
    <meta property="og:site_name" content="LiFO"/>
    <meta property="article:published_time" content="2019-11-25T21:42:00+00:00"/>
    <meta property="og:title" content="Συλλαλητήριο κατά της κυβερνητικής απόφασης για την απολιγνιτοποίηση της δ. Μακεδονίας"/>
    <meta property="og:description" content="Πτολεμαΐδα: Συλλαλητήριο υπό βροχή για την απολιγνιτοποίηση της δυτικής Μακεδονίας"/>
  </head>
  <body>
    <article>
      <h1>Συλλαλητήριο κατά της κυβερνητικής απόφασης για την απολιγνιτοποίηση της δ. Μακεδονίας</h1>
      <h2>Πτολεμαΐδα: Συλλαλητήριο υπό βροχή για την απολιγνιτοποίηση της δυτικής Μακεδονίας</h2>
      <address><time datetime="2019-11-25T21:42:00+00:00">25 Nov 2019, 21:42</time> by <a rel="author">NEWSROOM</a></address>
      <p>
        <b>Υπό καταρρακτώδη βροχή ολοκληρώθηκε αργά το απόγευμα το συλλαλητήριο της ΓΕΝΟΠ ΔΕΗ, των Ενεργειακών δήμων και φορέων της Δυτικής Μακεδονίας στην κεντρική πλατεία της Πτολεμαΐδας.</b>
      </p>
      <p>«Ο σχεδιασμός για κλείσιμο των λιγνιτικών μονάδων ως το 2028 που ανακοίνωσε η κυβέρνηση, η ανατροπή των εργασιακών σχέσεων και το «ανάθεμα» που θα πέσει πάνω στην περιοχή από την βίαιη απολιγνοτοποίηση, θα συναντήσουν τη σθεναρή αντίσταση των εργαζομένων της επιχείρησης αλλά και της κοινωνίας», τόνισε ο πρόεδρος της ΓΕΝΟΠ ΔΕΗ Γιώργος Αδαμίδης.</p>
      <p>Ο περιφερειάρχης δυτικής Μακεδονίας Γιώργος Κασαπίδης από το βήμα της συγκέντρωσης επανέλαβε ότι «πρέπει να υπάρξει από την κυβέρνηση ένα Ειδικό Αναπτυξιακό σχέδιο και ειδική μεταχείριση για τη Δ. Μακεδονία, ώστε να μην χαθεί ούτε μία θέση εργασίας» ενώ μίλησε και «για τις περιβαλλοντικές αποκαταστάσεις που πρέπει να ολοκληρωθούν στους χώρους των παλαιών η και ημιτελών ορυχείων».</p>
      <figure>
        <img src="https://www.lifo.gr/uploads/image/1571813/syllalitirio_deh-12.jpg"/>
        <figcaption>Φωτογραφία από e-ptolemeos.gr</figcaption>
      </figure>
      <p>Ο δήμαρχος της Πτολεμαΐδας Παναγιώτης Πλακεντάς ανέφερε ότι «μιλάνε για το κλείσιμο των μονάδων το 2028, αλλά εννοούν το 2023 χωρίς φυσικά να μας πουν τι θα γίνει με την νέα μονάδα την Πτολεμαΐδα 5 που ακόμη κατασκευάζεται».</p>
      <p>Χαιρετισμό στην συγκέντρωση απηύθυνε ο πρόεδρος του δικτύου Ενεργειακών δήμων της χώρας δήμαρχος Φλώρινας Βασίλης Γιαννάκης. Μίλησαν επίσης ο δήμαρχος Κοζάνης Λάζαρος Μαλούτας, ο εκπρόσωπος των εργαζομένων στο ΔΣ της ΔΕΗ Παντελής Καραλευθέρης και ο εκπρόσωπος του Μητροπολίτη Φλώρινας αρχιμανδρίτης Νικηφόρος Μαναδης. Επίσης παραβρέθηκαν εκπρόσωποι φορέων του εμπορικού και επιχειρηματικού κόσμου.</p>
      <p>Mε πληροφορίες από ΑΠΕ-ΜΠΕ</p>
    </article>
  </body>
</html>