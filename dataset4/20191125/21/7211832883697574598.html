<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/607405"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T21:21:00+00:00"/>
    <meta property="og:title" content="ระทึก!เครื่องฉีดเรซิ่นระเบิดโรงงานถูกเผาวอดคนงานหนีตายอลหม่าน"/>
    <meta property="og:description" content="นครสวรรค์-เครื่องฉีดเรซิ่นระเบิดไฟไหม้เผาโรงงานผลิตไฟเบอร์วอด คนงานวิ่งหนีตายระทึกบางรายสำลักควันเพื่อนร่วมงานช่วยกันอย่างทุลักทุเล"/>
  </head>
  <body>
    <article>
      <h1>ระทึก!เครื่องฉีดเรซิ่นระเบิดโรงงานถูกเผาวอดคนงานหนีตายอลหม่าน</h1>
      <address><time datetime="2019-11-25T21:21:00+00:00">25 Nov 2019, 21:21</time> by <a rel="author">PostToday</a></address>
      <p>นครสวรรค์-เครื่องฉีดเรซิ่นระเบิดไฟไหม้เผาโรงงานผลิตไฟเบอร์วอด คนงานวิ่งหนีตายระทึกบางรายสำลักควันเพื่อนร่วมงานช่วยกันอย่างทุลักทุเล</p>
      <p>เมื่อวันที่ 25 พ.ย. พ.ต.ท.ชยพัทธ์ กล่ำพารา สว.(สอบสวน) สภ.ตาคลี จ.นครสวรรค์ ได้รับแจ้งเหตุจากสายตรวจ ต.พรหมนิมิต อ.ตาคลีว่า เกิดเหตุไฟไหม้โรงงาน บริษัท ส.จ.ช่องแคยนต์ 1997 ประเทศไทย จำกัด บริเวณแยกบ้านหนองหญ้ารังกา หมู่ 6 ต.พรหมนิมิต จึงระดมรถดับเพลิงกว่า 10 คัน มาสกัดไฟที่กำลังลุกโหมอย่างบ้าคลั่ง และลุกลามไปทั่วอย่างรวดเร็ว ซึ่งขณะเกิดเหตุมีคนงานหลายรายต่างต้องวิ่งหนีตายออกมากันอย่างจ้าละหวั่น และบางรายสำลักควัน เพื่อนร่วมงานที่เหลือต้องช่วยกันหามประคองตัวออกมากันอย่างทุลักทุเล</p>
      <figure>
        <img src="https://www.posttoday.com/media/content/2019/11/25/1A385262BCB44792A04D11C589F63D7C.jpg"/>
      </figure>
      <p>ทั้งนี้ เจ้าหน้าที่สามารถควบคุมเพลิงเอาไว้ได้ จากการตรวจสอบพบว่า เพลิงได้ลุกไหม้เผาโรงงานจนเสียหายไปกว่า 90 เปอร์เซ็นต์ โดยเฉพาะเครื่องจักรกล และอุปกรณ์ต่างๆถูกไฟไหม้เสียหายทั้งหมด ในที่เกิดเหตุพบว่ามีได้รับผลกระทบจากเหตุการณ์เป็นคนงานหญิง 2 ราย คนหนึ่งเป็นลมตกใจกับเหตุการณ์ที่เกิดขึ้น ส่วนอีกรายสำลักควัน ทางเจ้าหน้าที่กู้ภัยจึงได้รีบช่วยกันปฐมพยาบาลก่อนจะนำตัวส่งโรงพยาบาล</p>
      <p>สำหรับ โรงงานดังกล่าวเป็นของนายสมเกียรติ คงทิม อายุ 52 ปี นายกอบต.พรหมนิมิต มีพื้นที่กว่า 5 ไร่ ผลิตชิ้นส่วนหลังคาไฟเบอร์รถแทรกเตอร์และเรือไฟเบอร์กลาส มีเครื่องจักรยนต์อยู่หลายเครื่อง พยานที่อยู่ในเหตุการณ์เล่าว่า ขณะที่กำลังทำงานกันอยู่นั้น จู่ๆ เครื่องยนต์ที่ใช้ฉีดเรซิ่นเกิดระเบิดเสียงดังสนั่น พร้อมกับเกิดประกายไฟกระจายเป็นวงกว้างไปถูกสารไวไฟ จนทำให้เกิดไฟไหม้ลุกลามขึ้นอย่างรวดเร็ว คนงานหลายคนพยายามนำถังดับเพลิงมาช่วยกันฉีดสกัดไฟแต่ไม่สามารถควบคุมสถานการณ์ได้ จึงรีบพากันวิ่งหนีตายออกมาได้ก่อนที่เพลิงจะลุกลามเผาไหม้แทบทั้งโรงงาน</p>
      <p>เบื้องต้น ทางเจ้าหน้าที่หน่วยพิสูจน์หลักฐานได้เดินทางเข้าตรวจสอบที่เกิดเหตุ พร้อมเก็บหลักฐานต่างๆ รวมถึงสอบปากคำพยานแวดล้อมก่อนจะระบุสาเหตุที่เกิดขึ้น ส่วนมูลค่าความเสียหายไม่ต่ำกว่า 5 ล้านบาท</p>
      <figure>
        <img src="https://www.posttoday.com/media/content/2019/11/25/E6442C5B0EAE446AB741F8501F5306C8.jpg"/>
      </figure>
      <figure>
        <img src="https://www.posttoday.com/media/content/2019/11/25/210576F97E8F48CB80174FFEA28285F5.jpg"/>
      </figure>
      <figure>
        <img src="https://www.posttoday.com/media/content/2019/11/25/3E672A416F13425CBD3B839AD516A6F4.jpg"/>
      </figure>
    </article>
  </body>
</html>