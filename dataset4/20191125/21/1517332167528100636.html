<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/le-sardine-si-prendono-parma-10mila-in-piazza-a-roma-il-raduno-nazionale-il-14-dicembre/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T21:22:06+00:00"/>
    <meta property="og:title" content="Le sardine si prendono Parma: 10mila in piazza. A Roma il raduno nazionale il 14 dicembre"/>
    <meta property="og:description" content="Un successo questa sera il presidio delle sardine a Parma: 10mila manifestanti hanno riempito pacificamente Piazza Duomo. A Roma il raduno nazionale il prossimo 14 dicembre, in piazza San Giovanni: 'Abbiamo voluto organizzare questo raduno in un luogo simbolo - spiegano gli organizzatori - una piazza che negli ultimi tempi è stata usata come palco per diffondere messaggi che non sono degni di una società civile'."/>
  </head>
  <body>
    <article>
      <h1>Le sardine si prendono Parma: 10mila in piazza. A Roma il raduno nazionale il 14 dicembre</h1>
      <h2>Un successo questa sera il presidio delle sardine a Parma: 10mila manifestanti hanno riempito pacificamente Piazza Duomo. A Roma il raduno nazionale il prossimo 14 dicembre, in piazza San Giovanni: “Abbiamo voluto organizzare questo raduno in un luogo simbolo – spiegano gli organizzatori – una piazza che negli ultimi tempi è stata usata come palco per diffondere messaggi che non sono degni di una società civile”.</h2>
      <address><time datetime="2019-11-25T21:22:06+00:00">25 Nov 2019, 21:22</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <figure>
        <video src="http://fanpage-a.akamaihd.net/XdxLPeSw4iw2DbVl_1.mp4"/>
      </figure>
      <p>Lo scenario è quello ormai consueto: una folla che sventola <b>sagome di sardine</b> e cartelli con la scritta <b>"Parma non si lega", sulle note di ‘Bella Ciao' e dell'Inno di Mameli. Il</b> <b>movimento delle sardine</b>,<a href="https://www.fanpage.it/politica/il-manifesto-del-popolo-delle-sardine-cari-populisti-avete-tirato-la-corda-ora-si-e-spezzata/"> dopo Modena, Reggio Emilia e Fiorenzuola</a>, si è fatto sentire questa sera anche a Parma, con una Piazza Duomo stracolma di manifestanti, 10mila in tutto. A dieci giorni dal debutto del movimento si è dato appuntamento un popolo di giovani, studenti, professori, comuni cittadini ed esponenti di associazioni. Tutti insieme per gridare il loro ‘no' alla Lega e a Matteo Salvini alla guida della Regione Emilia Romagna. Tra cartelli con slogan contro l'ex ministro degli Interni e canzoni popolari, il presidio è iniziato qualche minuto dopo le 19 e si è concluso dopo circa un'ora.</p>
      <p>Il flash mob è stato accompagnato anche da un messaggio del sindaco di Parma, <b>Federico Pizzarott</b>i, che su Facebook ha scritto: <i>"Care Sardine, benvenute a Parma, siete 10 mila. Fate sentire alta e solenne la voce di una città libera in una terra libera. Perché nessuno può venire in Emilia Romagna e insegnare a noi cos'è la libertà".</i></p>
      <p><i>"Noi che abbiamo un mondo da cambiare, noi che ci emozioniamo ancora davanti al mare"</i> scrivono su un telo bianco citando ‘Anna verrà' di Pino Daniele, per poi farlo passare sulle teste di migliaia di partecipanti. Questa sera a Parma era assente però il 32enne<a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/"> <b>Mattia Sartori</b>, leader del movimento</a>, impegnato a organizzare il grande raduno romano. In sua vece c'è <b>Samar Zaoui</b> la giovane di Modena messa alla gogna da Salvini sui social per un suo post pubblicato in passato sul profilo personale.</p>
      <p><i>"Le minacce sono di persone effimere e ignoranti</i> – ha detto a margine della manifestazione Samar Zaoui – <i>La risposta è molto chiara: vuol dire che stiamo muovendo qualcosa e qualcosa di molto grande. Le risposte negative sicuramente ci saranno, ma sono l'1%"</i>.</p>
      <p><i>"Oggi abbiamo vinto, col sorriso, con l'arte e con l'unione</i> – ha proseguito la giovane modenese – <i>Ci criticano perché siamo giovani, non siamo creativi, e lo continueranno a fare dicendo che la nostra risposta non è culturale".</i> E su queste parole si è alzato un boato in piazza.</p>
      <h3>Il raduno nazionale a Roma a piazza San Giovanni</h3>
      <p>La piazza scelta per Roma non è un luogo scelto a caso: piazza San Giovanni, che il movimento delle sardine tenterà di riempire il 14 dicembre al grido di <b>‘Roma non si lega'</b> contro odio e populismo è quella stessa piazza in cui si è tenuta da poco una manifestazione del centrodestra contro il governo Ad annunciarlo sono gli stessi organizzatori sui social, che puntano a ‘stipare' 100 mila persone, per manifestare pacificamente contro Salvini.</p>
      <p>L'appuntamento è alle 15:<i> "Abbiamo voluto organizzare questo raduno in un luogo simbolo</i> – spiegano gli organizzatori – <i>una piazza che negli ultimi tempi è stata usata come palco per diffondere messaggi che non sono degni di una società civile. È tempo di reagire a questo modo di fare politica, una retorica vuota e senza empatia, che alimenta la divisione e fonda il proprio messaggio sull'odio verso il prossimo".</i></p>
    </article>
  </body>
</html>