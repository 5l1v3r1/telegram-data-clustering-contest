<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/sport/madjarska-kao-dobra-najava/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:46:36+00:00"/>
    <meta property="og:title" content="Mađarska kao dobra najava"/>
    <meta property="og:description" content="Ženska rukometna reprezentacija Srbije trijumfalno je završila učešće na jakom Seul kupu, a jučerašnje slavlje protiv Mađarske - 25:23 (13:10) daje nadu da su selektor LJubomir Obradović i devojke uradili sve što je planirano na pripremnim utakmicama za Svetsko prvenstvo u Japanu (30. novembar - 15. decembar)."/>
  </head>
  <body>
    <article>
      <h1>Mađarska kao dobra najava</h1>
      <h2>Posle Seul kupa najbolje rukometašice Srbije odlaze na Svetsko prvenstvo</h2>
      <address><time datetime="2019-11-25T21:46:36+00:00">25 Nov 2019, 21:46</time> by <a rel="author">O. N.</a></address>
      <p>
        <b>Ženska rukometna reprezentacija Srbije trijumfalno je završila učešće na jakom Seul kupu, a jučerašnje slavlje protiv Mađarske – 25:23 (13:10) daje nadu da su selektor LJubomir Obradović i devojke uradili sve što je planirano na pripremnim utakmicama za Svetsko prvenstvo u Japanu (30. novembar – 15. decembar).</b>
      </p>
      <p>Težak poraz od Ruskinja, u meču pre toga (25:43), nije demoralisao ekipu, a taj za kratko vreme obnovljeni elan i energija obili su se o glavu komšijske selekcije.</p>
      <p>Već sredinom drugog poluvremena bilo je jasno da će naše dame zauzeti mesto ispred Mađarica i takođe savladanih Južnokorejki (27:26), jer su u tom trenutku imale osam golova prednosti, pa im nije baš uzeti za zlo što su kasnije dozvolile rivalkama da dođu do podnošljivijeg minusa na isteku 60 minuta.</p>
      <p>Iako je Katarina Tomašević blistala među stativama (11 odbrana), a Jelena Lavko u šutiranju (sedam golova), uz značajnu podršku Jelene Trifunović (5), Dragane Cvijić (5) i Marije Obradović (3).</p>
      <p>– Ovaj turnir nam je baš dobro došao kao priprema za Svetsko prvenstvo, mada je bilo potrebno vreme da se oporavimo od prelaska na drugu vremensku zonu. Utakmica sa Mađarskom bila je naša najbolja partija, pre svega u odbrani, jer kada se dobro čuva svoj gol lakše se puni mreža rivala. Uprkos malom padu koncentracije posle velikog vođstva, možemo biti zadovoljni prikazanim. A sada dolazi ono pravo – rekla je Jelena Trifunović posle „generalne probe“ u Južnoj Koreji, a pre puta u Kumamoto, gde Srbija prvu utakmicu A grupe SP igra sa Angolom, sledeće subote od 07.00 po srednjeevropskom vremenu.</p>
      <h3>Povezani tekstovi:</h3>
    </article>
  </body>
</html>