<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90544"/>
    <meta property="og:site_name" content="Denník politika"/>
    <meta property="article:published_time" content="2019-11-25T21:35:13+00:00"/>
    <meta property="og:title" content="Legendárny Marcelo Lippi ocenil výkony Škriniarovho Interu, Juventus môže trápiť do konca sezóny"/>
    <meta property="og:description" content="25.11.2019 (Webnoviny.sk) – Inter Miláno síce nie je na čele najvyššej talianskej súťaže, ale za vedúcim Juventusom Turín zaostáva stále iba o jediný bod. Z úvodných 13 zápasov tejto sezóny Serie A vyhrali hráči Interu až 11. A to sa im v celej klubovej histórii podarilo iba v sezóne 1950/1951. Tieto výsledky už podľa legendárneho trénera Marcela Lippiho nie sú dielom náhody, ale systematickej práce súčasného kormidelníka Antonia Conteho, ktorý má v tíme reprezentantov 12 krajín vrátane slovenského obrancu Milana Škriniara."/>
  </head>
  <body>
    <article>
      <h1>Legendárny Marcelo Lippi ocenil výkony Škriniarovho Interu, Juventus môže trápiť do konca sezóny</h1>
      <address><time datetime="2019-11-25T21:35:13+00:00">25 Nov 2019, 21:35</time> by <a rel="author">Webnoviny</a></address>
      <p>25.11.2019 (Webnoviny.sk) – Inter Miláno síce nie je na čele najvyššej talianskej súťaže, ale za vedúcim Juventusom Turín zaostáva stále iba o jediný bod. Z úvodných 13 zápasov tejto sezóny Serie A vyhrali hráči Interu až 11. A to sa im v celej klubovej histórii podarilo iba v sezóne 1950/1951. Tieto výsledky už podľa legendárneho trénera Marcela Lippiho nie sú dielom náhody, ale systematickej práce súčasného kormidelníka Antonia Conteho, ktorý má v tíme reprezentantov 12 krajín vrátane slovenského obrancu Milana Škriniara.</p>
      <p>„<i>Je výborné, že Inter sa takto drží čela tabuľky a pre súťaž je to len prínosné. A tvrdím, že im to môže vydržať až do konca sezóny. V auguste som na verejnosti povedal, že to vidím na trojsúboj o majstrovský titul. Je však zrejmé, že Neapol z neho vypadol, lebo má veľa svojich problémov</i>,“ uviedol 71-ročný Marcelo Lippi pre denník Corriere dello Sport, cituje ho aj portál soccerway.com. „<i>Celkovo si myslím, že v tejto sezóne bude boj o ´scudetto´ zaujímavejší ako v minulých rokoch. A to je dobré pre futbal</i>,“ dodal Lippi.</p>
      <p>Tréner talianskych majstrov sveta z roku 2006 zároveň pochválil aj prácu Maurizia Sarriho v Juventuse, ktorý nemá jednoduchú úlohu nadviazať na mimoriadne úspešné obdobie svojho predchodcu Massimiliana Allegriho. Ten získal päť majstrovských titulov po sebe a predĺžil víťaznú šnúru „<i>Starej dámy</i>“ v Serie A na osem sezón.</p>
      <p>„<i>Zmena trénera v úspešnom klube takmer vždy negatívne ovplyvní atmosféru v tíme. Zrazu sa vytvoria problémy, ktoré predtým neboli a treba sa s nimi pasovať. Sarri je dostatočne inteligentný tréner, aby toto nedopustil. Do hry Juventusu implementoval svoje manažérske postupy bez toho, aby znížil výkonnosť mužstva. Pokračuje tak v úspechoch predchádzajúcich trénerov Conteho a Allegriho</i>,“ dodal Lippi, ktorý v dávnejšej minulosti získal s Juventusom päť majstrovských titulov aj triumf v Lige majstrov.</p>
      <p>Viac k témam: <a href="https://www.webnoviny.sk/tag/serie-a/"><u>Serie A</u></a><br/>Zdroj: Webnoviny.sk – <a href="https://www.webnoviny.sk/legendarny-marcelo-lippi-ocenil-vykony-skriniarovho-interu-juventus-moze-trapit-do-konca-sezony/"><u>Legendárny Marcelo Lippi ocenil výkony Škriniarovho Interu, Juventus môže trápiť do konca sezóny</u></a> © SITA Všetky práva vyhradené.</p>
    </article>
  </body>
</html>