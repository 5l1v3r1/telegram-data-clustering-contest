<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/kybernisi/220466_epiteliko-kratos-kai-stin-psifiaki-diakybernisi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T21:33:25+00:00"/>
    <meta property="og:title" content="«Επιτελικό κράτος» και στην ψηφιακή διακυβέρνηση"/>
    <meta property="og:description" content="Την ίδρυση της πλατφόρμας gov.gr, ως μοναδικής πύλης για την πρόσβαση των πολιτών στο Δημόσιο και στις υπηρεσίες του, εξήγγειλε ο πρωθυπουργός Κυριάκος Μητσοτάκης."/>
  </head>
  <body>
    <article>
      <h1>«Επιτελικό κράτος» και στην ψηφιακή διακυβέρνηση</h1>
      <address><time datetime="2019-11-25T21:33:25+00:00">25 Nov 2019, 21:33</time> by <a rel="author">efsyn.gr</a></address>
      <p>Την ίδρυση της πλατφόρμας gov.gr, ως μοναδικής πύλης για την πρόσβαση των πολιτών στο Δημόσιο και στις υπηρεσίες του, εξήγγειλε ο πρωθυπουργός Κυριάκος Μητσοτάκης, το βράδυ της Δευτέρας.</p>
      <p>Μιλώντας στο συνέδριο Digital Economy Forum που διοργανώνει ο ΣΕΠΕ, ο πρωθυπουργός δήλωσε ότι το gov.gr θα αποτελεί το ενιαίο και αμέσως αναγνωρίσιμο «πρόσωπο» του Δημοσίου στους πολίτες. Πρόσθεσε ότι αυτό είναι αποτέλεσμα μελέτης και αξιοποίησης ενός ανάλογου συστήματος που λειτουργεί με πολύ μεγάλη επιτυχία στο Ηνωμένο Βασίλειο.</p>
      <figure>
        <iframe data-src="https://twitter.com/PrimeministerGR/status/1199052556359610370?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κ. Μητσοτάκης προχώρησε σε λεπτομέρειες για την πλατφόρμα αυτή. Όπως σημείωσε, στην αρχή, στην πύλη αυτή θα συγκεντρωθούν όλες οι δημόσιες υπηρεσίες που ήδη παρέχουν ψηφιακά τις υπηρεσίες τους... προσθέτοντας και δύο από τις πιο διαδεδομένες πράξεις του πολίτη: την εξουσιοδότηση και την υπεύθυνη δήλωση.</p>
      <figure>
        <iframe data-src="https://twitter.com/PrimeministerGR/status/1199050639973765121?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Συμπλήρωσε επίσης ότι στην πύλη αυτή θα περάσουν και οι περισσότερες από τις υπηρεσίες που τώρα το κράτος παρέχει με τον παραδοσιακό τρόπο. Όπως τόνισε, η πύλη θα είναι διαθέσιμη για την πρώτη εφαρμογή της, το πρώτο εξάμηνο του 2020.</p>
      <figure>
        <iframe src="https://www.youtube.com/embed/L3dkMyzsMYs" width="640" height="360" data-service="Youtube" scrolling="no"/>
      </figure>
      <h3>«Πολιτική επιλογή» ο ψηφιακός μετασχηματισμός</h3>
      <p>Κεντρική επιλογή για την κυβέρνηση είναι ο ψηφιακός μετασχηματισμός του κράτους και της οικονομίας, τόνισε ο πρωθυπουργός που, εκτός από την ίδρυση της πλατφόρμας gov.gr, έθεσε άλλους πέντε κεντρικούς στόχους:</p>
      <pre>   •  Η έννοια της προσωπικής ταυτοποίησης με τις ταυτότητες νέου τύπου στο πρότυπο της Εσθονίας. Ο πρωθυπουργός ανέφερε ότι θα είναι έγχρωμες και θα δίνουν τη δυνατότητα ψηφιακών υπογραφών ενώ περιλαμβάνεται και η χρήση ενός ενιαίου αριθμού για τις συναλλαγές του πολίτη με το δημόσιο.<br/>   •  Η απλοποίηση των διαδικασιών και ολοκλήρωση του ομώνυμου εθνικού προγράμματος. Το δημόσιο δεν θα ζητά ξανά δεδομένα που έχουν δοθεί.<br/>   •  Η πρόσβαση στις νέες τηλεπικοινωνίες. Μεταξύ άλλων ο κ. Μητσοτάκης ανέφερε εδώ ότι το κόστος των δεδομένων στη χώρα μας παραμένει πολύ υψηλό και τόνισε πως «είναι αναγκαίο οι πάροχοι κινητής τηλεφωνίας να αναπροσαρμόσουν τις τιμολογιακές τους πολιτικές προς τα κάτω, καθαρές κουβέντες, καθαρές λύσεις».<br/>   •  Η καλλιέργεια νέων δεξιοτήτων για το ανθρώπινο δυναμικό. Επ 'αυτού αναφέρθηκε στο χάσμα δεξιοτήτων που υπάρχει στην αγορά εργασίας παρότι η χώρα έχει, όπως είπε, απαγορευτικά μεγάλη ανεργία. Μίλησε για έλλειμμα προσωπικού για τις διαθέσιμες θέσεις εργασίας υψηλής εξειδίκευσης και είπε ότι λύση είναι ο ανάλογος προσανατολισμός της εκπαίδευσης και ένα ευρύ σχέδιο επιμορφωτικών προγραμμάτων.<br/>   •  Η αξιοποίηση των ανοικτών δεδομένων τα οποία μπορούν να συμβάλουν στην ανάπτυξη.<br/></pre>
      <p>«Ο ψηφιακός μετασχηματισμός είναι μία συνειδητή επιλογή, είναι μια άκρως πολιτική επιλογή...», είπε καταλήγοντας ο πρωθυπουργός.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/219806_anaptyxi-mesa-apo-toys-xenitemenoys-ellines-blepei-o-mitsotakis"/>
        <a href="https://www.efsyn.gr/politiki/kybernisi/219681_sto-synedrio-toy-elk-o-mitsotakis"/>
        <a href="https://www.efsyn.gr/politiki/kybernisi/216069_exiggeile-anastoli-toy-fpa-stin-oikodomi-exefrase-bebaiotita-gia"/>
        <a href="https://www.efsyn.gr/node/212552"/>
        <a href="https://www.efsyn.gr/politiki/kybernisi/212358_den-allazoyn-oi-eklogikoi-katalogoi-gia-tin-psifo-ton-omogenon"/>
        <a href="https://www.efsyn.gr/node/212333"/>
      </related>
    </article>
  </body>
</html>