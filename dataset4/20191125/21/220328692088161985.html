<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/boykotirat-magazin-zaradi-kotarak-407629.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T21:02:00+00:00"/>
    <meta property="og:title" content="Бойкотират магазин заради котарак"/>
    <meta property="og:description" content="Рижият котарак Пъмпкин бил знаменитост в &quot;Теско&quot;, галел се на клиентите и обичал да си подремва пред вратата на супермаркета"/>
  </head>
  <body>
    <article>
      <h1>Бойкотират магазин заради котарак</h1>
      <address><time datetime="2019-11-25T21:02:00+00:00">25 Nov 2019, 21:02</time> by <a rel="author">Стандарт</a></address>
      <p>Клиенти са решили да бойкотират супермаркет на веригата "Теско", след като управителят изхвърлил котарака Пъмпкин, който бил нещо като местна атракция край щандовете, съобщава в. "Мирър". Търговският обект се намира в град Норич. Рижият котарак Пъмпкин бил знаменитост в "Теско", галел се на клиентите и обичал да си подремва пред вратата на супермаркета. Управителят Андрю Табинър оправдал решението да бъде натирен котаракът с това, че такава била политиката на веригата "Теско" - да не се допускат домашни любимци в магазините. Но това вбесило клиентите, които били свикнали да бъдат посрещани от Пъмпкин. Те изразяват възмущението си във Фейсбук с призив да се бойкотира супермаркетът.</p>
      <p>Собственик на Пъмпкин е Джо Хардинг, който живее на стотина метра от обекта на "Теско". Котаракът обичал да посещава близкия пъб и офис за недвижими имоти, но най-много го привличал супермаркетът. От година и половина той станал любимец и на продавачите. Решението за натирването на Пъмпкин изненадало всички. "Той не пречеше на никого, само търсеше малко внимание", жалват се клиенти във Фейсбук.</p>
      <p>Не всички се оказаха недоволни от прокуждането на Пъмпкин. "Той наистина беше приятен котарак, но мисля, че няма място в магазин, в който се продават храни", написа потребителка. Но шестгодишният Пъмпкин се оказа повече обичан, отколкото мразен. Той има 300 последователи в своята страничка във Фейсбук, някои от които са от далечна Канада и Норвегия.</p>
    </article>
  </body>
</html>