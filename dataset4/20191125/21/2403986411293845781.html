<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_proviv_telefonnu_rozmovu_z_putinim_pro_shho_pogovorili_lideri_ukrayini_ta_rf_n1239410"/>
    <meta property="og:site_name" content="24 Канал"/>
    <meta property="article:published_time" content="2019-11-25T21:52:00+00:00"/>
    <meta property="og:title" content="Зеленський провів телефонну розмову з Путіним: про що поговорили лідери України та РФ"/>
    <meta property="og:description" content="Президент України Володимир Зеленський провів телефонну розмову зі своїм російським колегою Володимиром Путіним. Сторони, зокрема, обговорили повернення захоплених торік Росією українських кораблів, а саме те, що Кремль повернув судна без озброєння та обладнання. Також політики торкнулися питання газових перемовин."/>
  </head>
  <body>
    <article>
      <h1>Зеленський провів телефонну розмову з Путіним: про що поговорили лідери України та РФ</h1>
      <address><time datetime="2019-11-25T21:52:00+00:00">25 Nov 2019, 21:52</time> by <a rel="author" href="https://24tv.ua/andriy_shlyahtin_tag5269/" target="_blank">Андрій Шляхтін</a></address>
      <p>
        <b>Президент України Володимир Зеленський провів телефонну розмову зі своїм російським колегою Володимиром Путіним. Сторони, зокрема, обговорили повернення захоплених торік Росією українських кораблів, а саме те, що Кремль повернув судна без озброєння та обладнання. Також політики торкнулися питання газових перемовин.</b>
      </p>
      <p>Як передає пресслужба Офісу Президента України, Зеленський відзначив важливість нещодавнього повернення Росією українських кораблів. Також <b>український президент наголосив на необхідності повернення всього озброєння, обладнання та документації, що перебували на цих суднах.</b></p>
      <blockquote>Цікаво! <a href="https://24tv.ua/peregovori_zelenskogo_z_putinim_shho_pro_tse_dumayut_ukrayintsi_n1239058">Як українці ставляться до переговорів Зеленського з Путіним – опитування</a></blockquote>
      <p>Крім того, Зеленський і Путін обговорили <b>питання газових перемовин у тристоронньому форматі Україна – Росія – ЄС.</b> Зауважимо, що контракт щодо транзиту російського газу через українську територію спливає 31 грудня 2019 року.</p>
      <figure>
        <embed-post data-src="https://t.me/OP_UA/998" data-service="Telegram"/>
      </figure>
      <p>Інформацію про телефонну розмову українського та російського президентів підтвердила й пресслужба Кремля. У повідомленні <a href="http://kremlin.ru/events/president/news/62122?fbclid=IwAR2OI8bwtdJMoZIoKDOnpNJiR1oc7e_4oSztIDu3wkqQ6_YX7sI1qk6pq18">мовиться</a> <b>ініціатором був Володимир Зеленський. </b>Телефонна розмова відбулася напередодні саміту у нормандському форматі (зустрінуться очільники України, Росії, Німеччини та Франції). Захід заплановано на 9 грудня та пройде він у Парижі.</p>
      <p>
        <b>У Кремлі кажуть, що Зеленський і Путін обговорили такі теми:</b>
      </p>
      <p>– передача Росією захоплених торік на Азові українських кораблів;</p>
      <p>– газова проблематика, включно з питанням продовження транзиту та відновлення прямих поставок російського газу в Україну.</p>
      <p>– продовження контактів на різних рівнях (сторони домовилися це робити).</p>
      <p>До слова, під час чергового відеозвернення до українців<a href="https://24tv.ua/povernennya_ukrayinskih_korabliv_zelenskiy_planuye_zvernutisya_do_rosiyi_n1239301"> Зеленський заявив, що звертатиметься до Росії </a>щодо повернутих українських кораблів. Раніше українська сторона наголошувала, що Кремль не лише не повернув особисті речі моряків, обладнання та озброєння, а й ще й завдав певних пошкоджень суднам. Неповернуте Росія планувала використати як речові докази. Додамо, що Росія досі називає те, що трапилося на Азові, коли було захоплено українські судна, провокацією з боку офіційного Києва.</p>
      <p>Також під час звернення Зеленський повідомив, що Франція, Росія, Німеччина та Україну <a href="https://24tv.ua/dozhali__zelenskiy_povidomiv_uzgodzhenu_datu_normandskoyi_zustrichi_n1239313">узгодили дату зустрічі лідерів країн "нормандської четвірки. </a>Відбудеться захід 9 грудня в Парижі. </p>
      <blockquote>Детальніше! <a href="https://24tv.ua/zelenskiy_znovu_zvernuvsya_do_ukrayintsiv_osnovni_tezi__video_n1239331">Зеленський знову звернувся до українців: основні тези – відео</a></blockquote>
      <h3>Що відомо про контакти Зеленського та Путіна</h3>
      <ul>
        <li>Ще під час передвиборчої президентської кампанії Володимир Зеленський заявляв, аби припинити війну на Донбасі, треба йти на переговори з Росією. Пропонував долучити до цього також Британію та США.</li>
        <li>Згодом український президент зауважив, що під час<a href="https://24tv.ua/shho_zelenskiy_skazhe_putinu_pid_chas_zustrichi_ziznannya_prezidenta_n1167587"> ймовірної зустрічі </a><a href="https://24tv.ua/shho_zelenskiy_skazhe_putinu_pid_chas_zustrichi_ziznannya_prezidenta_n1167587">з Путіним</a> нагадає йому, кому насправді належать Крим і Донбас.</li>
        <li>Загалом український президент мав щонайменше 3 телефонні розмови з господарем Кремля. Вони обговорювали зустріч у "нормандському форматі", врегулювання військових дій на Донбасі та обмін полоненими, який відбувся 7 вересня.</li>
        <li>9 грудня у межах нормандського саміту може відбутися їхня перша особиста зустріч.</li>
      </ul>
    </article>
  </body>
</html>