<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/misiia-mvf-poikhala-z-ukrainy-shcho-stalo-kliuchovym-pytanniam-ta-chomu-spivpratsia-neobkhidna-siuzhet-203470.html"/>
    <meta property="og:site_name" content="5 канал"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="Місія МВФ поїхала з України: що стало ключовим питанням та чому співпраця необхідна – сюжет"/>
    <meta property="og:description" content="Це був другий візит ревізорів протягом осені. Про результати перемов із МВФ не говорять ані президент, ані прем'єр"/>
  </head>
  <body>
    <article>
      <h1>Місія МВФ поїхала з України: що стало ключовим питанням та чому співпраця необхідна – сюжет</h1>
      <address>
        <time datetime="2019-11-25T21:30:00+00:00">25 Nov 2019, 21:30</time>
      </address>
      <p>Ревізори поїхали без новин. Місія Міжнародного валютного фонду завершила роботу в Україні. Чи буде укладено нову програму співпраці – досі невідомо. Уряд обмежився повідомленням – мовляв, перемови тривають. Не говорить конкретики і МВФ. Експерти наголошують: місія задоволена бюджетом країни на наступний рік, а от до земельної реформи ще придивляються. Проблема в іншому – і це ситуація довкола "ПриватБанку".</p>
      <figure>
        <iframe src="https://www.youtube.com/embed/6BYiK_JOnmM" width="745" height="451" data-service="Youtube" scrolling="no"/>
      </figure>
      <p>Місія Міжнародного валютного фонду в Києві пробула більше як тиждень. Це був другий візит ревізорів протягом осені. Про результати перемов із МВФ не говорять ані президент, ані прем'єр. В уряді обмежилися лише одним повідомленням – місія працювала, говорили про реформи.</p>
      <blockquote>"Від 14 до 22 листопада в Україні тривала місія Міжнародного Валютного Фонду. Команда фахівців провела конструктивні та плідні обговорення з представниками влади України. Що стосується реформ, говорили про курс на поліпшення бізнес-середовища, посилення верховенства права і нарощування економічного зростання", – повідомили в Мінфіні.</blockquote>
      <p>Немає угоди – не біда, вважають у Національному банку. Переконують, нагальної потреби у нових кредитах Україна не має.</p>
      <p>"Місія МВФ складається з різних фахівців, які займаються питаннями фіскальної політики, монетарної політики. Проблемних питань немає. Ми звіряємо, де ми є, який макроекономічний прогноз, який ми бачимо. Яку інфляцію. Як ми бачимо банківський сектор. Щодо дедлайнів, щодо термінів програми, то тут немає якоїсь основної дати. В принципі, економічна ситуація в Україні дуже непогана", – запевняє заступник голови Нацбанку Дмитро Сологуб.</p>
      <p>Слід поспішати, наголошують економічні експерти. Без грошей Міжнародного валютного фонду Україні не обійтися. Наступні два роки доведеться повертати попередні борги.</p>
      <blockquote>"Чомусь, я не розумію чому, обидві сторони максимально уникають пояснень. Наступний рік є піковий, так як і 2021. Ми будемо мати велике навантаження щодо виплат за зовнішнім боргом. Наступного року лише з бюджету ми маємо зобов'язання, лише Міністерства фінансів на 5 мільярдів доларів. Тому нам фінансування МВФ потрібне", – пояснює виконавчий директор центру економічної стратегії Гліб Вишлінський.</blockquote>
      <p>Камінь спотикання у переговорах із МВФ – ситуація довкола "ПриватБанку", наголошує Гліб Вишлінський. У 2016 році Міжнародний валютний фонд схвалив націоналізацію фінустанови. Повернення банку до рук колишніх власників може поставити хрест на нових домовленостях. Щоби цього не сталося і "Приват" залишався державним, до Верховної Ради мали внести відповідний законопроєкт. Про це повідомили ЗМІ з посиланням на власні джерела в НБУ та уряді. Документ офіційно так і не представили. А колишній власник банку заявив таке:</p>
      <blockquote>"Міжнародний валютний фонд знає, що "ПриватБанк" буде повернутий мені найближчим часом", – заявив Коломойський.</blockquote>
      <p>Ключове засідання у справі "Привату" відбудеться вже 19 грудня. Банк оскаржує рішення окружного адмінсуду Києва, який визнав націоналізацію незаконною. Цього вимагали колишні власники.</p>
      <p>Тож, найімовірніше, наголошують експерти, до 19 грудня чекати важливих новин у співпраці з Міжнародним валютним фондом не варто.</p>
      <p>
        <b>Сергій Барбу, Василь Дендін, "5 канал"</b>
      </p>
      <p> </p>
    </article>
  </body>
</html>