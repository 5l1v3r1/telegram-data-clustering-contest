<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/romania-perfectioneaza-specialisti-din-zece-tari-africane-in-stabilizare-post-conflict_1406699.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T21:25:39+00:00"/>
    <meta property="og:title" content="România PERFECȚIONEAZĂ specialişti din zece ţări africane ÎN STABILIZARE post-conflict"/>
    <meta property="og:description" content="Un număr de 25 de specialişti din zece ţări africane se vor perfecţiona în domeniul reconstrucţiei şi stabilizării post-conflict, la sediul..."/>
  </head>
  <body>
    <article>
      <h1>România PERFECȚIONEAZĂ specialişti din zece ţări africane ÎN STABILIZARE post-conflict</h1>
      <address><time datetime="2019-11-25T21:25:39+00:00">25 Nov 2019, 21:25</time> by <a rel="author">Maria Stan</a></address>
      <p>Un număr de 25 de specialişti din zece ţări africane se vor perfecţiona în domeniul reconstrucţiei şi stabilizării post-conflict, la sediul Comisiei Uniunii Africane din Addis Abeba, de luni până vineri, informează un comunicat al Ministerului Afacerilor Externe (MAE) transmis AGERPRES.</p>
      <p>Militari, ingineri, universitari, specialişti în asistenţă umanitară, logistică, dezarmare, stabilizare şi protecţia copiilor în zone de conflict se numără printre cei care îşi vor perfecţiona cunoştinţele şi participă la un schimb de experienţă, arată sursa citată.</p>
      <p>Acest curs, finanţat din fondurile româneşti de cooperare pentru dezvoltare, reprezintă ''o formă concretă prin care România îşi propune să contribuie la stabilizarea şi reconstrucţia în Africa". Cursul este, totodată, "o primă colaborare în domeniu cu Uniunea Africană, prin care expertiza românească şi europeană va intra în dialog cu cea locală, iar lecţiile tranziţiei româneşti vor fi puse la dispoziţia specialiştilor africani, punctează MAE.</p>
      <p>Astfel, cursanţii vor studia teoretic şi practic dezvoltarea capacităţilor în situaţii post-conflict, obiectivele şi instrumentele politicii UE pentru Africa, cadrul instituţional al Uniunii Africane pentru stabilizare şi reconstrucţie, contextul politic şi de securitate, combaterea terorismului şi a corupţiei.</p>
      <p>MAE a organizat şi a finanţat, până în prezent, douăsprezece ediţii ale cursului de reconstrucţie şi stabilizare post-conflict, începând din 2007. Peste 300 de specialişti din România şi alte peste 50 de ţări au fost formaţi în domeniu. Programul este finanţat din bugetul agenţiei RoAid, aflată în subordinea MAE. Printre vorbitorii actualei ediţii se numără: Thomas Garrett, secretarul general al Comunităţii Democraţiilor, organizaţie a cărei preşedinţie rotativă este deţinută în acest moment de România, precum şi specialişti din structurile Uniunii Africane.</p>
      <p>Experţii români invitaţi sunt Sergiu Mişcoiu, profesor universitar, directorul Centrului de Studii Africane al Universităţii Babeş-Bolyai din Cluj-Napoca, Sorin Ioniţă, preşedintele asociaţiei Expert Forum, specializat în politici publice, şi antreprenorul Daniel Homorodean, vicepreşedinte al clusterului IT din Cluj-Napoca.</p>
    </article>
  </body>
</html>