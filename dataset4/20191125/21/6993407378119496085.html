<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-komitet-wada-proponuie-zaboronyty-rosii-uchast-v-olimpiadi/30291720.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T21:10:41+00:00"/>
    <meta property="og:title" content="Комітет ВАДА пропонує заборонити Росії участь в Олімпійських іграх-2020"/>
    <meta property="og:description" content="Комітет з контролю дотримання вимог Всесвітнього антидопінгового агентства рекомендував Виконавчому комітету визнати Російське антидопінгове агентство (РУСАДА) таким, що не виконує вимоги Світового ан"/>
  </head>
  <body>
    <article>
      <h1>Комітет ВАДА пропонує заборонити Росії участь в Олімпійських іграх-2020</h1>
      <address>
        <time datetime="2019-11-25T21:10:41+00:00">25 Nov 2019, 21:10</time>
      </address>
      <p>Комітет з контролю дотримання вимог Всесвітнього антидопінгового агентства рекомендував Виконавчому комітету визнати Російське антидопінгове агентство (РУСАДА) таким, що не виконує вимоги Світового антидопінгового кодексу. Про це йдеться в рекомендаціях, які ВАДА оприлюднила 25 листопада.</p>
      <p>За повідомленням, документ із рекомендаціями комітету ВАДА базується зокрема на аналізі «суперечностей», що їх містять дані, отримані ВАДА від лабораторії в Москві в січні 2019 року.</p>
      <figure>
        <iframe data-src="https://twitter.com/1/status/1199049006892175362?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На основі висновків Департампенту розвідки та розслідувань та експертів комітет дійшов таких висновків:</p>
      <ul>
        <li>дані, надані Москвою, не є повними та автентичними. Зокрема, як зазначають у ВАДА, сотні ймовірно несприятливих для російських спортсменів аналітичних висновків, які були в базі Системи управління лабораторними даними у 2015 році, зникли з копії 2019 року</li>
        <li>деякі ймовірно позитивні висновки та пов’язані з ними докази зникли з копій документів у 2016 та 2017 роках, після заяв колишнього очільника Московської антидопінгової лабораторії <a href="https://www.radiosvoboda.org/a/news-act-rodchenkova-ssha/30232226.html">Григорія Родченкова</a> про використання допінгу російськими спортсменами, а вже в грудні 2018-го та січні 2019 року відбулися подальші видалення; при цьому керівники російської бази даних намагалися приховати те, що в неї вносилися будь-які зміни з 2015 року</li>
        <li>25 вересня 2018 або після цієї дати, але до 10 січня 2019 року «хтось у Московській лабораторії» розмістив підроблені дані в Системі управління лабораторними даними, щоб підтвердити російську версію про те, що саме Родченков зі спільниками сфальшував дані, аби вимагати гроші зі спортсменів. Також хтось зі співробітників, за висновками ВАДА, видалив з бази даних важливі докази того, що інший працівник лабораторії допомагав приховувати використання допінгу російськими атлетами в 2014 і 2015 роках</li>
      </ul>
      <p>«Цей співробітник наразі є важливим свідком на користь Росії в кількох справах, у яких заперечує наявність будь-якої змови, щоб захистити російських спорстменів від звинувачень у допінгу, та звинувачує Родченкова в брехні.</p>
      <p>
        <b>Читайте також: <a href="https://www.radiosvoboda.org/a/news-zhdanov-wada-nova-robota/30232625.html">«Відлучення Росії від світового спорту» – український ексміністр повідомив про мету роботи у ВАДА​</a></b>
      </p>
      <p>Відтак Комітет із контролю дотримання вимог дійшов висновку, що йдеться про «надзвичайно важливий випадок невиконання вимоги надати автентичну копію даних з Москви з кількома деталями, які погіршують справу».</p>
      <p>Комітет радить ВАДА надіслати РУСАДА формальне повідомлення про визнання російської установи такої, що не виконала цієї вимоги, і, як наслідок цього визнання, низки заходів, наприклад:</p>
      <ul>
        <li>ніхто з членів російського уряду не зможе увійти до складу будь-яких рад чи комітетів установ, які виконують Кодекс ВАДА</li>
        <li>члени та представники російського уряду не зможуть брати участь у літніх та зимових Юнацьких Олімпійських іграх, Олімпійських та Паралімпійських іграх, будь-яких інших подіях, які влаштовують організатори великих заходів, та будь-яких світових чемпіонатах, які санкціонує будь-яка установа, що виконує умови ВАДА протягом наступного чотирирічного періоду (до цього переліку входять Олімпійські ігри 2020 року)</li>
        <li>Росія не зможе приймати в себе жодну з подій, пов’язаних із великими спортивними заходами, протягом чотирьох років; в разі, якщо таке право в неї вже було, воно має бути відкликане</li>
        <li>російський прапор не може з’являтися на великих спортивних подіях протягом чотирьох років</li>
        <li>Росія не може претендувати на те, щоб приймати в себе Олімпійські чи Паралімпійські ігри 2032 року</li>
        <li>«чисті» російські спортсмени зможуть брати участь у змаганнях лише під нейтральним прапором</li>
      </ul>
      <p>Виконавчий комітет ВАДА має зібратися 9 грудня, щоб розглянути рекомендації Комітету з контролю дотримання вимог. Якщо він пристане на ці рекомендації, РУСАДА отримає формальне сповіщення і матиме 21 день на те, щоб його прийняти.</p>
      <p>
        <b>Читайте також: <a href="https://www.radiosvoboda.org/a/news-wada-rosada-materials/30254157.html">ВАДА передала у федерації 47 допінгових справ спортсменів із Росії​</a></b>
      </p>
      <p>Якщо російська сторона не прийме сповіщення, його передадуть до Спортивного арбітражного суду, який матиме ухвалити відповідні рішення, обов’язкові для всіх сторін, що виконують вимоги ВАДА.</p>
    </article>
  </body>
</html>