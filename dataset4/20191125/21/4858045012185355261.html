<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/un-fost-consilier-al-lui-trump-condamnat-in-procesul-privind-rusia-candideaza-pentru-congres_1406702.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T21:32:14+00:00"/>
    <meta property="og:title" content="Un fost consilier al lui Trump, CONDAMNAT în procesul privind Rusia, candidează pentru Congres"/>
    <meta property="og:description" content="George Papadopoulos, fost consilier al lui Donald Trump condamnat în procesul privind Rusia, a anunţat luni că se va prezenta sub stindardul..."/>
  </head>
  <body>
    <article>
      <h1>Un fost consilier al lui Trump, CONDAMNAT în procesul privind Rusia, candidează pentru Congres</h1>
      <address><time datetime="2019-11-25T21:32:14+00:00">25 Nov 2019, 21:32</time> by <a rel="author">Maria Stan</a></address>
      <p>George Papadopoulos, fost consilier al lui Donald Trump condamnat în procesul privind Rusia, a anunţat luni că se va prezenta sub stindardul republican pentru un loc de membru al Congresului lăsat vacant de o democrată, împinsă la demisie după publicarea unor fotografii intime, relatează AFP.</p>
      <p>Consilier diplomatic al candidatului republican la alegerile prezidenţiale din 2016, George Papadopoulos a fost condamnat la două săptămâni de închisoare pentru că a minţit FBI în legătură cu contactele cu cetăţeni ruşi în timpul campaniei.</p>
      <p>El a ispăşit 12 zile de închisoare în 2018.</p>
      <p>Astăzi în vârstă de 32 de ani, în continuare în termeni buni cu preşedintele, el a confirmat la postul de televiziune conservator Fox News că este candidat pentru un mandat în Camera Reprezentanţilor într-o circumscripţie din California.</p>
      <p>"Sunt acolo pentru a promova programul 'America mai întâi'" apărat de Donald Trump, a declarat el.</p>
      <p>"Suntem angajaţi într-o luptă pentru viitorul acestei ţări. Nu e loc de compromis", a scris el pe Twitter.</p>
      <p>George Papadopoulos se prezintă pentru un mandat recent abandonat de Katie Hill, o democrată de 32 de ani care a anunţat la sfârşitul lunii octombrie că demisionează după ce a fost acuzată că a avut o legătură cu unul dintre asistenţii săi parlamentari, încălcând reguli adoptate de Congres în urma mişcării #MeToo.</p>
      <p>Bisexuală asumată şi figură a tinerei gărzi democrate, ea a negat această aventură, dar a demisionat din cauza unor articole în presa ultraconservatoare, care a expus alte aspecte ale vieţii sale sexuale şi care a publicat fotografii cu ea goală.</p>
      <p>Democrata a câştigat în noiembrie 2018 această circumscripţie care era controlată de mulţi ani de republicani, în timpul unui val care a permis partidului său să preia majoritatea în Camera Reprezentanţilor. Locul său este vacant de la începutul lunii noiembrie.</p>
      <p>Doisprezece candidaţi democraţi şi republicani sunt în cursă pentru alegerile primare, care ar avea loc în martie 2020. Alegerile parţiale sunt prevăzute în mai.</p>
    </article>
  </body>
</html>