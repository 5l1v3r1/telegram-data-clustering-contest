<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/vojvodina/novi-sad/uruceno-19-ugovora-za-stipendiranje-romskih-studenata_1070308.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="Уручено 19 уговора за стипендирање ромских студената"/>
    <meta property="og:description" content="Покрајински секретар за високо образовање и научноистраживачку делатност проф. др Зоран Милошевић уручио је данас у Покрајинској влади 19 уговора за стипендирање ромских студената – будућих васпитача, који се..."/>
  </head>
  <body>
    <article>
      <h1>Уручено 19 уговора за стипендирање ромских студената</h1>
      <h2>НОВИ САД - Покрајински секретар за високо образовање и научноистраживачку делатност проф. др Зоран Милошевић уручио је данас у Покрајинској влади 19 уговора за стипендирање ромских студената – будућих васпитача, који се школују на Високој школи за образовање васпитача „Михаило Палов“ у Вршцу.</h2>
      <address>
        <time datetime="2019-11-25T21:30:00+00:00">25 Nov 2019, 21:30</time>
      </address>
      <p>Том приликом покрајински секретар Милошевић изјавио је да је ово једна од лепших акција коју заједно спроводе Канцеларија за инклузију Рома и Висока школа за образовање васпитача „Михаило Палов“ у Вршцу, будући да показује да је пут пуне афирмације ромске заједнице не само у томе да имају своје политичке представнике већ да имају представнике и у систему образовања и васпитања.</p>
      <figure>
        <img src="http://www.rtv.rs/sr_ci/vojvodina/novi-sad/slike/2019/11/25/25.jpg"/>
        <figcaption>Покрајинска влада</figcaption>
      </figure>
      <p>„Када једна заједница креира политику у којој је образовање приоритет, она се упустила у најозбиљнији пројекат афирмације и изградње будућности за ту заједницу“, нагласио је Милошевић и додао да је реч о системској подршци.</p>
      <p>„Само заједно можемо креирати амбијент у коме ће пуна интеграција ромске заједнице бити пре свега у систему образовања и културе, а потом, сигуран сам, и када је у питању привредно-политичка активност, заправо, све оно што функционално чини квалитет мултиетничког и демократског друштва“, казао је Милошевић.</p>
      <p>Канцеларија за инклузију Рома покренула је 2009. године иницијативу за оснивање студијског програма за образовање васпитача на ромском језику на Високој школи струковних студија „Михаило Палов“ у Вршцу. Тиме је АП Војводина постала једини регион у Европи где се програм у високошколској установи спроводи на ромском језику.</p>
      <p>Према речима директора Канцеларије за инклузију Рома Милоша Николића, потписан је споразум о сарадњи са три предшколске установе и то у Суботици, Кикинди и Сомбору.</p>
      <p>„У јануару следеће године предшколска установа у Суботици запослиће три васпитача, што представља преседан, јер до сада ниједан ромски студент који је завршио ову школу није радио у струци“, истакао је директор Николић.</p>
      <p>Предвиђено је да се сваке године упише десет студената на будзет и до сада је укупно уписано 68 студената. За студенте је обезбеђена стипендија од 6.000 динара месечно из будзета Канцеларије.</p>
      <figure>
        <iframe src="https://www.youtube.com/embed/rub4J7mem1s" width="560" height="314" data-service="Youtube" scrolling="no"/>
      </figure>
    </article>
  </body>
</html>