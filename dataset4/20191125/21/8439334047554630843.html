<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/o-p-michail-roussos-epistrefei-sti-dimosia-bibliothiki-rethumnou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T21:52:00+00:00"/>
    <meta property="og:title" content="Ο π. Μιχαήλ Ρούσσος επιστρέφει στη Δημόσια Βιβλιοθήκη Ρεθύμνου"/>
  </head>
  <body>
    <article>
      <h1>Ο π. Μιχαήλ Ρούσσος επιστρέφει στη Δημόσια Βιβλιοθήκη Ρεθύμνου</h1>
      <address>
        <time datetime="2019-11-25T21:52:00+00:00">25 Nov 2019, 21:52</time>
      </address>
      <p>«Το να είσαι άνθρωπος σημαίνει να γίνεσαι</p>
      <p>άνθρωπος, χωρίς εντολή εξουσίας!»                                             Νίκος Καζαντζάκης</p>
      <p>                Ο π. Μιχαήλ Ρούσσος γεννήθηκε στην Άνω Σύρο το 1937. Σπούδασε στην Ελλάδα και στην Ευρώπη Φιλολογία, Λογοτεχνία, Φιλοσοφία, Ιστορία, Αρχαιολογία, Θρησκειολογία, Θεολογία και Παιδαγωγικά. Σήμερα είναι μέλος του μοναχικού Τάγματος του Ιησού, επιστρέφει στις χώρες που σπούδασε, δίνει διαλέξεις και εργάζεται για την υπόθεση της Οικουμενικής αλληλοπροσέγγισης όλων των Χριστιανών.</p>
      <p>                Στο πλαίσιο αυτών των δραστηριοτήτων του επισκέφτηκε τη Δημόσια Βιβλιοθήκη Ρεθύμνου, την 1 Απριλίου 2019, και έδωσε διάλεξη με θέμα: «Άγνωστες πτυχές στην πορεία του Νίκου Καζαντζάκη». Το πολυπληθές ακροατήριο καταγοητεύτηκε με την καθαρότητα, τη γλαφυρότητα και την παραστατικότητα του λόγου του. Ο ομιλητής κινήθηκε με ευχέρεια σε όλο το έργο του Νίκου Καζαντζάκη και κατέδειξε τον συνεχή αγώνα για την πραγματοποίηση του πρώτου στόχου της ζωής του, την αναζήτηση της Αλήθειας!</p>
      <p>                Η επιστροφή του έξοχου ομιλητή στη Δημόσια Βιβλιοθήκη Ρεθύμνου την Τετάρτη 27 Νοεμβρίου, στις 18.00, με θέμα: «Ο σωστός δρόμος λέγεται Ανήφορος» (εγκάρδιοι στοχασμοί στο έργο του Νίκου Καζαντζάκη), “ελπίζουμε να ευχαριστήσει τους πρώτους ακροατές του, που ήθελαν να τον ακούσουν ξανά, αλλά και να ικανοποιήσει όσες και όσους δεν είχαν την τύχη να τον απολαύσουν στην πρώτη διάλεξή του”, επισημαίνει η Δημόσια Βιβλιοθήκη.</p>
    </article>
  </body>
</html>