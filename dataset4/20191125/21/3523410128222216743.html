<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642038/%D8%AC%D8%B2%D8%A6%DB%8C%D8%A7%D8%AA-%D8%A8%D8%A7%D8%B2%D8%AF%D8%A7%D8%B4%D8%AA%E2%80%8C%D9%87%D8%A7%DB%8C-%D8%AA%D8%A7%D8%B2%D9%87-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T21:31:00+00:00"/>
    <meta property="og:title" content="جزئیات بازداشت‌های تازه در عربستان سعودی"/>
    <meta property="og:description" content="اطلاعات منتشر شده در شبکه‌های اجتماعی نشان می‌دهد چند روزنامه‌نگار و وبلاگ‌نویس برجسته در میان افرادی هستند که به تازگی در عربستان سعودی..."/>
  </head>
  <body>
    <article>
      <h1>
        <a href="https://www.bultannews.com/fa/news/642038/%D8%AC%D8%B2%D8%A6%DB%8C%D8%A7%D8%AA-%D8%A8%D8%A7%D8%B2%D8%AF%D8%A7%D8%B4%D8%AA%E2%80%8C%D9%87%D8%A7%DB%8C-%D8%AA%D8%A7%D8%B2%D9%87-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C">جزئیات بازداشت‌های تازه در عربستان سعودی</a>
      </h1>
      <h2>اطلاعات منتشر شده در شبکه‌های اجتماعی نشان می‌دهد چند روزنامه‌نگار و وبلاگ‌نویس برجسته در میان افرادی هستند که به تازگی در عربستان سعودی...</h2>
      <address><time datetime="2019-11-25T21:31:00+00:00">25 Nov 2019, 21:31</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>عربستان سعودی</b> دست به <b>بازداشت‌</b>های گسترده طی دو روز گذشته زده و اسامی بازداشت‌شدگان نیز در شبکه‌های اجتماعی منتشر شده است.</p>
      <p>وبگاه «معتقلی الرای» (زندانیان فکر و اندیشه) در حساب توئیتری خود نوشت که نیروهای امنیتی سعودی در ۴۸ ساعت گذشته، «فواد الفرحان» وبلاگ‌نویس معروف و یکی از موسسان نهادهای فرهنگی این کشور را بازداشت کردند.</p>
      <p>بر اساس این گزارش، در موج جدید بازداشتی‌های سعودی، هشت نفر دستگیر شدند که یک نفر آنها زن است. «سلیمان الناصر» شخصیت دانشگاهی و «مها الرفیدی» فعال و روزنامه‌نگار برجسته سعودی نیز جزو این بازداشت‌شدگان هستند.</p>
      <p>وبگاه مذکور افزود: «"بدر الراشد" روزنامه‌نگار، "وعد محیا" فعال و چهره آکادمیک و "عبدالمجید سعودی البلوی" نویسنده برجسته عربستان سعودی از دیگر افرادی هستند که طی روزهای شنبه و یکشنبه گذشته بازداشت شدند.»</p>
      <p>در همین ارتباط، خبرگزاری رویترز گزارش داد که نیروهای پلیس در پوشش لباس شخصی به منازل شخصی این تعداد از فرهیختگان و روشنفکران سعودی در شهرهای ریاض و جده حمله و آنها را بازداشت کردند.</p>
      <p>خبرگزاری رویترز و فعالان شبکه‌های اجتماعی گزارشی درباره علت بازداشت افراد نامبرده منتشر نکردند.</p>
      <p>از زمان بر سرکار آمدن محمد بن سلمان ولی‌عهد سعودی در سپتامبر ۲۰۱۷ (۱۹ شهریورماه ۱۳۹۶) بیش از ۱۰۰ نفر از متفکران و فعالان شبکه‌های اجتماعی که از مخالفان و منتقدان حکومت آل‌سعود به شمار می‌روند، بازداشت و روانه زندان شده‌اند.</p>
      <p>در سال ۲۰۱۷ هتل «ریتز کارلتون» به دلیل تبدیل آن به مکانی برای بازداشت و شکنجه شاهزاده‌هایی از قبیل فرزندان «ملک عبدالله» شاه سابق سعودی و تاجران سرشناسی از قبیل «ولید بن طلال» در رسانه‌های بین‌المللی خبرساز شده بود.</p>
    </article>
  </body>
</html>