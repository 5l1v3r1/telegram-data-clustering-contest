<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-jablonce-hrali-na-slovacku-1-1-a-zustali-v-lize-ctvrti/1824653?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T21:32:00+00:00"/>
    <meta property="og:title" content="Fotbalisté Jablonce hráli na Slovácku 1:1 a zůstali v lize čtvrtí"/>
    <meta property="og:description" content="Uherské Hradiště - Fotbalisté Slovácka remizovali v dohrávce 17. kola první ligy s Jabloncem 1:1. Hosty poslal ve 12. minutě do vedení Martin Doležal, ale v 32. minutě srovnal Petr Reinberk. Vzájemný duel v Uherském Hradišti skončil nerozhodně popáté za sebou. Jablonec, který venku v lize poslední čtyři zápasy neprohrál, nevyužil šanci poskočit na třetí místo v tabulce a zůstal čtvrtý. Slovácko tři kola čeká na vítězství a figuruje s tříbodovou ztrátou na sedmé pozici."/>
  </head>
  <body>
    <article>
      <h1>Fotbalisté Jablonce hráli na Slovácku 1:1 a zůstali v lize čtvrtí</h1>
      <address><time datetime="2019-11-25T21:32:00+00:00">25 Nov 2019, 21:32</time> by <a rel="author" href="http://www.ctk.cz/" target="_blank">ČTK</a></address>
      <p>Uherské Hradiště - Fotbalisté Slovácka remizovali v dohrávce 17. kola první ligy s Jabloncem 1:1. Hosty poslal ve 12. minutě do vedení Martin Doležal, ale v 32. minutě srovnal Petr Reinberk. Vzájemný duel v Uherském Hradišti skončil nerozhodně popáté za sebou. Jablonec, který venku v lize poslední čtyři zápasy neprohrál, nevyužil šanci poskočit na třetí místo v tabulce a zůstal čtvrtý. Slovácko tři kola čeká na vítězství a figuruje s tříbodovou ztrátou na sedmé pozici.</p>
      <slideshow>
        <figure>
          <img src="https://i3.cn.cz/6/1574620873_P201911240655201.jpg"/>
        </figure>
        <figure>
          <img src="https://i3.cn.cz/6/1574615623_P201911240576801.jpg"/>
        </figure>
        <figure>
          <img src="https://i3.cn.cz/6/1574615237_P201911240570501.jpg"/>
        </figure>
        <figure>
          <img src="https://i3.cn.cz/6/1574613880_P201911240548501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Slovácko vstoupilo do zápasu velmi aktivně. Už ve druhé minutě Havlík z přímého kopu těsně minul a vzápětí mířil stejný hráč o kousek nad. Poté jablonecká obrana odvrátila míč před Daníčkem. "Byli jsme v úvodu moc pasivní," řekl na tiskové konferenci jablonecký trenér Petr Rada.</p>
      <p>Severočeši se v úvodu bránili, ale pak jim stačila jedna akce k vedoucímu gólu. Acosta přetáhl ve 12. minutě rohový kop, míč vrátil před bránu Plechatý a Doležal jej hlavou doklepl do sítě. Připsal si sedmý gól v ligové sezoně. "Byl to jediný moment první půle, s kterým jsem byl spokojen," uvedl Rada.</p>
      <p>Slovácko i nadále pokračovalo v nátlakové hře, dobrou kombinací se dostávalo k pokutovému území Jablonce, ale ve finální fázi mu chyběla přesnost. Po půlhodině hry zblízka ve velké šanci pálil Šašinka nad.</p>
      <p>Ve 32. minutě už přišlo vyrovnání. K brankové čáře se v šestnáctce protáhl Hellebrand, vrátil míč na malé vápno a Reinberk bez problémů rozvlnil síť. Skóroval poprvé v ligové sezoně. "Byl to nejjednodušší gól z těch čtyř, co jsem v lize dal," řekl Reinberk.</p>
      <p>Ani po přestávce se obraz hry dlouho příliš neměnil a Slovácko se dobrým pohybem dostávalo do tlaku. V 50. minutě dvakrát střílel nebezpečně Navrátil, ale bez efektu, podobně dopadly i pokusy Havlíka.</p>
      <p>"Měli jsme hru zjednodušit. Fotbal se rozhoduje v šestnáctkách a tam jsme neměli patřičný důraz," prohlásil trenér Slovácka Martin Svědík.</p>
      <p>Hosté se z defenzivního bloku zmohli jen na rychlé protiútoky. V 70. minutě se ve vyložené pozici ocitl jablonecký Chramosta, ale přestřelil Trmalovu branku.</p>
      <p>Severočeši poté přece jen přidali. V 80. minutě se znovu do palebné pozice dostal Chramosta, ale opět pálil nad. "Kdyby to dal, měli bychom tři body, ale remíza je podle mě zasloužená," řekl hostující stoper Jakub Jugas.</p>
      <p>Ze závěrečného tlaku se už neprosadilo ani Slovácko, které sice Jablonci po čtyřech zápasech dalo gól, ale v lize ho neporazilo podvanácté za sebou. "Měli jsme vyhrát, bod je pro nás dnes málo," dodal Svědík.</p>
      <h3>Hlasy po utkání:</h3>
      <p><b>Martin Svědík (trenér Slovácka):</b> "Musím říct, že bod je pro nás dnes málo. Celý první poločas jsme byli jednoznačně lepší, ale zase jsme doplatili na nedůslednost při obranné standardce a inkasovali jsme z jediné akce soupeře. Výkon dopředu byl dobrý. Ve druhém poločase jsme pokračovali v tlaku, ale naše dohrání v šestnáctce nebylo dobré. Tam se rozhodují zápasy a to nám dnes chybělo. Nepomohli jsme si ani standardními situacemi, nejdeme za gólem. Po odchodu Hellebranda a Petržely ze hřiště nám vázla kombinace a už jsme se do přečíslení nedostali. Šance pak měl Jablonec."</p>
      <p><b>Petr Rada (trenér Jablonce):</b> "První poločas nebyl od nás dobrý. V úvodu jsme byli moc pasivní, s výkonem v celé úvodní části jsem nebyl vůbec spokojen. Ale podařilo se nám dát gól, což bylo jediné plus. Po odstoupení Hübschmana, který si obnovil svalové zranění, ho zastoupil výborně Kubista. Věděli jsme, že ve druhé půli přijde tlak domácích. Uskákali jsme standardní situace domácích, postupně jsme vyrovnali hru a tak od 70. minutě jsme byli i nebezpeční. Největší šanci zápasu ale spálil Chramosta, kterému míč odskočil. V závěru jsme už domácí do tlaku nepustili, Hrubý všechny nákopy pochytal."</p>
      <h4>1. FC Slovácko - FK Jablonec 1:1 (1:1)</h4>
      <p>Branky: 32. Reinberk - 12. Doležal. Rozhodčí: Pechanec - Blažej, Vaňkát - Julínek (video). ŽK: Kadlec, Petržela - Holík, Břečka. Diváci: 3874.</p>
      <h4>Sestavy:</h4>
      <p><b>Slovácko:</b> Trmal - Juroška, Krejčí, Kadlec, Reinberk - Daníček, Havlík - Petržela (64. Kalabiška), Hellebrand (60. Zajíc), Navrátil - Šašinka (80. Dvořák). Trenér: Svědík.</p>
      <p><b>Jablonec:</b> Hrubý - Holík, Jugas, Plechatý, Břečka - Acosta (58. Pleštil), Hübschman (26. Kubista), Považanec, Sýkora - Chramosta (90.+4 Pilík), Doležal. Trenér: Rada.</p>
      <h3>Tabulka:</h3>
      <ul>
        <li>1. | Slavia | 17 | 14 | 3 | 0 | 36:3 | 45</li>
        <li>2. | Plzeň | 17 | 10 | 4 | 3 | 32:16 | 34</li>
        <li>3. | Mladá Boleslav | 17 | 9 | 2 | 6 | 32:23 | 29</li>
        <li>4. | Jablonec | 17 | 8 | 5 | 4 | 30:23 | 29</li>
        <li>5. | Sparta | 17 | 7 | 5 | 5 | 33:24 | 26</li>
        <li>6. | Ostrava | 17 | 8 | 2 | 7 | 28:23 | 26</li>
        <li>7. | Slovácko | 17 | 7 | 5 | 5 | 21:22 | 26</li>
        <li>8. | Liberec | 17 | 7 | 3 | 7 | 30:26 | 24</li>
        <li>9. | České Budějovice | 17 | 7 | 3 | 7 | 29:29 | 24</li>
        <li>10. | Olomouc | 17 | 4 | 8 | 5 | 22:23 | 20</li>
        <li>11. | Bohemians | 17 | 5 | 4 | 8 | 19:28 | 19</li>
        <li>12. | Teplice | 17 | 4 | 7 | 6 | 14:24 | 19</li>
        <li>13. | Zlín | 17 | 4 | 3 | 10 | 11:27 | 15</li>
        <li>14. | Příbram | 17 | 3 | 4 | 10 | 14:29 | 13</li>
        <li>15. | Opava | 17 | 3 | 4 | 10 | 8:27 | 13</li>
        <li>16. | Karviná | 17 | 2 | 6 | 9 | 12:24 | 12</li>
      </ul>
    </article>
  </body>
</html>