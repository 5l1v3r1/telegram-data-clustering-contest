<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/teodorovici-dancila-nu-merita-sa-iasa-pe-usa-din-dos/"/>
    <meta property="og:site_name" content="Europa FM"/>
    <meta property="article:published_time" content="2019-11-25T21:13:45+00:00"/>
    <meta property="og:title" content="Teodorovici: Dăncilă nu merită să iasă pe ușa din dos"/>
    <meta property="og:description" content="Social-democratul Eugen Teodorovici a declarat că s-a întâlnit, luni, cu al său coleg Marcel Ciolacu la Parlament și i-a comunicat că Viorica Dăncilă nu merită „să iasă pe ușa din dos” de la șefia PSD, întruvât Comitetul Executiv a votat-o să fie candidat la prezidențiale."/>
  </head>
  <body>
    <article>
      <h1>Teodorovici: Dăncilă nu merită să iasă pe ușa din dos</h1>
      <address>
        <time datetime="2019-11-25T21:13:45+00:00">25 Nov 2019, 21:13</time>
      </address>
      <p>Social-democratul Eugen Teodorovici a declarat că s-a întâlnit, luni, cu al său coleg Marcel Ciolacu la Parlament și i-a comunicat că Viorica Dăncilă nu merită „să iasă pe ușa din dos” de la șefia PSD, întruvât Comitetul Executiv a votat-o să fie candidat la prezidențiale.</p>
      <p>Fostul ministru al Finanțelor a mai spus că nu va demisiona din funcția de președinte executiv al PSD.</p>
      <p>„Nu poți să fi mulțumit de ce s-a întâmplat la PSD. Pot să spun că sunt dezamăgit, dar nu luați vis a vis de scor neapărat. Am să spun în următoarele zile (întrebat față de cine e dezamăgit – n.r.). O dezamăgire pe care o am și am să o spun în mod public. Știți că spunea la un moment dat în Parlament, în Comisia în care domnul Cîțu a fost acolo audiat, am avut formularea mea directă pe care am spus-o dinainte să o interprete unii. Am spus că îmi doresc foarte mult ca în România să nu mai existe în politică oameni fără caractere și fără principii”, a afirmat Eugen Teodorovici, luni, la Antena 3.</p>
      <p>Întrebat dacă își va da demisia, în care că social-democrații din tabăra lui Marcel Ciolacu i-o vor cere, Eugen Teodorovici a spus că nu.</p>
      <p>„Nu. Aici să fie lucrurile și mai clare. Azi am fost și eu la domnul Ciolacu, la Parlament, la dânsul la birou. Era normal să o fac. Am avut o discuție telefonică cu dânsul. Dânsul m-a sunat de dimineață. Am spus că vin desigur. Pot să vă spun ceva și din acea discuție scurtă, pentru că dânsul a plecat la discuția cu doamna președinte. Am spus câteva lucruri, cum ar fi: în primul rând această femeie, hai să spunem așa, femeie președintele partidului astăzi, nu merită să iasă pe ușa din dos, pentru că până una alta CEx-ul a votat-o să fie candidatul partidului la prezidențiale, cu două sau trei excepții”, a explicat fostul ministru de Finanțe.</p>
      <p>Eugen Teodorovici a adăugat că toată lumea și-a făcut poze cu Viorica Dăncilă în vizitele ei prin țară și că nimeni nu a ridicat până în prezent problema strategiei de campanie a PSD, în ședințele Comitetului Executiv al partidului, notează <a href="http://mediafax.ro/">Mediafax</a>.</p>
      <p>„Doi la mână. De fiecare dată când a fost invitată în teritoriu, dânsa a mers în teritoriu și a onorat orice fel de solicitare. Toți și-au făcut poze cu dânsa. CEx-urile pe care le-am avut noi la partid nu au ridicat în discuție că strategia de campanie sau că orice altceva din campania pe care PSD a dus-o ar fi greșit sau să se recomande ceva de îndreptare. Absolut nimic. Cred că dânsa și-a asumat în momente grele ale partidului o poziție destul de sensibilă și mai ales o răspundere foarte mare”, a conchis Teodorovici.</p>
      <p>Viorica Dăncilă urmează să-și anunțe colegii de partid, marți seara la Comitetul Executiv, că va demisiona de la șefia PSD, au declarat surse politice ale Mediafax. Dăncilă va primi în schimb șefia PSD Teleorman și a organizației de femei.</p>
      <p>Funcția de președinte interimar până la Congresul PSD va fi cel mai probabil Marcel Ciolacu. Acesta din urmă a și anunțat de altfel, luni seara pe Facebook, cu președinții organizațiilor din țară, după ce a avut o întâlnire și cu Viorica Dăncilă.</p>
      <p>După eșecul de la prezidențiale, mai mulți lideri social-democrați i-au cerut Vioricăi Dăncilă să își depună mandatul de președinte al partidului și să își asume răspunderea. Întreaga situație în care se află liderul PSD a fost amplificată și de numirea lui Gabriel Oprea, lider al UNPR, ca vicepreședinte al PSD.</p>
      <p>CEx va avea loc marți, de la ora 18.30, la sediul PSD din Kiseleff.</p>
    </article>
  </body>
</html>