<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/nasa_testuye_v_antarktidi_rover_dlya_poshuku_pozazemnih_form_zhittya_video_n1239182"/>
    <meta property="og:site_name" content="24 Канал"/>
    <meta property="article:published_time" content="2019-11-25T21:01:00+00:00"/>
    <meta property="og:title" content="NASA тестує в Антарктиді ровер для пошуку позаземних форм життя: відео"/>
    <meta property="og:description" content="Агенція займається тестуванням підводного ровера, який у майбутньому буде досліджувати супутники Сатурна Енцелад, Європу та інші водні світи Сонячної системи. Апарат матиме низку технічних особливостей та буде розрахований на підводну роботу під льодовим покривом."/>
  </head>
  <body>
    <article>
      <h1>NASA тестує в Антарктиді ровер для пошуку позаземних форм життя: відео</h1>
      <address>
        <time datetime="2019-11-25T21:01:00+00:00">25 Nov 2019, 21:01</time>
      </address>
      <p>
        <b>Агенція займається тестуванням підводного ровера, який у майбутньому буде досліджувати супутники Сатурна Енцелад, Європу та інші водні світи Сонячної системи. Апарат матиме низку технічних особливостей та буде розрахований на підводну роботу під льодовим покривом.</b>
      </p>
      <p>Апарат отримав назву BRUIE – Buoyant Rover for Under-Ice Exploration, або Плавучий ровер для досліджень під льодом, повідомляє <a href="https://www.universetoday.com/144109/aquatic-rover-drives-on-the-underside-of-the-ice-in-antarctica/">Universetoday</a>.</p>
      <blockquote>Читайте також: <a href="https://24tv.ua/techno/richnitsya_zapusku_mks__yak_stvoryuvali_doslidnitskiy__bastion_lyudstva_u_kosmosi_n1236365">Цікаві факти про МКС: як створювали дослідницький бастіон людства у космосі</a></blockquote>
      <p>Цікаво, що апарат по суті не плаває, як субмарина, а швидше їздить зворотнім боком льодового покриву. Його плавучість притискає апарат до крижаного верху, що забезпечує необхідне для руху зчеплення.</p>
      <p>Зараз BRUIE перебуває в Антарктиді, на австралійській дослідницькій станції "Кейсі". Протягом наступного місяця апарат пройде низку випробувань, більшість з яких будуть сфокусовані на перевірці можливостей BRUIE у зонах, де лід зустрічається з водою.</p>
      <blockquote>Ця межа становить особливий інтерес для науки, оскільки саме там можуть спостерігатися дуже активні хімічні процеси. З огляду на Землю у населених світах на цій межі вища концентрація різних живих організмів. Але навіть якщо організмів там не буде, сама поверхня може розповісти дослідникам про те, як формувався лід, а досліджуючи бульбашки газу можна буде зрозуміти, які біологічні та геологічні процеси відбуваються в цих далеких світах.</blockquote>
      <figure>
        <img src="https://24tv.ua/resources/photos/news/620_DIR/201911/1239182_10242793.jpg?201911162333"/>
        <figcaption>Новий дослідницький апарат NASA – BRUIE / NASA</figcaption>
      </figure>
      <p>Довжина BRUIE – всього один метр. Він обладнаний двома колесами, камерами, освітленням і передавачами.</p>
      <h3>Тестування апарату</h3>
      <p>Під час попередніх тестів в Арктиці апарат деякий час працював автономно, передаючи інформацію через лід на базу, а звідти в Лабораторію реактивного руху НАСА. В Антарктиді апарат буде працювати повністю під контролем агенції.</p>
      <p>Якщо перші тести пройдуть успішно, до нього прикріплять наукові інструменти для вимірювання пов'язаних з наявністю життя параметрів: вмісту кисню, солоності води, тиску і температури.</p>
      <p>Мета тестування – домогтися, щоб BRUIE міг витримувати чотири місяці роботи під кригою.</p>
      <p>
        <b>Дивіться відео з новим апаратом NASA:</b>
      </p>
      <figure>
        <iframe src="https://www.youtube.com/embed/r_NwlkW1BXw" width="560" height="315" data-service="Youtube" scrolling="no"/>
      </figure>
      <blockquote>Більше новин, що стосуються подій зі світу технологій, ґаджетів, штучного інтелекту, а також космосу читайте у розділі <a href="https://24tv.ua/techno/tehno_tag5908/">Техно</a></blockquote>
    </article>
  </body>
</html>