<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909459"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T21:01:00+00:00"/>
    <meta property="og:title" content="Жилищата в Airbnb и Booking у нас само с категория, иначе спират достъпа до сайтовете (Обзор)"/>
    <meta property="og:description" content="Предложението е на Менда Стоянова и Валери Симеонов - дават 3 месеца на собствениците да изкарат документите Рестриктивна мярка срещу отдаването и наемането на жилища чрез онлайн платформи от рода"/>
  </head>
  <body>
    <article>
      <h1>Жилищата в Airbnb и Booking у нас само с категория, иначе спират достъпа до сайтовете (Обзор)</h1>
      <address><time datetime="2019-11-25T21:01:00+00:00">25 Nov 2019, 21:01</time> by <a rel="author">Христо Николов</a></address>
      <p>
        <b>Предложението е на Менда Стоянова и Валери Симеонов - дават 3 месеца на собствениците да изкарат документите</b>
      </p>
      <p>Рестриктивна мярка срещу отдаването и наемането на жилища чрез онлайн платформи от рода на Airbnb, Booking и други подобни предлагат шефката на бюджетната комисия Менда Стоянова и станалият наскоро зам.-председател на НС Валери Симеонов.</p>
      <p>Според поправката такива жилища задължително трябва да се категоризират като места за настаняване. В противен случай освен високи глоби министърът на туризма ще има право да иска от Софийския районен съд да нареди на доставчиците на електронни услуги да спрат достъпа до съответния сайт.</p>
      <p>На практика това означава да се спре достъпът до глобални онлайн платформи, т.е. и когато българин иска да си наеме за няколко дни жилище в чужбина, да не може да го направи.</p>
      <p>Предложението е внесено като проект за промяна в Закона за бюджета за догодина, вкарано е между първото и второто четене на проекта. С него се предлага изменение на Закона за туризма, въпреки че други промени в Закона за туризма в момента са между първо и второ четене в комисии.</p>
      <p>В мотивите си Стоянова и Симеонов са написали, че не целят ограничения за бизнеса чрез подобни електронни платформи, а да искат равнопоставеност между хората, които предлагат апартаменти под наем. В момента според Закона за туризма апартаментите и стаите за гости се категоризират от общината и трябва да имат табела за категорията. Според предложението собствениците на некатегоризирани апартаменти, предлагани в електронни платформи, ще търпят глоба от 500 до 5000 лв., а ако са фирми - от 1000 до 10 хил. лв. Вносителите на поправката предлагат категоризациите да се направят до 3 месеца от влизане в сила на промените.</p>
      <p>Проверка на “24 часа” в двете най-разпространени у нас платформи за краткосрочен наем - Airbnb и Booking, установи доста жилища, които притежават категория, но те се намират предимно в развити в туристическо отношение населени места като Варна, Бургас, Обзор, Бяла, Созопол и др. По-голямата част, особено апартаментите в София, обаче нямат категория.</p>
      <p>Airbnb е глобална платформа, чийто бизнес наскоро бе оценен на 31 млрд. долара, като годишните ѝ приходи са около 1 млрд. долара. В София се предлагат над 2000 жилища чрез платформата, като средният наем е около 35 евро за нощувка. У нас платформата се разви след туристическия бум, който докараха нискотарифните авиокомпании.</p>
      <p>От Министерството на туризма заявиха, че подкрепят предложението за текстове, касаещи дейността на обекти, предлагани за туристическо настаняване през специализирани електронни платформи. "Това би дало по-голяма сигурност на потребителите на туристически услуги. Дебатът за тази дейност се води в много туристически държави, както и в рамките на Европейската комисия", посочиха от ведомството.</p>
      <p>"В Министерството на туризма се получават писма от общини и представители на туристическия бизнес, които настояват за подобна промяна и ведомството я подкрепя по същество. Тя ще направи процеса по-прозрачен и ще гарантира по-високо качество на продукта", казаха подчинените на министър Николина Ангелкова.</p>
      <p>"В този смисъл Министерството на туризма приема като резонни мотивите на вносителите на промяната г-жа Менда Стоянова и г-н Валери Симеонов, че отдаването на апартаменти за краткосрочен наем чрез различни сайтове като Booking.com, Airbnb, Expedia, Homeaway, Rentbyowner, Facebook групи е на практика туристическа услуга, но в повечето случаи протича без спазване на Закона за туризма, в който е предвиден ред за такава регулация", се посочва в позиция на министерството.</p>
      <p>Нуждата от промяна не произтича от желанието да се забраняват или ограничават електронните платформи, напротив идеята е тяхното развитие да продължи, но предлаганите чрез платформите места за настаняване трябва да са категоризирани и част от Единната система за туристическа информация, за да се осигурят равнопоставени условия с другите участници на туристическия пазар, които работят по законите на страната, спазвайки отчетност и фискална дисциплина.не взеха отношение по готвената рестрикция.</p>
      <p>В социалните мрежи у нас вчера се появиха стотици коментари, повечето негативни, по повод исканата промяна. Потребители коментират, че това е вторият случай, в който държавата реже иновативна е-услуга след забраната на “Юбер”.</p>
      <p>
        <b>Uber остана без лиценз в Лондон</b>
      </p>
      <p>Компанията за споделени таксиметрови превози Uber остана без лиценз за Лондон, който е един от най-добрите ѝ пазари в Европа.</p>
      <p>Причината за прекратяване на разрешението за работа е, че Лондонският транспортен регулатор е установил, че са извършени над 14 хиляди пътувания с незастраховани шофьори, което излагало на риск пътниците.</p>
      <p>Uber разполага с 21 дни за обжалване на решението и вероятно ще го направи, но още същия ден акциите на компанията поевтиняха с над 5% на американската извънборсова търговия, тъй като Uber London Ltd. е най-голямото и най-добре работещо поделение на превозвача, който е забранен в много европейски градове. Регионалният мениджър на компанията за Северна и Източна Европа Джейми Хийууд е заявил, че компанията ще продължи да работи по време на съдебния спор и ще направи всичко възможно, за да разреши проблема.</p>
    </article>
  </body>
</html>