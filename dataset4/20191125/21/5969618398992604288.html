<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Liverpool/klop-mesi-o-koryfaios-olwn-fan-ntaik-o-kaluteros-perysi.5646291.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T21:30:00+00:00"/>
    <meta property="og:title" content="Κλοπ: Μέσι ο κορυφαίος όλων, Φαν Ντάικ ο καλύτερος πέρυσι"/>
    <meta property="og:description" content="Ο Βιρτζίλ Φαν Ντάικ είναι μεταξύ των μεγάλων φαβορί για την κατάκτηση της Χρυσής Μπάλας το 2019 και ο Γιούργκεν Κλοπ εξήγησε για ποιο λόγο πρέπει το βραβείο να πάει στον στόπερ της Λίβερπουλ."/>
  </head>
  <body>
    <article>
      <h1>Κλοπ: Μέσι ο κορυφαίος όλων, Φαν Ντάικ ο καλύτερος πέρυσι</h1>
      <h2>Ο Βιρτζίλ Φαν Ντάικ είναι μεταξύ των μεγάλων φαβορί για την κατάκτηση της Χρυσής Μπάλας το 2019 και ο Γιούργκεν Κλοπ εξήγησε για ποιο λόγο πρέπει το βραβείο να πάει στον στόπερ της Λίβερπουλ.</h2>
      <address><time datetime="2019-11-25T21:30:00+00:00">25 Nov 2019, 21:30</time> by <a rel="author">Βαγγέλης Σταματόπουλος</a></address>
      <p>Ούτε έναν, ούτε δύο αλλά επτά συνολικά παίκτες από <a href="https://www.sport24.gr/football/diethnes-podosfairo/aytoi-einai-oi-30-finalist-gia-th-xrysh-mpala.5622926.html">τους 30 που βρίσκονται στη φετινή τελική λίστα των υποψηφίων της UEFA για το βραβείο της Χρυσής Μπάλας</a>, έχει στις τάξεις της η <a href="https://www.sport24.gr/football/omades/Liverpool/">Λίβερπουλ</a>.</p>
      <p>Αυτοί είναι οι Σαντιό Μανέ, Μοχάμεντ Σαλάχ, Τρεντ Αλεξάντερ-Άρνολντ, Άλισον Μπέκερ, Βιρτζίλ Φαν Ντάικ, Ρομπέρτο Φιρμίνο και Τζίνι Βαϊνάλντουμ, με τον Φαν Ντάικ να είναι πάντως το φαβορί για το βραβείο μαζί με τους Μέσι και Ρονάλντο, έχοντας ηδη κερδίσει τον τίτλο για τον κορυφαίο παίκτη της περασμένης σεζόν από την UEFA και την Premier League.</p>
      <p>Λίγες ημέρες μάλιστα πριν την ανακοίνωση του μεγάλου νικητή (2/12), ο Γιούργκεν Κλοπ δέχτηκε ερώτηση για το ποιος πιστεύει ότι πρέπει να λάβει την τιμητική αυτή διάκριση και έδωσε τη ψήφο του στον ηγέτη της άμυνας των κόκκινων αιτιολογώντας μάλιστα την επιλογή του.</p>
      <figure>
        <img src="https://www.sport24.gr/football/omades/Liverpool/article5646296.ece/BINARY/w620/MESSIVANDIJK.jpg"/>
      </figure>
      <p> </p>
      <p>
        <i>"Εάν δώσεις τη Χρυσή Μπάλα στον κορυφαίο παίκτη αυτή της γενιάς, τότε πρέπει να δίνεις πάντα αυτό το βραβείο στον Λιονέλ Μέσι. Έτσι είναι τα πράγματα.</i>
      </p>
      <p>
        <i>Αλλά αν δίνεις το βραβείο στον κορυφαίο παίκτη της περασμένης σεζόν, τότε είναι ο Βιρτζίλ Φαν Ντάικ. Δεν ξέρω ακριβώς πώς λειτουργεί η όλη διαδικασία, έτσι όμως βλέπω εγώ την κατάσταση.</i>
      </p>
      <p><i>Ο καλύτερος παίκτης όλων; Αυτός είναι ο Λιονέλ Μέσι. Κορυφαίος παίκτης πέρυσι; Αυτός είναι ο Βιρτζίλ. Θα δούμε τι θα γίνει"</i>, δήλωσε αφοπλιστικά ο τεχνικός της πρωταθλήτριας Ευρώπης.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4><a href="https://www.sport24.gr/football/diethnes-podosfairo/aytoi-einai-oi-30-finalist-gia-th-xrysh-mpala.5622926.html">Aυτοί είναι οι 30 φιναλίστ για τη Χρυσή Μπάλα</a>  </h4>
    </article>
  </body>
</html>