<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1705809682_S_bitkadjii_ot_dolnite_divizii_i_menidjar_revolyutsioner_Kak_Shefiyld_vgorchi_jivota_na_Chelsi_Arsenal_Totnam_i_Yunayted_"/>
    <meta property="og:site_name" content="webcafé"/>
    <meta property="article:published_time" content="2019-11-25T21:26:00+00:00"/>
    <meta property="og:title" content="С биткаджии от долните дивизии и мениджър революционер: Как Шефийлд вгорчи живота на Челси, Арсенал, Тотнъм и Юнайтед"/>
    <meta property="og:description" content="Новаците са сензационни"/>
  </head>
  <body>
    <article>
      <h1>С биткаджии от долните дивизии и мениджър революционер: Как Шефийлд вгорчи живота на Челси, Арсенал, Тотнъм и Юнайтед</h1>
      <address><time datetime="2019-11-25T21:26:00+00:00">25 Nov 2019, 21:26</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/25/sheffield23/1170x780.jpg"/>
        <figcaption>С вяра, задружност, сработеност и здрава защита Шефийлд се движи повече от впечатляващо при завръщането си във Висшата лига<cite>Снимка: © Getty Images</cite></figcaption>
      </figure>
      <figure>
        <img src="https://images.webcafe.bg/2019/11/25/sheffield1/1170x780.jpg"/>
        <figcaption>Крис Уайлдър е изработил иновативна тактика и познава идеално играчите си</figcaption>
      </figure>
      <figure>
        <img src="https://images.webcafe.bg/2019/11/25/phil-jones/1170x859.jpg"/>
        <figcaption>Фил Джоунс беше тотално неспособен да се справи с атаките на Шефийлд в неделя</figcaption>
      </figure>
      <figure>
        <img src="https://images.webcafe.bg/2019/11/10/vartotshef/1170x658.jpg"/>
        <figcaption>Шефийлд заслужаваше да победи Тотнъм, но втори гол на отбора беше отменен след над три минути забавяне на ВАР - и отсъждане на засада заради палеца на крака на Джон Лундстрам</figcaption>
      </figure>
      <p>Шести в класирането, непобеден от шест мача и печелещ нови фенове с аурата на симпатичен аутсайдер - Шефийлд Юнайтед видимо се наслаждава на живота обратно във Висшата лига на Англия.</p>
      <p>Въпреки че в неделя допусна три гола в един луд отрязък от 7 минути срещу Манчестър Юнайтед у дома, Шефийлд спечели точка от мача с гол на Оли Макбърни в 90-ата минута. "Не може ли просто да забравим онзи малък отрязък", шеговито запита мениджърът Крис Уайлдър след срещата, осъзнавайки, че през останалото време неговите момчета надиграха Манчестър Юнайтед.</p>
      <p>
        <b>Спечелената при това 3:3 точка означава, че Шефийлд остава над "червените дяволи" в класирането. Остава и над Арсенал и Тотнъм, а вече измина повече от една трета от сезона.</b>
      </p>
      <p>"Остриетата" са същинска сензация за отбор, тъкмо завърнал се в елита. Всъщност само 8 новаци в историята на Висшата лига са печелили повече точки от Шефийлд в първите 13 кръга, но Уайлдър не допуска да бъде заблуден от този факт.</p>
      <p>Той сигурно помни как през 2008/09 Хъл Сити изкара 21 т. от първите 13 срещи, а после спечели едва 14 в оставащите 25.</p>
      <p>Но поне засега, гледайки как играе Шефийлд и по какъв начин надиграва съперници като Манчестър Юнайтед, Тотнъм и Арсенал, не изглежда възможно "остриетата" да повторят съдбата на Хъл.</p>
      <p>
        <b>Защо подценяваният преди началото на сезона Шефийлд Юнайтед е сред най-силните новаци, които Висшата лига е виждала?</b>
      </p>
      <p>На първо място в този тим виждаме задружност, сработеност и здрава защита, в съблекалнята липсват егоисти и каквито и да е звезди.</p>
      <p>Въпреки двете принудителни смени срещу Манчестър Юнайтед, Крис Уайлдър е използвал само 16 различни титуляри този сезон, а над половината от титулярите са стартирали във всички досегашни мачове.</p>
      <p>Сред несменяемите са централните защитници Джак О'Конъл и Крис Башъм, както и халф-бековете Джордж Бълдок и Енда Стивънс. Всички те играха в Чемпиъншип миналия сезон, а сега допринасят за това Шефийлд да има третата най-здрава защита след лидера Ливърпул и втория Лестър.</p>
      <p>
        <b>Играчите не само се познават отлично, но познават и футбола в по-ниските дивизии и са изминали дълъг път, докато стигнат до Висшата лига.</b>
      </p>
      <p>Затова в Шефийлд няма примадони и големи егота. Полузащитникът Джон Флек и нападателят Били Шарп, заедно с Башъм, О'Конъл и вратаря Саймън Муур, бяха титуляри в Първа лига (трета дивизия), когато отборът завърши първи със 100 точки през сезон 2016/17.</p>
      <p>Някои от играчите са тръгнали и от по-ниско ниво, като допреди 6 г. Бълдок и Башъм играеха в пета дивизия. Днес всички те са момчетата на Уайлдър - той идеално знае какво да очаква от тях, знае и че да бъдат във Висшата лига с екипа на Шефийлд е върховото им постижение в досегашните кариери.</p>
      <p>Миналия сезон Фулъм хвърли над 100 млн. паунда за трансфери след като се завърна в Премиър лийг, но веднага изпадна обратно в Чемпиъншип. Шефийлд и Уайлдър възприеха противоположния подход.</p>
      <p>"Остриерата" наистина счупиха трансферния си рекорд и привлякоха Оли Макбърни от Суонзи за 17.5 млн. паунда, но селекцията им беше скромна, макар и изключително успешна.</p>
      <p>
        <b>Само за 10 млн. дойде френският нападател Лис Мусе от Борнемут, който на "Брамал Лейн" е във формата на живота си и е замесен в 7 от 16-те гола на Шефийлд този сезон (4 попадения и 3 асистенции).</b>
      </p>
      <p>Калъм Робинсън, който вкара на Челси и асистира на Макбърни за късния последен гол срещу Манчестър Юнайтед, дойде от Престън едва за 7 млн.</p>
      <p>Клубът има всички основания да гледа с надежда към януарския трансферен прозорец, защото стана много по-атрактивен за потенциални нови играчи - преди началото на сезона Шефийлд беше сред фаворитите за изпадане, но вече показа, че може да оцелее и да се утвърди на най-високото ниво в Англия.</p>
      <p>Всъщност новаците успяха да спечелят толкова точки досега най-вече заради непримиримия си характер в моментите, когато нещата се объркат. В неделя беше петият път, когато Шефийлд взима нещо от мач, в който губи в резултата.</p>
      <p>Другата основна причина е смелата и иновативна тактика, разработена от Уайлдър, с включващите се напред централни защитници, които подпомагат халф-бековете по крилата.</p>
      <p>
        <b>Този рядко срещан подход е доста коментиран във Висшата лига през сезона, но не е нещо ново за феновете на Шефийлд.</b>
      </p>
      <p>Основната схема на отбора е 3-5-2, като Джон Игън е в средата на тройката централни защитници и не променя своята позиция (той отсъстваше срещу Манчестър Юнайтед и тогава Фил Ягиелка беше в ролята му).</p>
      <p>Дефанзивният халф също обикновено не променя разположението си, но всички останали полеви играчи редовно разменят своите позиции и постоянно формират триъгълници в различни точки от терена, по които да си разпределят топката.</p>
      <p>Най-интересните функции са тези на централните защитници отляво и отдясно - О'Конъл и Башъм правят диагонални включвания пред бековете Бълдок и Стивънс, за да създават числено предимство по фланговете. Шефийлд правеше това още в Чемпиъншип, а сега го пренесе успешно в елита и обичайно противниците нямат отговор за такъв подход.</p>
      <p>
        <b>Естествено, големият въпрос е може ли Шефийлд Юнайтед да задържи това ниво.</b>
      </p>
      <p>Следващите няколко седмици ще бъдат доста показателни. Предстоят цели седем шампионатни мача през декември и от края на годината до 21 януари идва убийствена серия, включваща гостувания на Манчестър Сити, Ливърпул и Арсенал, както и домакинство на Сити.</p>
      <p>Да не забравяме обаче, че "остриетата" нямат загуба в гостуване от 19 януари насам, а представянето им до момента срещу водещите клубове е сензационно. Освен че преди два дни заслужаваха да победят Манчестър Юнайтед, те вече надвиха Арсенал с 1:0, завършиха 1:1 с Тотнъм (също заслужаваха победата, но ВАР им отмени гол заради озадачаваща засада), направиха 2:2 и с Челси.</p>
      <p>Момчетата на Уайлдър успяха и да надиграят тактически Ливърпул на "Брамал Лейн" и да неутрализират съперника, но загубиха с 0:1 заради индивидуална грешка на вратаря Дийн Хендерсън.</p>
      <p>
        <b>Засега Шефийлд изглежда способен на всичко, защото играчите вярват, че винаги имат шанс - на всеки терен, срещу всеки съперник и при всеки резултат. Затова са не само една от изненадите на сезона, но и сред най-приятните за гледане отбори в Премиър лийг.</b>
      </p>
      <p>А именно присъствието на тимове като Шефийлд прави английското първенство толкова вълнуващо и непредвидимо.</p>
      <figure>
        <iframe src="https://www.youtube.com/embed/r-XuOU3jwms" width="618" height="315" data-service="Youtube" scrolling="no"/>
      </figure>
      <related>
        <a href="https://www.webcafe.bg/sportcafe/avantage/id_31128327_Detsata_se_razvihriha_za_7_minuti_no_koshmarite_v_zashtita_sasipvat_Yunayted_"/>
        <a href="https://www.webcafe.bg/sportcafe/futbol-svyat/id_196486157_sinya_banda_otnovo_e_tuk_Tozi_Lestar_e_po-silen_ot_onzi_koyto_satvori_chudoto_"/>
      </related>
    </article>
  </body>
</html>