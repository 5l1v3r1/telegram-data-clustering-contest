<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/haszongepjarmu/2019/11/25/ezek-az-e-buszok-jarnak-majd-pakson/"/>
    <meta property="og:site_name" content="Vezess"/>
    <meta property="article:published_time" content="2019-11-25T21:30:49+00:00"/>
    <meta property="og:title" content="Ezek az e-buszok járnak majd Pakson"/>
    <meta property="og:description" content="A Solaris Bus&amp;Coach összesen tíz darab elektromos busz leszállítására nyert el közbeszerzési pályázatot az atomvárosban."/>
  </head>
  <body>
    <article>
      <h1>Ezek az e-buszok járnak majd Pakson</h1>
      <address><time datetime="2019-11-25T21:30:49+00:00">25 Nov 2019, 21:30</time> by <a rel="author" href="https://www.vezess.hu/author/aranyi-peter/" target="_blank">Aranyi Péter</a></address>
      <p>
        <b>A Solaris Bus&amp;Coach összesen tíz darab elektromos busz leszállítására nyert el közbeszerzési pályázatot az atomvárosban.</b>
      </p>
      <p>Az új akkumulátor-technológiás buszok átadására 11 hónapja van a lengyel gyártónak, amelynek öt darab töltőoszlopot is kell telepítenie a szerződés értelmében. A helyi utazóközönség hat szóló Urbinót, valamint négy Urbino midi buszt vehet birtokba jövőben.</p>
      <p>A szóló buszok három ajtósak, összesen 70 utas szállítására alkalmasak és utasterükben 28 párnázott ülés kapott helyet. A járművek zárt vezetőfülkével, automata tűzjelző- és tűzoltó rendszerrel, belső kamerarendszerrel és LED-kijelzős utastéri tájékoztató rendszerrel készülnek. Az utasok megfelelő komfortérzetéről fűtési funkcióval ellátott légkondicionáló gondoskodik, emellett a fedélzeten utazóknak a beépített USB-portoknak köszönhetően lehetőségük nyílik okostelefonjaik töltésére is. </p>
      <p>A 12 méter hosszú Urbinókat 160 kW-os (220 LE) elektromotor hozza lendületbe, amely a működéshez szükséges áramot a Solaris új fejlesztésű, 250 kWh összteljesítményű High Energy lítium-ionos akkumulátoraiból nyeri. Töltésüket lassú töltéssel lehet megoldani Pakson. </p>
      <p>A 8,9 méteres Urbino midi buszok fedélzetén 40 fő utazhat kényelmesen, közülük pedig összesen 24 utas foglalhat helyet. A kétajtós járművek hajtásáról ugyancsak 160 kW-os elektromotor gondoskodik, akkumulátorcsomagjuk összteljesítménye 200 kWh. A szóló változatokhoz hasonlóan az elektromos midik  High Power akksijait is lassú töltéssel lehet majd végezni a buszgarázsban. </p>
      <figure>
        <img src="https://vezess2.p3k.hu/app/uploads/2019/11/solaris_urbino_89_le_electric-700x467.jpg"/>
      </figure>
      <p>A Solaris 2002 óta mintegy 150 autóbuszt szállított Magyarországra, amelyből 100 db trolibusz. Hazánkban a paksi flotta tekinthető az első jelentősebb e-busz beszerzésnek a Solaris számára. Az elektromos buszok és a hozzájuk kapcsolódó beszerzések összesen 4,7 millió euróba, vagyis 1,57 milliárd forintba kerülnek, azonban az e-buszhoz szükséges pénzt Paks teljes egészében az integrált közlekedésfejlesztési operatív programban elnyert forrásból biztosítja. </p>
      <p>A Tolna-megyei város nemcsak a buszok terén tette le a voksát az elektromobilitás mellett, ugyanis már a helyi taxik és az önkormányzati biciklik egy része is elektromos. Terveik szerint pedig hamarosan a városüzemeltetésben és a hulladékszállításban is megjelenhetnek az akkumulátor-technológiás haszonjárművek. </p>
      <footer>Forrás: Solaris Bus&amp;Coach</footer>
    </article>
  </body>
</html>