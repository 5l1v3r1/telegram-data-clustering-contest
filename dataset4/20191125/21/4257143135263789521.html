<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/segit-egymasnak-szlovakia-es-magyarorszag-egy-gazellatasi-krizis-eseten-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-25T21:17:39+00:00"/>
    <meta property="og:title" content="Segít egymásnak Szlovákia és Magyarország egy gázellátási krízis esetén - a nap hírei"/>
    <meta property="og:description" content="Hivatalosan is elfogadták az Európai Bizottság leendő tagjainak módosított névsorát a tagállamok kormányai. Segítséget nyújt egymásnak Szlovákia és Magyarország egy gázellátási krízis esetén. Öt feltételt szab az atlétikai világbajnokság megrendezésének támogatására a főváros vezetése. A nap legfontosabb hírei november 25-én."/>
  </head>
  <body>
    <article>
      <h1>Segít egymásnak Szlovákia és Magyarország egy gázellátási krízis esetén - a nap hírei</h1>
      <address><time datetime="2019-11-25T21:17:39+00:00">25 Nov 2019, 21:17</time> by <a rel="author">Infostart</a></address>
      <h3>Hivatalosan is elfogadták az Európai Bizottság leendő tagjainak módosított névsorát a tagállamok kormányai. Segítséget nyújt egymásnak Szlovákia és Magyarország egy gázellátási krízis esetén. Öt feltételt szab az atlétikai világbajnokság megrendezésének támogatására a főváros vezetése. A nap legfontosabb hírei november 25-én.</h3>
      <p><a href="https://infostart.hu/belfold/2019/11/25/hivatalosan-is-elfogadtak-az-europai-bizottsag-leendo-tagjainak-modositott-nevsorat-a-tagallamok-kormanyai">Hivatalosan is elfogadták az Európai Bizottság leendő tagjainak módosított névsorát a tagállamok kormányai.</a> Ezzel minden akadály elhárult az elől, hogy az Európai Parlament szerdán szavazzon az új testület végleges összetételéről. Az Európai Parlament november 27-én dönt a bizottság megválasztásáról. A december 1-én hivatalba lépő testületben Várhelyi Olivér magyar biztos a bővítésért és szomszédságpolitikáért felel majd.</p>
      <p>Magyarország politikai súlya elismeréseként is értékelheti, hogy a bővítési portfóliót kapta meg az Európai Bizottságban - jelentette ki az igazságügyi miniszter. Varga Judit az InfoRádió Aréna című műsorában azt hangsúlyozta, hogy ez a terület nem csak Európáról, hanem Európa külpolitikájáról is szól. Úgy értékelte, hogy a közösségen belül egyértelmű politikai szándék van a bővítés folytatására.</p>
      <p>Segítséget nyújt egymásnak Szlovákia és Magyarország egy gázellátási krízis esetén. Erről szlovákiai látogatásán egyezett meg a két ország gazdasági minisztere. Szijjártó Péter a felsőzellői gázkompresszor-állomás központban úgy fogalmazott: új lehetőség nyílik Közép-Európa gázellátásában és a változásokra fel kell készülni. Kifejtette, fel kell készülni arra is, hogy Ukrajnán keresztül a térségbe nem érkezik majd gáz. Ha ez így lesz, akkor nyugati és északi irányból meg kell oldani Kelet-Magyarország ellátását.</p>
      <p>Öt év alá csökken a hazai mentőautók átlagéletkora, miután újabb járműveket kapott az Országos Mentőszolgálat. Kásler Miklós, az emberi erőforrások minisztere a Mentőszolgálat székházában azt mondta: 2010 óta több mint ezer mentőautót cseréltek le. Ebben az évben és jövőre 254 új gépkocsi érkezik, csaknem 10 milliárd forint értékben. Csató Gábor, a mentőszolgálat főigazgatója elmondta: a korábban eszközbeszerzésre kapott forrásból folyamatos a mentőautók felszerelésének cseréje is.</p>
      <p>A kommunizmusnak nincsenek hősei, csak áldozatai - jelentette ki a Miniszterelnöki Kabinetiroda államtitkára a Szovjetunióba hurcolt magyar politikai rabok és kényszermunkások emléknapja alkalmából. Kovács Zoltán a szovjet megszállás áldozatainak 3. kerületi emlékművénél tartott eseményen azt mondta: emlékezés nélkül nem lehet büszke, integráns, a maga hagyományaihoz ragaszkodó és azokhoz magát következetesen tartó közösségeket építeni.</p>
      <p><a href="https://infostart.hu/belfold/2019/11/25/karacsony-gergely-ot-feltetelt-szabott-az-atletikai-vb-tamogatasaert">Öt feltételt szab az atlétikai világbajnokság megrendezésének támogatására a főváros vezetése, amely elvárja, hogy ezekről még az idén kormányhatározat szülessen.</a> Karácsony Gergely főpolgármester közölte: a Fővárosi Közgyűlés szerdai ülésén fogadhatja el a feltételeket tartalmazó előterjesztést. A többi között a kormánynak a következő 5 évben 50 milliárd forintot kellene biztosítania a kerületek által üzemeltetett alap - és járóbetegellátás fejlesztésére. Az előterjesztés a többi között új városliget kialakítását és a beruházások szerződéseinek nyilvánosságát is sürgeti.</p>
      <p><a href="https://infostart.hu/kulfold/2019/11/25/meg-karacsony-elott-osszeul-az-uj-brit-parlament">December 17-én tartja alakuló ülését az új brit parlament - közölte a londoni miniszterelnöki hivatal.</a> Az Egyesült Királyságban december 12-én előrehozott parlamenti választások lesznek. Az új összetételű brit parlament első ülésének fő napirendi pontja az új képviselők felesketése és az alsóház elnökének megválasztása lesz. Ha a választás után Boris Johnson jelenlegi miniszterelnök alakíthat ismét kormányt, akkor II. Erzsébet királynő december 19-én ismerteti az új kabinet programját.</p>
      <p>Zágrábban több mint 20 ezer oktatási dolgozó tüntetett magasabb béreket követelve. Horvátországban már 31. napja nem veszik fel a munkát a tanárok, akik a gördülő sztrájk után múlt hét kedd óta általános sztrájkot hirdettek. A kormány nemrég úgy döntött, hogy jövőre 3 részletben 6 százalékkal emeli a köztisztviselők és a közalkalmazottak bérét. A pedagógus szakszervezetek azonban az úgynevezett illetményszorzók 3 százalékpontos emelését is követelik.</p>
    </article>
  </body>
</html>