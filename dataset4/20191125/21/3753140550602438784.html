<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/zelenskyy_posylyv_pokarannya_za_falsyfikaciyu_likiv"/>
    <meta property="og:site_name" content="espreso.tv"/>
    <meta property="article:published_time" content="2019-11-25T21:23:00+00:00"/>
    <meta property="og:title" content="Зеленський посилив покарання за фальсифікацію ліків"/>
    <meta property="og:description" content="Президент Володимир Зеленський підписав закон щодо посилення відповідальності за фальсифікацію лікарських засобів"/>
  </head>
  <body>
    <article>
      <h1>Зеленський посилив покарання за фальсифікацію ліків</h1>
      <address>
        <time datetime="2019-11-25T21:23:00+00:00">25 Nov 2019, 21:23</time>
      </address>
      <p>Президент <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> підписав закон щодо посилення відповідальності за фальсифікацію лікарських засобів</p>
      <p>Про це повідомляє прес-служба президента України.</p>
      <p>Підписаний закон посилює покарання у вигляді позбавлення волі за фальсифікацію лікарських засобів.</p>
      <p>Документ, зокрема, вносить зміни до статті 321-1 Кримінального кодексу, згідно з якими виготовлення, придбання, перевезення, пересилання, зберігання з метою збуту або збут завідомо фальсифікованих лікарських засобів карається позбавленням волі на строк від п’яти до восьми років.</p>
      <p>Ті самі дії, вчинені повторно або за попередньою змовою групою осіб, або у великих розмірах караються позбавленням волі на строк від восьми до 10 років.</p>
      <p>Крім того, закон посилює відповідальність службових осіб, діяльність яких безпосередньо пов’язана з обігом ліків. Так, розповсюдження завідомо фальсифікованих лікарських засобів службовою особою шляхом зловживання службовим становищем карається позбавленням волі на строк від восьми до 10 років.</p>
      <p>У разі, якщо дії, вказані у частині першій та другій статті 321-1, спричинили смерть особи або інші тяжкі наслідки, вони караються позбавленням волі на строк від 10 до 15 років або довічним позбавленням волі з конфіскацією майна.</p>
      <ul>
        <li>Закон “Про внесення змін до статті 321-1 Кримінального кодексу України щодо посилення відповідальності за фальсифікацію лікарських засобів або обіг фальсифікованих лікарських засобів” Верховна Рада ухвалила 12 листопада 2019 року.</li>
      </ul>
    </article>
  </body>
</html>