<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/sport/olsen-utvisad-efter-tumultartade-scener-5459616.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T21:41:51+00:00"/>
    <meta property="og:title" content="Olsen utvisad efter tumultartade scener"/>
    <meta property="og:description" content="Fotboll Robin Olsen ilsknade till, knuffade motspelaren – och fick se det röda kortet.Sedan tappade Cagliari till 2–2 borta mot Lecce."/>
  </head>
  <body>
    <article>
      <h1>Olsen utvisad efter tumultartade scener</h1>
      <h2>Fotboll Robin Olsen ilsknade till, knuffade motspelaren – och fick se det röda kortet.Sedan tappade Cagliari till 2–2 borta mot Lecce.</h2>
      <address><time datetime="2019-11-25T21:41:51+00:00">25 Nov 2019, 21:41</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5459617/1125224502/robin-olsen-arkivbild?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Janerik Henriksson/TT | Robin Olsen. Arkivbild.</figcaption>
      </figure>
      <p>Cagliari såg ut att vara på väg mot en ny seger men tappade trepoängaren efter tumultartade scener borta mot Lecce på Via del Mare.</p>
      <p>En av spelarna som var inblandade: Robin Olsen.</p>
      <p>Allt började dock med att gästernas högerback Fabrizio Cacciatore använde vänsterhanden för att boxa bort nicken från Andrea La Mantia och en kort stund efter "räddningen" fick han matchens första röda kort.</p>
      <p>Olsen var nära att rädda straffen i 83:e minuten men fick inte stopp på Gianluca Lapadulas hårda avslut.</p>
      <p>I sin frustration skickade målvakten bort bollen och hamnade sedan i en stökig situation med Lapadula, som ville ha bollen för att snabbt sätta igång hemmalagets kvitteringsjakt. Efter en rad knuffar valde domaren Maurizio Mariani att visa ut båda två.</p>
      <p>Lecce lyckades sedan få in ytterligare ett mål i forceringen, genom backen Marco Calderoni, på tilläggstid och ordnade därmed en viktig poäng i italienska Serie A.</p>
      <p>Cagliari är tabellfemma på 24 poäng och Lecce, 11 poäng, ligger alldeles ovanför nedflyttningsstrecket.</p>
      <p>Bottenmötet mellan Spal och Genoa slutade med delad poäng, 1–1. Hemmalagets Andrea Petagna gjorde 1–0 på straff i 55:e minuten men ledningen varade inte länge då Genoas Stefano Sturaro nickade in kvitteringen bara två minuter senare.</p>
    </article>
  </body>
</html>