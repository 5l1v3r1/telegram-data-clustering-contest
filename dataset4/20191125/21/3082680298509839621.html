<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.radiorjukan.no/nyheter/3208/ane-johnsen-pa-gauta-sender-stafettpinnen-videre/"/>
    <meta property="og:site_name" content="Radio RJUKAN"/>
    <meta property="article:published_time" content="2019-11-25T21:06:00+00:00"/>
    <meta property="og:title" content="Ane Johnsen på Gauta sender stafettpinnen videre"/>
    <meta property="og:description" content="Ane Jonhnsen takker for seg som daglig leder på Gaustablikk, og ny i jobben i en overgangsperiode er Anette Sveinsson."/>
  </head>
  <body>
    <article>
      <h1>Ane Johnsen på Gauta sender stafettpinnen videre</h1>
      <address>
        <time datetime="2019-11-25T21:06:00+00:00">25 Nov 2019, 21:06</time>
      </address>
      <p>
        <b>Ane Jonhnsen takker for seg som daglig leder på Gaustablikk, og ny i jobben i en overgangsperiode er Anette Sveinsson.</b>
      </p>
      <figure>
        <img src="http://www.radiorjukan.no/images/2019/11/anette-sveinsson_51a2_L.png"/>
      </figure>
      <p>Etter snart sju år som daglig leder på Gaustablikk Høyfjellshotell takker Ane Johnsen for seg. I sin tid ved roret har hun rustet opp hotellet, solgt det på vegne av eierfamilien Svartdal og gitt de nye eierne en god start. Nå blir det HR-sjef Anette Sveinsson som tar over som fungerende daglig leder i en overgangsperiode.<br/>Ane Johnsen hadde lang internasjonal erfaring da hun i 2013 påtok seg oppgaven som daglig leder på Gaustablikk Høyfjellshotell og Skisenter. Hun kom da fra stillingen som daglig leder på Myrkdalen Hotel. Hun ble ansatt av de daværende eierne, familien Svartdal, med en klar jobbinstruks om å ruste opp hotellet og gjøre det klart for salg.<br/>Familien Svartdals ønske var at et salg skulle skje innen fem år, og det ønsket oppfylte Ane Johnsen.<br/>I februar 2018 ble Vätterleden Invest AB nye eiere av hotellet, og i etterkant av eierskiftet har Ane Johnsen fortsatt å lede og forvalte Gaustablikk, noe som har gitt de nye eierne tid til å planlegge og forberede sin satsning på en nye type kundeopplevelse.<br/><br/>- Etter snart 7 år i destinasjonen, ønsker jeg å gå over til nye og andre oppgaver. Det har vært fantastiske år, hvor utvikling og vekst har vært i fokus. Jeg har fulgt ny eier siden oppkjøpet i februar 2018 og er glad for at Gausta har fått en så engasjert og interessert eier, sier Ane Johnsen i en pressemelding.<br/>For vintersesongen 2019/2020 er det Anette Sveinsson som blir fungerende daglig leder og skal utvikle Gaustablikk Høyfjellshotell som hjertet i destinasjonen Gausta. Anette Sveinsson, som har en bakgrunn som økonom, har jobbet som HR-sjef på Gaustablikk siden 2017.<br/>- Det er veldig hyggelig å bli vist tillit og få muligheten til å ta over etter Ane Johnsen. Destinasjon Gausta og Gaustablikk Høyfjellshotell befinner seg i en utrolig spennende fase med intensiv utvikling, og derfor kjennes det godt at jeg har et så dyktig team rundt meg. Nå ser jeg fram mot en fantastisk vintersesong sammen med alle gjester og medarbeidere, sier Anette Sveinsson.</p>
    </article>
  </body>
</html>