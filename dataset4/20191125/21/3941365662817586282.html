<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/ryan-reynolds-kupuje-siec-komorkowa/"/>
    <meta property="og:site_name" content="Tabletowo.pl"/>
    <meta property="article:published_time" content="2019-11-25T21:00:00+00:00"/>
    <meta property="og:title" content="Jedni celebryci występują w reklamach sieci komórkowych, a inni je kupują. Jak Ryan Reynolds"/>
    <meta property="og:description" content="Ryan Reynolds (tak, ten aktor) został właścicielem amerykańskiej sieci komórkowej Mint Mobile. Ciekawy ruch, trzeba przyznać."/>
  </head>
  <body>
    <article>
      <h1>Jedni celebryci występują w reklamach sieci komórkowych, a inni je kupują. Jak Ryan Reynolds</h1>
      <address><time datetime="2019-11-25T21:00:00+00:00">25 Nov 2019, 21:00</time> by <a rel="author" href="https://www.tabletowo.pl/author/kkunat/" target="_blank">Karol Kunat</a></address>
      <p>
        <b>W okolicy Czarnego Piątku niejeden człowiek zastanawia się po stokroć, czy kupić jakiś nowy smartfon, tablet lub laptop. Ryan Reynolds siada do porannej kawy, i decyduje: „Dziś kupię sobie operatora telefonicznego”. I to robi.</b>
      </p>
      <p><b>Ryan Reynolds </b>jest znany ze swoich ról w filmach <i>Deadpool, Detektyw Pikachu</i> i kilku mniej lub bardziej udanych produkcji (yep, <i>Zielonej Latarni </i>nie da się łatwo wymazać z pamięci). Ogłosił dziś coś, co nie ma zbyt dużego związku z jego karierą aktorską – postanowił zostać właścicielem <b>Mint Mobile.</b></p>
      <h3>Reynolds wykupuje Mint Mobile</h3>
      <p>Mint Mobile jest amerykańskim operatorem wirtualnym, działającym na infrastrukturze T-Mobile. Plany komórkowe zaczynają się od 15 dolarów miesięcznie i obejmują oferty no-limit, pakiety danych i możliwość korzystania z sieci hot-spotów. Ceny przedstawiają się całkiem dobrze, i są obniżane za staż w sieci. Na podobnych zasadach działa na przykład <i>nju mobile </i>w Polsce, przy czym w naszym kraju koszty transmisji danych komórkowych są o wiele niższe.</p>
      <figure>
        <iframe data-src="https://twitter.com/VancityReynolds/status/1198950566719840256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nie jest jasne, ile Reynolds zapłacił za to przejęcie. Równie dobrze mógł stać się jednym ze współwłaścicieli. Zgodnie z dość oszczędnym komunikatem prasowym, aktor będzie uczestniczył w niektórych codziennych operacjach firmy, koordynując <i>„działania komunikacyjne i marketingowe”. </i>Najwyraźniej więc będzie pełnił funkcję rozpoznawalnego frontmana, przy okazji pomagając przy bardziej ogólnych sprawach poprzez swoje udziały własnościowe.</p>
      <p>Mówiąc o swojej decyzji, Reynolds powiedział:</p>
      <blockquote>„To trochę niekonwencjonalne, i dlatego mi się podoba. Gwiazdy zazwyczaj inwestują w wysokiej klasy produkty, takie jak marki kosmetyczne do pielęgnacji skóry lub pyszne alkohole.”</blockquote>
      <p>Już sama ta wypowiedź jest autoironią, bo Ryan Reynolds jest udziałowcem firmy <i>Aviation Gin. </i>Aktywnie bierze udział w jej promocji za pomocą reklam, gdzie występuje, <a href="https://youtu.be/NjDCH6SiMgo">żartując</a> nawet z samej ich formy. Ciekawe, czy taki marketing przeniknie także do <b>Mint Mobile.</b></p>
      <figure>
        <video src="https://media.giphy.com/media/losUltlOnYUW4/giphy.gif" autoplay="" loop=""/>
      </figure>
      <p>Sam zakup jest o tyle ciekawy, że znacznie częściej spotykamy się z sytuacją, gdzie firmy telekomunikacyjne i technologiczne płacą ogromne sumy, <a href="https://www.tabletowo.pl/rusza-swiateczna-kampania-huawei/">by celebryci pojawili się w ich reklamach</a> niż z taką, gdzie to sławna twarz wykłada pieniądze na stół i kupuje całe przedsiębiorstwo lub jego część. Cóż, Deadpoolowi życzymy sukcesów :)</p>
      <p>
        <i>źródło: <a href="https://twitter.com/VancityReynolds/status/1198950566719840256">@VancityReynolds</a> przez <a href="https://www.androidpolice.com/2019/11/25/ryan-reynolds-of-deadpool-and-detective-pikachu-fame-now-owns-mint-mobile/">AndroidPolice</a></i>
      </p>
      <p>Kategorie <a href="https://www.tabletowo.pl/category/ciekawostki/">Ciekawostki</a><a href="https://www.tabletowo.pl/category/gsm/">GSM</a> Powiązane tematy <a href="https://www.tabletowo.pl/tag/deadpool/">Deadpool</a><a href="https://www.tabletowo.pl/tag/mint-mobile/">Mint Mobile</a><a href="https://www.tabletowo.pl/tag/pikachu/">Pikachu</a><a href="https://www.tabletowo.pl/tag/ryan-reynolds/">Ryan Reynolds</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/ryan-reynolds-kupuje-siec-komorkowa/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>