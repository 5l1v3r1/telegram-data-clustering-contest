<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/putin-a-zelenskyj-jednali-telefonicky-o-plynu-a-predani-lodi/1825197?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T21:22:00+00:00"/>
    <meta property="og:title" content="Putin a Zelenskyj jednali telefonicky o plynu a předání lodí"/>
    <meta property="og:description" content="Moskva - Prezidenti Ruska a Ukrajiny Vladimir Putin a Volodymyr Zelenskyj dnes v telefonickém rozhovoru diskutovali o nedávném předání ukrajinských lodí zadržovaných v Rusku a o tranzitu plynu přes Ukrajinu. Oznámila to agentura RIA Novosti s odvoláním na sdělení prezidentské kanceláře. Rozhovor se uskutečnil na žádost ukrajinské strany, uvedl Kreml bez dalších podrobností."/>
  </head>
  <body>
    <article>
      <h1>Putin a Zelenskyj jednali telefonicky o plynu a předání lodí</h1>
      <address><time datetime="2019-11-25T21:22:00+00:00">25 Nov 2019, 21:22</time> by <a rel="author" href="http://www.ctk.cz/" target="_blank">ČTK</a></address>
      <p>Moskva - Prezidenti Ruska a Ukrajiny Vladimir Putin a Volodymyr Zelenskyj dnes v telefonickém rozhovoru diskutovali o nedávném předání ukrajinských lodí zadržovaných v Rusku a o tranzitu plynu přes Ukrajinu. Oznámila to agentura RIA Novosti s odvoláním na sdělení prezidentské kanceláře. Rozhovor se uskutečnil na žádost ukrajinské strany, uvedl Kreml bez dalších podrobností.</p>
      <p>Telefonát se uskutečnil před summitem takzvané normandské skupiny, která sdružuje nejvyšší představitele Ruska, Ukrajiny, Francie a Německa. Jednání uspořádá 9. prosince v Paříži francouzský prezident Emmanuel Macron. Mluvčí ruského prezidenta nedávno nevyloučil, že Putin bude v Paříži jednat se Zelenským o situaci na Ukrajině, setkání ale zatím není jisté.</p>
      <p>Rusko zastavilo ukrajinská plavidla v Kerčském průlivu loni v listopadu a zatklo přitom všech 24 členů jejich posádek kvůli údajně nezákonnému překročení ruských hranic. Podle Kyjeva šlo o akt ozbrojené agrese. Letos v září Moskva námořníky Ukrajině vrátila v rámci výměny vězněných osob. Začátkem minulého týdne Rusko Ukrajině předalo i plavidla, podle Kyjeva ale v neuspokojivém stavu a neschopná plavby.</p>
      <p>Zelenskyj dnes podle tiskové služby prezidentské kanceláře Putina vyzval, aby Moskva vrátila Ukrajině veškerou zabavenou výzbroj, odmontované zařízení a dokumentaci. O stanovisku ruského prezidenta se ruské ani ukrajinské zdroje nezmiňují.</p>
      <p>Současná desetiletá smlouva o dodávkách ruského plynu na Ukrajinu a tranzitu plynu přes Ukrajinu do Evropy vyprší 31. prosince. Obě strany jsou kvůli ní ve sporu od ruské anexe Krymu v roce 2014. Bez prodloužení dohody hrozí, že tisíce domácností v Evropě nebudou mít v zimním období dostatek plynu.</p>
      <p>Ruská plynárenská společnost Gazprom před týdnem oznámila, že poslala Ukrajině dopis, ve kterém navrhuje buď prodloužení současné smlouvy, nebo podpis smlouvy nové, která bude platit rok. Podmínkou je ukončení všech právních sporů, které spolu Moskva a Kyjev v souvislosti s dodávkami a tranzitem plynu vedou. Ukrajina ruský návrh označila za nepřijatelný.</p>
    </article>
  </body>
</html>