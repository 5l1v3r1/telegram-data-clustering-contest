<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/sport/nba-posao-srbija-zadovoljstvo/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T21:46:00+00:00"/>
    <meta property="og:title" content="NBA posao, Srbija zadovoljstvo"/>
    <meta property="og:description" content="Od momenta kada je postavljen na mesto selektora reprezentacije Srbije, Igor Kokoškov postao je tema broj jedan naše košarkaške javnosti."/>
  </head>
  <body>
    <article>
      <h1>NBA posao, Srbija zadovoljstvo</h1>
      <h2>Igor Kokoškov poručio da će biti na čelu reprezentacije i tokom kvalifikacija za EP</h2>
      <address><time datetime="2019-11-25T21:46:00+00:00">25 Nov 2019, 21:46</time> by <a rel="author">N. M.</a></address>
      <p>
        <b>Od momenta kada je postavljen na mesto selektora reprezentacije Srbije, Igor Kokoškov postao je tema broj jedan naše košarkaške javnosti.</b>
      </p>
      <p>Prvi čovek struke „pojačao je pažnju“ izjavom da će računati na sve potencijalne reprezentativce, zaključno sa pojedinima koji imaju srpske korene, a nisu rođeni, niti odrasli, kao i igrački formirani u našoj zemlji.</p>
      <p>Frenk Kaminski, košarkaš Finiks Sansa bio je prva asocijacija; vicešampion koledž košarke sa Viskonsijem 2015. pominjao se i kao opcija dok je Aleksandar Đorđević predvodio Srbiju.</p>
      <p>Nesumnjivo kvalitetan košarkaš sinonim je igrača koji se na osnovu porekla mogu nadati pozivu novog selektora. Kokoškov je u razgovoru za Glas Amerike odagnao sve sumnje u vezi sa njegovim angažmanom tokom kvalifikacija za Evropsko prvenstvo, poručivši ipak da mu je NBA prioritet.</p>
      <p>– To je bila glavna začkoljica, nešto oko čega smo se dogovarali. Moj uslov je bio da prihvatim ceo paket obaveza, da ne budem selektivan kao selektor, da preuzmem samo neka, nazovi, velika takmičenja. Tu su kvalifikacije za Olimpijske igre i svi se nadamo sam turnir, ali moj uslov je bio da radim sve, pa i „prozore“, što nije bilo lako. Iskoristili smo informacije nekih drugih timova, situaciju Serđa Skariola, koji je svetski prvak i u NBA, i u FIBA takmičenju. Kao pomoćnik je malo drugačija situacija i to je bila olakšavajuća okolnost – objasnio je Kokoškov.</p>
      <p>Trenersku reputaciju u protekle dve decenije sticao je u Americi, s tim u vezi i ne čudi što smatra da mu je posao u NBA i dalje primaran.</p>
      <p>– Nemam dilemu. Moj primarni posao je u NBA, a moje zadovoljstvo je rad sa nacionalnom selekcijom. Tako da to iziskuje više vremena, više sati, ali svestan sam šta me očekuje, to nije nešto što prvi put radim, imam iskustvo od poslednjih deset godina u radu sa nekim drugim reprezentacijama – mislio je selektor Srbije na godine rada u selekcijama Gruzije i Slovenije.</p>
      <p>Olakšavajuća okolnost za selektora Kokoškov biće činjenica da u Kingsima sarađuje sa Bogdanovićem i Bjelicom, dok u neposrednom kontaktu osluškuje i raspoloženja, kao i voljne momente Gudurića, Jokića i Marjanovića.</p>
      <p>– Uvek se vidimo i pre i posle utakmice kad igramo protiv timova u kojima su potencijalni reprezentativci Srbije. Imamo dvojicu reprezentativaca u Kingsima, to olakšava, ali ne favorizujemo nijednu ligu. Ova je najbolja na svetu, ali pratimo i Evroligu i ostale, poput ABA lige i tako dalje… Svi potencijalni reprezentativci će biti razmatrani, gledani, praćeni i sigurno da ćemo donositi neke odluke kako sezona odmiče – poručio je Kokoškov.</p>
      <blockquote><b>Drugi bi na balkon kao peti na svetu </b><br/>Osvrnuo se novi selektor Srbije i na razočaravajući učinak na Mundobasketu u Kini: „Neke druge reprezentacije bi verovatno imale paradu i izlazak na balkon kad bi bili peti na svetu, ali to nisu standardi stare jugoslovenske reprezentacije i srpske reprezentacije danas. Naši standardi su malo drugačiji, tako da su i očekivanja malo veća i to je nešto što su prošle generacije uspostavile kao realnost. To se od nas očekuje, to je velika čast, ali i velika obaveza. Očekuje se mnogo, očekivanja su realna i nema ništa između. Mogu da postoje situacije, problemi, ali su očekivanja i rezultati jasno definisani.“</blockquote>
      <h3>Povezani tekstovi:</h3>
    </article>
  </body>
</html>