<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/oc-in-nato-premierul-bulgar-boiko-borisov-nu-vrea-baze-ale-aliantei-in-regiunea-marii-negre_1406675.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T21:20:52+00:00"/>
    <meta property="og:title" content="ȘOC în NATO: Premierul bulgar Boiko Borisov NU vrea baze ale Alianței în regiunea Mării Negre"/>
    <meta property="og:description" content="Afirmaţiile făcute de premier ul bulgar Boiko Borisov jurnaliştilor în timpul unui zbor în SUA, unde întreprinde începând de luni o vizită..."/>
  </head>
  <body>
    <article>
      <h1>ȘOC în NATO: Premierul bulgar Boiko Borisov NU vrea baze ale Alianței în regiunea Mării Negre</h1>
      <address><time datetime="2019-11-25T21:20:52+00:00">25 Nov 2019, 21:20</time> by <a rel="author">Remus Vlad</a></address>
      <p>Afirmaţiile făcute de <a href="https://www.stiripesurse.ro/personalitati/premier_1470.html">premier</a>ul bulgar <a href="https://www.stiripesurse.ro/personalitati/boiko-borisov_190.html">Boiko Borisov</a> jurnaliştilor în timpul unui zbor în SUA, unde întreprinde începând de luni o vizită oficială, că nu ar trebui să existe baze militare NATO în regiunea Mării Negre (pe teritoriul Bulgariei) au provocat critici din partea Consiliului Atlantic din <a href="https://www.stiripesurse.ro/personalitati/bulgaria_1272.html">Bulgaria</a>, potrivit postului public de radio bulgar BNR şi site-ului novinite.com, anunță <a href="https://www.agerpres.ro/">AGERPRES</a>.</p>
      <p>Reprezentanţi ai acestei organizaţii neguvernamentale - care promovează valorile euroatlantice în Bulgaria - au subliniat că o astfel de declaraţie nu este potrivită pentru un prim-ministru al unui stat membru al NATO.</p>
      <p>O astfel de poziţie ar putea fi emisă doar de un stat neutru care încearcă să ajungă la un echilibru în relaţiile sale dintre NATO şi Rusia, dar nu se potriveşte Bulgariei, ale cărei angajamente de aliat îi cer să fie un membru de încredere şi demn al Alianţei, conform organizaţiei neguvernamentale menţionate, citată de novinite.com.</p>
      <p>Atlantic Council consideră că din cauza acestor declaraţii se poate spune că vizita premierului Boris în SUA a început cu 'stângul'.</p>
      <p>De asemenea, ziarul bulgar Trud scrie că, înaintea întâlnirii sale cu Donald Trump, Boiko Borisov a declarat că el nu va permite niciodată o bază NATO la Marea Neagră pe teritoriul Bulgariei. În declaraţia făcută jurnaliştilor care îl însoţesc în vizita sa la Washington, el a spus că SUA cunosc bine poziţia sa pe acest subiect.</p>
      <p>Preşedintele Donald Trump şi premierul Boiko Borisov urmează să aibă o întâlnire luni, la ora locală 14:00, şi nu va exista o declaraţie comună după aceea, potrivit media bulgare.</p>
      <p>Publicaţia Monitor titrează că Borisov va face presiune pentru a obţine retragerea vizelor SUA pentru cetăţenii bulgari.</p>
      <p>La rândul său, cotidianul Dnevnik reproduce un interviu acordat Deutsche Welle de către ambasadorul SUA în Bulgaria în 2002-2005, James Pardew. Diplomatul american a apreciat că preşedintele Donald Trump se întâlneşte cu Boiko Borisov pentru a-i mulţumi pentru decizia Sofiei de a cumpăra avioane de vânătoare F-16 de la SUA, făcând acest pas important în modernizarea forţelor armate bulgare.</p>
      <p>În acelaşi interviu, ambasadorul Pardew a spus că el personal speră ca preşedintele Trump să ridice problema lipsei de libertate a mass-media în Bulgaria şi a nivelului de corupţie în această ţară, dar nu se aşteaptă ca acesta să facă presiuni asupra Bulgariei pentru a se distanţa de Rusia, conform ziarului citat de BTA.</p>
    </article>
  </body>
</html>