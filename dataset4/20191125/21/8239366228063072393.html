<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/shistoh_nelegaliv_zatrymaly_prykordonnyky_331622.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T21:03:00+00:00"/>
    <meta property="og:title" content="Шістьох нелегалів затримали прикордонники"/>
    <meta property="og:description" content="Як повідомили Гал-інфо у прес-службі ДПСУ, шістьох нелегалів затримали біля кордону з Польщею та Словаччиною. П’ятеро із них охоронці кордону затримали на Львівщині, ще одного - на Закарпатті."/>
  </head>
  <body>
    <article>
      <h1>Шістьох нелегалів затримали прикордонники</h1>
      <h2>Як повідомили Гал-інфо у прес-службі ДПСУ, шістьох нелегалів затримали біля кордону з Польщею та Словаччиною. П’ятеро із них охоронці кордону затримали на Львівщині, ще одного - на Закарпатті.</h2>
      <address>
        <time datetime="2019-11-25T21:03:00+00:00">25 Nov 2019, 21:03</time>
      </address>
      <slideshow>
        <figure>
          <img src="https://galinfo.com.ua/media/gallery/full/n/e/nelegalynakordoni.jpg"/>
          <figcaption>Фото: ДПСУ</figcaption>
        </figure>
        <figure>
          <img src="https://galinfo.com.ua/media/gallery/full/n/e/nelegalynakordoni1.jpg"/>
          <figcaption>Фото: ДПСУ</figcaption>
        </figure>
      </slideshow>
      <p>Військовослужбовці Львівського прикордонного загону затримали трьох іноземців, які мали намір незаконно потрапити до країн ЄС, за інформацією співробітників оперативного підрозділу ДПСУ. Під час перевірки прикордонники встановили, що це громадяни Алжиру. При собі вони мали посвідки на тимчасове проживання в Україні. Встановлено, що в нашу країну вони прибули у вересні цього року через столичний аеропорт.</p>
      <p>Ще двох мандрівників, які прибули через аеропорт Харкова кілька тижнів тому, виявили прикордонники відділу ʺШегиніʺ Мостиського загону.</p>
      <p>Невідомих у прикордонні помітив та сповістив прикордонників місцевий житель. Група реагування затримала їх за 30 метрів від кордону. Затримані мали при собі документи громадян Марокко 1999 року народження. Іноземці підтвердили, що намагались незаконно перейти державний кордон поза пунктом пропуску.  </p>
      <p>А на Закарпатті прикордонники відділу ʺУжгородʺ Чопського загону затримали громадянина Румунії. Виявити іноземця вдалося  після спрацювання сигналізаційного пристрою. Чоловік мав при собі документи.  Чому прямував в обхід пункту пропуску до Словаччини, наразі встановлюється.</p>
      <p>На всіх затриманих за спробу порушення державного кордону складено відповідні матеріали.</p>
      <p>Нагадаємо, як писало Гал-інфо, нещодавно прикордонники <a href="https://galinfo.com.ua/news/namagalys_proyty_cherez_kordon_richkoyu_prykordonnyky_zatrymaly_nelegaliv_331239.html">затримали нелегалів</a>, які намагались пройти через кордон річкою.</p>
    </article>
  </body>
</html>