<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260611/apokatastathike-i-kykloforia-stin-ethniki-odo-athinon-korinthoy"/>
    <meta property="og:site_name" content="LiFO"/>
    <meta property="article:published_time" content="2019-11-25T21:46:00+00:00"/>
    <meta property="og:title" content="Αποκαταστάθηκε η κυκλοφορία στην Εθνική Οδό Αθηνών - Κορίνθου"/>
    <meta property="og:description" content="Αποκαταστάθηκε η κυκλοφορίας στην Εθνική Οδό Αθηνών - Κορίνθου μετά τα προβλήματα που προκάλεσε η κακοκαιρία"/>
  </head>
  <body>
    <article>
      <h1>Αποκαταστάθηκε η κυκλοφορία στην Εθνική Οδό Αθηνών - Κορίνθου</h1>
      <h2>Αποκαταστάθηκε η κυκλοφορίας στην Εθνική Οδό Αθηνών - Κορίνθου μετά τα προβλήματα που προκάλεσε η κακοκαιρία</h2>
      <address><time datetime="2019-11-25T21:46:00+00:00">25 Nov 2019, 21:46</time> by <a rel="author">NEWSROOM</a></address>
      <p>
        <b>Αποκαταστάθηκε η κυκλοφορία στην Εθνική Οδό <a href="https://www.lifo.gr/tags/%CE%91%CE%B8%CE%B7%CE%BD%CF%8E%CE%BD+-+%CE%9A%CE%BF%CF%81%CE%AF%CE%BD%CE%B8%CE%BF%CF%85">Αθηνών - Κορίνθου</a> στην Κινέτα, μετά από τα σοβαρά προβλήματα που δημιουργήθηκαν λόγω της κακοκαιρίας.</b>
      </p>
      <p>Ειδικότερα, στις 20:40 τα συνεργεία της Ολυμπίας Οδού ολοκλήρωσαν τον καθαρισμό του οδοστρώματος στο 60ο χιλιόμετρο της εθνικής Οδού και παρέδωσαν στην κυκλοφορία και το ρεύμα προς Κόρινθο.</p>
      <p>Αναλυτικά η ανακοίνωση:</p>
      <p>Αποκαταστάθηκε η κυκλοφορία στο ρεύμα προς Αθήνα στο τμήμα Ελευσίνα- Κόρινθος, καθώς απομακρύνθηκαν νερά και φερτά υλικά που συσσωρεύτηκαν νωρίς το πρωί στην περιοχή της Κινέτας (Χ.Θ. 53+800 - 62+000) από τις γειτνιάζουσες στον αυτοκινητόδρομο καμένες πλαγιές των Γερανείων.</p>
      <p>Συνεργεία της Ολυμπίας Οδού και υπεργολάβων συνεχίζουν να επιχειρούν στην περιοχή με στόχο να καταστεί δυνατή η κυκλοφορία και προς Πάτρα, αρχικά σε μία λωρίδα, το συντομότερο δυνατό. Όλος ο μηχανισμός παραμένει σε επιφυλακή σε όλο το μήκος του δρόμου.</p>
      <p>Η Ολυμπία Οδός παρακαλεί τους οδηγούς να συμμορφώνονται προς τις υποδείξεις της Τροχαίας, καθώς και να επιδεικνύουν αυξημένη προσοχή πλησιάζοντας στην περιοχή των κυκλοφοριακών ρυθμίσεων, καθώς προσωρινά η κυκλοφορία θα διεξάγεται σε μία λωρίδα ανά κατεύθυνση.</p>
      <p>Σημειώνεται ότι νωρίτερα, με εντολή του υπουργού Υποδομών και Μεταφορών, Κώστα Καραμανλή, είχε ανακοινωθεί η ελεύθερη διέλευση από τους σταθμούς της Ελευσίνας και των Αγίων Θεοδώρων μέχρι την αποκατάσταση της λειτουργίας του αυτοκινητόδρομου.</p>
      <p>Με πληροφορίες από ΑΠΕ-ΜΠΕ / Tempo24</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/260596/eleythera-ta-diodia-se-eleysina-agioys-theodoroys-mexri-tin-apokatastasi-tis-leitoyrgias-toy-aytokinitodromoy"/>
      </related>
    </article>
  </body>
</html>