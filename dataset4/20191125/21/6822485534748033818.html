<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904173.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T21:36:00+00:00"/>
    <meta property="og:title" content="هلند به ائتلاف تحت رهبری فرانسه در تنگه هرمز می‌پیوندد"/>
    <meta property="og:description" content=" به گزارش فارس، خبرگزاری هلند (ای‌ان‌پی) روز دوشنبه از تصمیم دولت این کشور برای پیوستن به ائتلاف دریایی اروپا که با محوریت فرانسه تشکیل شده و قرار است در تنگه هرمز مستقر شود، خبر داد."/>
  </head>
  <body>
    <article>
      <h1>هلند به ائتلاف تحت رهبری فرانسه در تنگه هرمز می‌پیوندد</h1>
      <address>
        <time datetime="2019-11-25T21:36:00+00:00">25 Nov 2019, 21:36</time>
      </address>
      <p>دولت هلند قصد دارد به جای حضور در ائتلاف دریایی تحت رهبری آمریکا، به ائتلافی بپیوندد که با محوریت فرانسه در تنگه هرمز در حال شکل‌گیری است.</p>
      <p> به گزارش فارس، خبرگزاری هلند (ای‌ان‌پی) روز دوشنبه از تصمیم دولت این کشور برای پیوستن به ائتلاف دریایی اروپا که با محوریت فرانسه تشکیل شده و قرار است در تنگه هرمز مستقر شود، خبر داد.</p>
      <p>به نوشته این خبرگزاری، منابعی در دولت هلند گفته‌اند که این کشور از ابتدای سال آینده میلادی به مدت دستکم ۶ ماه، با یک کشتی جنگی در این ائتلاف مشارکت می‌‌کند.</p>
      <p>روز شنبه «فلورنس پارلی» وزیر دفاع فرانسه گفت این ائتلاف از ماه نخست سال آینده میلادی و با مشارکت ۱۰ تا ۱۲ کشور شروع به کار می‌کند.</p>
      <p>بنا بر اعلام پارلی، مقر مرکزی این ائتلاف در منطقه خلیج فارس، در پایگاه دریایی فرانسه در ابوظبی خواهد بود. این پایگاه قرار است ظرف چند ماه آینده عملیاتی شود. </p>
      <p>«امانوئل ماکرون» رئیس‌جمهور فرانسه از چندی پیش ایده تشکیل ارتش واحد اروپایی را مطرح کرده و در نخستین گام پیشنهاد کرده است که ائتلافی دریایی متشکل از کشورهای اروپایی و شرکای این کشورها تشکیل شده و در خلیج فارس گشت‌زنی کند.</p>
      <p>این ائتلاف، از ائتلافی که واشنگتن با مشارکت ۶ کشور در خلیج فارس به راه انداخته، مجزاست، اما به گفته پارلی میان دو ائتلاف هماهنگی و تماس برقرار خواهد بود تا از ایمنی تردد اطمینان حاصل شود.</p>
    </article>
  </body>
</html>