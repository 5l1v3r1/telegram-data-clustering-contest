<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/amnesti-interneshanal-naj-malko-143-dushi-sa-ubiti-pri-protestite-v-iran.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T21:29:00+00:00"/>
    <meta property="og:title" content="„Амнести интернешънъл”: Най-малко 143 души са убити при протестите в Иран"/>
    <meta property="og:description" content="Според организацията действителният брой на убитите е много по-голям"/>
  </head>
  <body>
    <article>
      <h1>„Амнести интернешънъл”: Най-малко 143 души са убити при протестите в Иран</h1>
      <h2>Според организацията действителният брой на убитите е много по-голям</h2>
      <address>
        <time datetime="2019-11-25T21:29:00+00:00">25 Nov 2019, 21:29</time>
      </address>
      <p>Най-малко 143 души са били убити от силите на реда при протестите, които разтърсиха Иран този месец заради повишението на цените на бензина, заяви правозащитната организация „Амнести интернешънъл”, цитирана от Франс прес.</p>
      <p>Досега „Амнести интернешънъл” говореше за 106 убити в иранските протести.</p>
      <p>„Международната общност трябва да осъди умишлената употреба на смъртоносна сила от иранските сили за сигурност, която е довела до убийството на най-малко 143 демонстранти в избухналите на 15 ноември протести", се казва в изявление на организацията.</p>
      <p>„В почти всички случаи убийствата са извършени с огнестрелни оръжия, един мъж е умрял от вдишване на сълзотворен газ, а друг мъж е убит от физически удар", уточни „Амнести интернешънъл”.</p>
      <p>Според организацията действителният брой на убитите е много по-голям. До момента иранските власти съобщават за петима убити в потушените протести - един цивилен и четирима души от силите на реда.</p>
      <p>По материали на БТА</p>
    </article>
  </body>
</html>