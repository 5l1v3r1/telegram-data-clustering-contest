<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bc%cf%85%cf%83%cf%84%ce%b7%cf%81%ce%b9%cf%8e%ce%b4%ce%b7%cf%82-%cf%80%ce%af%ce%bd%ce%b1%ce%ba%ce%b1%cf%82-%cf%84%ce%b7%cf%82-%cf%86%cf%81%ce%af%ce%bd%cf%84%ce%b1-%ce%ba%ce%ac%ce%bb%ce%bf-%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T21:18:47+00:00"/>
    <meta property="og:title" content="Μυστηριώδης πίνακας της Φρίντα Κάλο πουλήθηκε για σχεδόν 6 εκατ. δολάρια (εικόνα)"/>
    <meta property="og:description" content="Υπερέβη τις εκτιμήσεις το ποσό για το οποίο πωλήθηκε πίνακας της Φρίντα Κάλο στη χθεσινή δημοπρασία στου Christie’s της Νέας Υόρκης."/>
  </head>
  <body>
    <article>
      <h1>Μυστηριώδης πίνακας της Φρίντα Κάλο πουλήθηκε για σχεδόν 6 εκατ. δολάρια (εικόνα)</h1>
      <address>
        <time datetime="2019-11-25T21:18:47+00:00">25 Nov 2019, 21:18</time>
      </address>
      <p>
        <b>Υπερέβη τις εκτιμήσεις το ποσό για το οποίο πωλήθηκε πίνακας της Φρίντα Κάλο στη χθεσινή δημοπρασία στου Christie’s της Νέας Υόρκης.</b>
      </p>
      <p>Το μυστηριώδες «Πορτρέτο κυρίας στα λευκά», έργο του 1929 ή 1930, έπιασε πάνω από 5,8 εκατομμύρια δολάρια, ενώ οι εκτιμήσεις έκαναν λόγο για 3 με 5 εκατομμύρια δολάρια.</p>
      <p>Το «Portrait of a Lady in White» έπιασε τη δεύτερη μεγαλύτερη τιμή που έχει πιάσει σε δημοπρασία έργο της Κάλο – η υψηλότερη τιμή ήταν τα πάνω από 8 εκατομμύρια δολάρια για το «Dos Desnudos en el Bosque (La Tierra Misma)» σε δημοπρασία του 2016, πάλι από τον οίκο Christie’s.</p>
      <p>Υπάρχουν διάφορες εικασίες για το πρόσωπο του οποίου το πορτρέτο είναι ο πίνακας. Πάντως, ο Βιρχίλιο Γκάρσα, επικεφαλής του τμήματος Λατινοαμερικανικής Τέχνης στου Christie’s, δήλωσε στο περιοδικό Forbes πως πιστεύει ότι είναι πορτρέτο της Ελένα Μποντέρ, συμμαθήτριας της Κάλο στο Γυμνάσιο.</p>
      <figure>
        <iframe data-src="https://twitter.com/ChristiesInc/status/1197313292827602944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Πιστεύεται ότι η Κάλο ζωγράφισε το έργο έναν χρόνο μετά τον γάμο της με τον Ντιέγκο Ριμπέρα και είναι μια σπάνια ελαιογραφία της σε καμβά από εκείνη την περίοδο. Κάποιοι ειδικοί θεωρούν ότι το ζωγράφισε στο Μεξικό αλλά είναι πιθανό να το ζωγράφισε στο Σαν Φρανσίσκο, όπου ο Ριμπέρα και η Κάλο ζούσαν το 1930.</p>
      <p>Στα 90 χρόνια που υπάρχει, το έργο άλλαξε χέρια λίγες φορές. Αρχικά, η Κάλο το δώρισε στη φωτογράφο Λόλα Άλβαρες Μπράβο, την πρώτη γυναίκα φωτογράφο στο Μεξικό. Προσφάτως, ευρίσκετο στο Πανεπιστήμιο Στάνφορντ, δάνειο από τη συλλογή της δρ. Έλγκα Πρίγκνιτς-Πόντα, ειδικού για τη Φρίντα Κάλο και συγγραφέα αρκετών βιβλίων για την καλλιτέχνη</p>
      <figure>
        <img src="https://www.pentapostagma.gr/wp-content/uploads/2019/11/kahlo.jpg"/>
      </figure>
    </article>
  </body>
</html>