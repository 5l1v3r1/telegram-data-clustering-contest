<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:832390-Cuo-se-udarac-i-vrisak-Ocevidac-opisao-sta-se-dogodilo-kobnog-dana-kada-je-nastradala-Isidora-iz-Nisa"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T21:32:00+00:00"/>
    <meta property="og:title" content="&quot;Čuo se udarac i vrisak&quot;: Očevidac opisao šta se dogodilo kobnog dana kada je nastradala Isidora iz Niša"/>
    <meta property="og:description" content="Svedoci kažu da je više ljudi toga dana prišlo kombiju, ali da se niko nije usudio da pomeri vozilo misleći da je dete već mrtvo"/>
  </head>
  <body>
    <article>
      <h1>"Čuo se udarac i vrisak": Očevidac opisao šta se dogodilo kobnog dana kada je nastradala Isidora iz Niša</h1>
      <address><time datetime="2019-11-25T21:32:00+00:00">25 Nov 2019, 21:32</time> by <a rel="author">J. Ć.</a></address>
      <p>
        <b>Svedoci kažu da je više ljudi toga dana prišlo kombiju, ali da se niko nije usudio da pomeri vozilo misleći da je dete već mrtvo</b>
      </p>
      <p>Toga dana vraćala sam se s posla. Izašla sam iz autobusa i prešla ulicu. Ispred mene se unazad kretao kombi, a u susret mu je išla devojčica. Pokrivala je rukama lice od vetra. U prvi mah nisam znala da li je neko za volanom. Čula sam vrisak i udarac. Kada sam prišla, videla sam dete ispod kombija, glava joj je bila modra.</p>
      <p>Ovako je u ponedeljak pred Osnovnim sudom u Nišu svedočila Milena M. o tragičnoj pogibiji Isidore Vučković (na slici), koju je 24. septembra 2018. pregazio kombi. Postupak se vodi protiv vozača kombija Bobana S. (53) iz Leskovca, optuženog da prilikom izlaska iz vozila nije aktivirao parkirnu kočnicu i preduzeo neophodne mere kojima bi sprečio da vozilo samo krene.</p>
      <related>
        <a href="http://www.novosti.rs/vesti/naslovna/hronika/aktuelno.291.html:751643-TUGA-U-NISU-Sahranjena-dvanestogodisnja-Isidora-koju-je-usmrtio-kombi-FOTO"/>
      </related>
      <p>Svedoci kažu da je više ljudi toga dana prišlo kombiju, ali da se niko nije usudio da pomeri vozilo misleći da je dete već mrtvo.</p>
      <p>- Prišao sam kombiju, jer mi je žena koja je tu bila rekla da se desila nesreća. Video sam dete koje poznajem. Bila je zaglavljena ispod kombija, samo joj se glava videla. Otišao sam do kuće da kažem sinu da zove hitnu pomoć i policiju. Neko je rekao da ne smemo da je pomeramo dok ne dođe Hitna. Mislili smo da ne daje znake života. Kada je stigla doktorka, konstatovala je da dete nije živo - ispričao je komšija i svedok Slavoljub M.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:828792-Kamion-krenuo-u-rikverc-pa-naleteo-na-zenu-65-Hitno-prevezena-u-KBC-Zemun"/>
        <a href="http://www.novosti.rs/vesti/naslovna/hronika/aktuelno.291.html:824319-Poginuo-spasavajuci-druga-Loznica-se-uz-bele-ruze-i-suze-oprostila-od-Damjana"/>
        <a href="http://www.novosti.rs/vesti/naslovna/hronika/aktuelno.291.html:824084-Poginuo-spasavajuci-druga-Bosko-je-zapomagao-nad-stradalim-prijateljem-Stefan-u-bolnici-pati-za-mrtvim-Damjanom"/>
        <a href="http://www.novosti.rs/vesti/beograd.74.html:823997-UDARIO-PESAKA-KOLIMA-I-POBEGAO-Tesko-povredjen-americki-drzavljanin-lezao-u-lokvi-krvi"/>
      </related>
    </article>
  </body>
</html>