<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/zelenskyy_obgovoryv_z_putinym_povernennya_vkradenogo_rosiyanamy_ozbroyennya"/>
    <meta property="og:site_name" content="espreso.tv"/>
    <meta property="article:published_time" content="2019-11-25T21:50:00+00:00"/>
    <meta property="og:title" content="Зеленський обговорив з Путіним повернення вкраденого росіянами озброєння"/>
    <meta property="og:description" content="Президент Володимир Зеленський провів телефонну розмову з президентом Російської Федерації Володимиром Путіним"/>
  </head>
  <body>
    <article>
      <h1>Зеленський обговорив з Путіним повернення вкраденого росіянами озброєння</h1>
      <address>
        <time datetime="2019-11-25T21:50:00+00:00">25 Nov 2019, 21:50</time>
      </address>
      <p>Президент <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> провів телефонну розмову з президентом Російської Федерації Володимиром Путіним</p>
      <p>Про це повідомляє прес-служба Офісу президента.</p>
      <p>Глава Української держави відзначив важливість нещодавнього повернення Росією українських кораблів. Водночас Зеленський наголосив на необхідності повернення всього озброєння, обладнання та документації, що перебували на цих суднах.</p>
      <p>Також під час розмови сторони торкнулися питання газових переговорів у тристоронньому форматі Україна – Росія – ЄС.</p>
      <ul>
        <li>18 листопада, майже через рік після нападу в районі Керченської протоки Росія <a href="https://espreso.tv/news/2019/11/18/rosiya_peredala_ukrayini_zakhopleni_sudna">повернула</a> Україні захоплені військові судна. Кораблі було повернуто у розграбованому стані.</li>
        <li>Колишній військовий прокурор <a href="https://espreso.tv/news/2019/11/21/povernennya_korabliv_rosiyany_znyschyly_mayno_quotberdyanskaquot_i_quotyany_kapuquot_spysok">Анатолій Матіос опублікував документ</a>, в якому вказав перелік пошкоджень і вкраденого майна на повернутих українських кораблях. На всіх кораблях були відсутніми: зброя, боєзапаси та документація; обладнання для радіозв’язку; надувний човен з мотором; блоки апаратури розпізнавання; вогнегасники, ліхтарі, аварійний буй; батареї, камбузна плита, унітаз.</li>
        <li>За словами Зеленського, <a href="https://espreso.tv/news/2019/11/25/zelenskyy_obicyaye_zvernutysya_do_rosiyi_schodo_vkradenogo_ozbroyennya_na_katerakh">через три місяці військові катери, які Росія повернула Україні</a>, будуть готові для використання.</li>
      </ul>
    </article>
  </body>
</html>