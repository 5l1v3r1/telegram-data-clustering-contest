<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/fico-szerdan-dont-smer-jeloltlistajarol"/>
    <meta property="og:site_name" content="Paraméter"/>
    <meta property="article:published_time" content="2019-11-25T21:31:00+00:00"/>
    <meta property="og:title" content="Fico szerdán dönt a Smer jelöltlistájáról"/>
    <meta property="og:description" content="Feltehetően szerdán dönt a Smer-SD a képviselőjelölt-listája összetételéről – jelentette be Robert Fico pártelnök hétfői sajtótájékoztatóján."/>
  </head>
  <body>
    <article>
      <h1>Fico szerdán dönt a Smer jelöltlistájáról</h1>
      <h2>Feltehetően szerdán dönt a Smer-SD a képviselőjelölt-listája összetételéről – jelentette be Robert Fico pártelnök hétfői sajtótájékoztatóján.</h2>
      <address>
        <time datetime="2019-11-25T21:31:00+00:00">25 Nov 2019, 21:31</time>
      </address>
      <p>Mint mondta, szerdán összeül a párt elnöksége, ott ismerteti a jelöltlista összetételére vonatkozó javaslatát. Megerősítette, hogy Peter Pellegrini kormányfő, a párt alelnöke lesz a listavezető, és biztosan szerepelni fog rajta Ľuboš Blaha, a párt parlamenti képviselője.      </p>
      <p>Fico annyit árult el, hogy a listát most másképpen állítják össze, mint a korábbi választások alkalmával, és jóval előbbre kerülnek rajta azok a személyek, akik hasznosabbak a párt számára, példaként Erik Tomášt említette. Azt nem árulta el, hogy Martin Glváč, a párt alelnöke, aki nemrég lemondott a parlament alelnöki posztjáról, rajta lesz-e a listán.</p>
      <p>A Smer-SD elnöke hozzátette, a jelöltek között lesznek polgármesterek, elismert egyetemi tanárok, valamint jól bevált párttagok, akik már bizonyítottak.</p>
      <p>A Smer-SD alapszabálya szerint a jelöltlistát a pártelnök terjeszti elő, Fico bejelentette, hogy a pártban uralkodó hangulatot figyelembe véve fogja azt megtanácskozni az elnökség tagjaival.</p>
      <p>Elmondása szerint a fő cél továbbra is a szociális állam megvédése, a vállalkozóknak azt üzente, hogy a szociális intézkedéseket tekintve a Smer-SD-nek nincs hova hátrálnia, és minden eddig elért eredményt meg fog védeni.</p>
      <p>Hozzátette, hogy pártja stabilitást és professzionális hozzáállást kínál, majd az ellenzéki pártokat bírálta, mondván, képtelenek a megegyezésre. „Tudomásul vesszük, hogy az ellenzék tulajdonképpen semmiben nem egyezett meg, és egy hihetetlen, hétpárti tákolmány akar alternatívát felkínálni az országnak” - jelentette ki Fico. Hozzátette, hogy ez az alternatíva a Smer-SD-vel szembeni ellenszenvre épül, de a kormányzáshoz ez kevés.</p>
      <p>Fico egyes ellenzéki kampányígéreteket konkrétan is bírált, megemlítve korábbi egészségügyi miniszterét, Tomáš Druckert, aki azóta megalapította a Dobrá voľba pártot, valamint Richard Sulíkot, az SaS, és Andrej Kiskát, a Za ľudí elnökét.</p>
      <p>TASR</p>
    </article>
  </body>
</html>