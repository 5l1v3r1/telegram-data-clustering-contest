<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2825229-opozicia-vsent-rozgromila-propekinskih-kandidativ-na-viborah-u-gonkonzi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T21:49:00+00:00"/>
    <meta property="og:title" content="Опозиція вщент розгромила пропекінських кандидатів на виборах у Гонконзі"/>
    <meta property="og:description" content="Як випливає з попередніх результатів, прихильники демократичних сил отримали щонайменше 347 з 452 місць у радах, пропекінські кандидати - 60."/>
  </head>
  <body>
    <article>
      <h1>Опозиція вщент розгромила пропекінських кандидатів на виборах у Гонконзі</h1>
      <h2>Як випливає з попередніх результатів, прихильники демократичних сил отримали щонайменше 347 з 452 місць у радах, пропекінські кандидати - 60.</h2>
      <address>
        <time datetime="2019-11-25T21:49:00+00:00">25 Nov 2019, 21:49</time>
      </address>
      <p>Про це інформує <a href="https://www.bbc.com/ukrainian/news-50542697">BBC</a>.</p>
      <p>"Пропекінський блок за підсумками попередніх виборів у 2015 році контролював приблизно 75% місць в місцевих радах та мав більшість у всіх 18 радах... Тепер опозиція контролюватиме 17 з 18 рад Гонконгу. Ще 45 місць дісталися незалежним кандидатам, більшість з яких засуджують дії комуністичного уряду Китаю", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2824485-na-miscevih-viborah-u-gonkonzi-vpevneno-peremagae-opozicia-zmi.html">На місцевих виборах у Гонконзі впевнено перемагає опозиція — ЗМІ</a>
      </blockquote>
      <p>У голосуванні взяли участь 2,9 мільйона людей, явка склала 71%. У 2015 році явка була значно нижчою — 47%.</p>
      <p>Як повідомляв Укрінформ, масові акції протесту у Гонконзі тривають з червня. На початку вересня голова місцевої адміністрації Керрі Лам погодилася виконати одну з вимог демонстрантів та відкликала законопроєкт про екстрадицію, що дозволяє видавати правопорушників материковому <b><a href="https://www.ukrinform.ua/tag-kitaj">Китаю</a></b>. Однак багато прибічників опозиції заявили про намір продовжувати боротьбу за свободу від комуністичної диктатури КНР.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822515-kongres-shvaliv-zakonoproekt-na-pidtrimku-demonstrantiv-u-gonkongu.html">Конгрес схвалив законопроєкт на підтримку демонстрантів у Гонконгу</a>
      </blockquote>
      <p>Протести періодично супроводжуються блокуванням вулиць та сутичками. 18 листопада поліція Гонконгу штурмувала місцевий університет після майже двох днів протистояння з протестувальниками, проти яких застосовувала сльозогінний газ та водяні гармати. До цього сутички між активістами та силами поліції не вщухали тиждень.</p>
    </article>
  </body>
</html>