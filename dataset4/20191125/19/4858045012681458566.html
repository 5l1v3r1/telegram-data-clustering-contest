<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/sua-isi-recheama-rechemat-ambasadorul-din-sudanul-de-sud-pentru-consultari-dupa-esecul-formarii-unui-guvern_1406662.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:56:13+00:00"/>
    <meta property="og:title" content="SUA își recheamă ambasadorul din Sudanul de Sud pentru consultări după eşecul formării unui guvern"/>
    <meta property="og:description" content="SUA şi-au rechemat ambasadorul din Sudanul de Sud pentru a 'reexamina' relaţiile cu această ţară aflată în război după eşecul formării unui..."/>
  </head>
  <body>
    <article>
      <h1>SUA își recheamă ambasadorul din Sudanul de Sud pentru consultări după eşecul formării unui guvern</h1>
      <address><time datetime="2019-11-25T19:56:13+00:00">25 Nov 2019, 19:56</time> by <a rel="author">Maria Stan</a></address>
      <p>SUA şi-au rechemat ambasadorul din Sudanul de Sud pentru a 'reexamina' relaţiile cu această ţară aflată în război după eşecul formării unui guvern de unitate naţională la termenul stabilit anterior, a anunţat luni Departamentul de Stat american, citat de AFP.</p>
      <p>Ambasadorul Thomas Hushek a fost rechemat "pentru consultări legate de recentul eşec al părţilor de a forma un guvern interimar de uniune naţională" înaintea datei limită de 12 noiembrie, a declarat purtătorul de cuvânt al diplomaţiei americane, Morgan Ortagus, într-un comunicat.</p>
      <p>'Vom reexamina relaţia noastră cu guvernul din Sudanul de Sud', a avertizat într-un mesaj pe Twitter secretarul de stat Mike Pompeo.</p>
      <p>Preşedintele sudanez Salva Kiir şi liderul rebelilor Riek Machar au avut termen până la 12 noiembrie să depăşească divergenţele dintre ei şi să formeze un guvern de uniune pentru a evita ca acest tânăr stat independent să nu se afunde într-un conflict la scară mare. Dar ei au eşuat în acest demers şi şi-au fixat un nou termen de 100 de zile pentru formarea unui nou guvern.</p>
      <p>Pe măsura apropierii datei limită, Statele Unite - care s-au numărat printre principalii susţinători ai independenţei Sudanului de Sud în 2011 - şi-au exprimat îngrijorarea, lăsând să planeze ameninţarea cu sancţiuni în cazul în care liderii acestei ţări nu reuşesc să formeze un guvern.</p>
      <p>Washingtonul are 'numeroase instrumente la dispoziţie şi nu va ezita să le utilizeze', a avertizat la mijlocul lunii noiembrie un înalt responsabil al Departamentului de Stat responsabil de Africa, Tibor Nagy.</p>
      <p>'Cei doi lideri, şi folosesc ghilimelele când spun 'lideri', se pare că sunt clar destul de mulţumiţi de situaţia actuală', a afirmat el. 'Comunitatea internaţională furnizează hrană, medicamente şi toate bunurile de primă necesitate (Sudanului de Sud), o responsabilitate ce ar trebui în mod normal să revină guvernului. Pe scurt, ei nu fac nimic', a denunţat oficialul american.</p>
      <p>Statele Unite oferă Juba aproximativ 1 miliard de dolari pe an, în mare parte ca ajutor umanitar.</p>
      <p>Nu este prima oară când Salva Kiir şi Riek Machar nu reuşesc să pună în aplicare un acord de pace pe care ei înşişi l-au semnat. Neîncrederea dintre cei doi este profundă, iar războiul a izbucnit în decembrie 2013, când Kiir, un Dinka, l-a acuzat pe Machar, pe atunci vicepreşedintele său, membru al grupului etnic Nuer, de a fi orchestrat o lovitură de stat.</p>
      <p>Conflictul, marcat de atrocităţi în masă, s-a soldat cu aproximativ 380.000 de morţi şi a forţat patru milioane de persoane să-şi părăsească locuinţele.</p>
    </article>
  </body>
</html>