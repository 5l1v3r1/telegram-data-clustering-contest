<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%b1%cf%81%cf%8e%ce%bd%ce%b5%ce%b9-%cf%84%ce%b7%ce%bd-%ce%b5%ce%bb%ce%bb%ce%ac%ce%b4%ce%b1-%ce%bf-%ce%b3%ce%b7%cf%81%cf%85%cf%8c%ce%bd%ce%b7%cf%82-%ce%bd%cf%8d%cf%87%cf%84%ce%b1-%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T19:15:16+00:00"/>
    <meta property="og:title" content="Σαρώνει την Ελλάδα ο «Γηρυόνης»: Νύχτα αγωνίας στη Χαλκιδική από τη νέα κακοκαιρία – Πλημμύρισε και η Ιερισσός!"/>
    <meta property="og:description" content="Ο «Γηρυόνης» χτύπησε απόψε την Ιερισσό και μια δύσκολη νύχτα ξεκίνησε για τον Δήμο Αριστοτέλη Χαλκιδικής. Η δυνατή βροχή που κράτησε για αρκετή ώρα φούσκωσε τα ρέματα και το νερό ξέσπασε ορμητικά στον οικισμό."/>
  </head>
  <body>
    <article>
      <h1>Σαρώνει την Ελλάδα ο «Γηρυόνης»: Νύχτα αγωνίας στη Χαλκιδική από τη νέα κακοκαιρία – Πλημμύρισε και η Ιερισσός!</h1>
      <address>
        <time datetime="2019-11-25T19:15:16+00:00">25 Nov 2019, 19:15</time>
      </address>
      <p>
        <b>Ο «Γηρυόνης» χτύπησε απόψε την Ιερισσό και μια δύσκολη νύχτα ξεκίνησε για τον Δήμο Αριστοτέλη Χαλκιδικής. Η δυνατή βροχή που κράτησε για αρκετή ώρα φούσκωσε τα ρέματα και το νερό ξέσπασε ορμητικά στον οικισμό.</b>
      </p>
      <p>“Οι δρόμοι έχουν γίνει ποτάμια και σε κάποια σημεία έχουμε μισό μέτρο νερό” ανέφερε νωρίς το βράδυ της Δευτέρας (25.11.2019) ο δήμαρχος Αριστοτέλη, Στέλιος Βαλιάνος, που βρίσκεται στην Ιερισσό για τις δραματικές στιγμές που προκάλεσε ο “Γηρυόνης”.</p>
      <p>Μετά την Ολυμπιάδα, η Ιερισσός είναι ο δεύτερος οικισμός του Δήμου Αριστοτέλη που πλήττεται ανελέητα από τα καιρικά φαινόμενα μέσα σε λίγα εικοσιτετράωρα.</p>
      <p>Μηχανήματα του Δήμου εργάζονται μέσα στον οικισμό, ενώ η Πυροσβεστική έχει δεχτεί δεκάδες κλείσεις για πλημμυρισμένα σπίτια.</p>
      <p>
        <b>Σύμφωνα με πληροφορίες του halkidikinews.gr , η Πυροσβεστική έχει δεχτεί πάνω από 15 τηλεφωνήματα για αντλήσεις υδάτων στην Ιερισσό, ενώ στον οικισμό βρίσκονται 8 οχήματα της Υπηρεσίας.</b>
      </p>
      <figure>
        <img src="https://www.pentapostagma.gr/wp-content/uploads/2019/11/ierissos_halkidiki_plimmira_25_11_2019-1.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/ierissos_halkidiki_plimmira_2_25_11_2019.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/halkidiki_3_25_11_2019.jpg"/>
      </figure>
      <p>Επίσης και στην Ολυμπιάδα τα ρέματα υπερχείλισαν και 2 οχήματα της Πυροσβεστικής Αρναίας έκαναν αντλήσεις. Όπως αναφέρουν στο halkidikinews.gr κάτοικοι της Ολυμπιάδας “η κατάσταση γίνεται δραματική. Θα έχουμε πολύ χειρότερα, αν δεν σταματήσει η βροχή.</p>
      <p>
        <b>Τα δυο ρέματα, παρά το ότι δέχτηκαν τις προηγούμενες ώρες εκβαθύνσεις από μηχανήματα της Περιφέρειας και του Δήμου, έχουν σπάσει και το χωριό πλημμύρισε και πάλι στα νερά και στις λάσπες. Η πίεση του νερού είναι απίστευτη και όπως περιγράφουν οι κάτοικοι στο halkidikinews.gr έχουν γκρεμιστεί ακόμα και φράχτες σπιτιών.</b>
      </p>
      <p>Παρακολουθείστε το ρεπορτάζ της τηλεόρασης του ΣΚΑΙ:</p>
      <figure>
        <iframe src="https://www.youtube.com/embed/SJSl8S3yf-E" width="900" height="506" data-service="Youtube" scrolling="no"/>
      </figure>
      <p>Οι ενδιαφερόμενοι θα μπορούν να προσέρχονται στο δημαρχείο και στα κατά τόπους δημοτικά καταστήματα, προκειμένου να δηλώσουν τις ζημίες.</p>
      <p>
        <b>Έκλεισε λόγω πλημμύρας η παλιά εθνική οδός Θεσσαλονίκης – Καβάλας</b>
      </p>
      <p>Αδύνατη είναι η διέλευση των οχημάτων σε τμήμα της παλιάς εθνική οδού Θεσσαλονίκης – Καβάλας όπου έχει συσσωρευτεί μεγάλος όγκος υδάτων στο σημείο από τη σφοδρή κακοκαιρία.</p>
      <p>
        <b>Συγκεκριμένα το τμήμα από τον κόμβο Μοδίου έως τον κόμβο Σταυρού παραμένει κλειστό.</b>
      </p>
      <p>Αστυνομικοί της τροχαίας μετέβησαν και στα δύο σημεία, εκτρέποντας την κυκλοφορία των οχημάτων προς την Εγνατία Οδό.</p>
      <p>
        <b>“Γηρυόνης”: Ένα με τη θάλασσα η παραλία στην Κατερίνη</b>
      </p>
      <p>Ο δήμος Κατερίνης κατέθεσε επίσημο αίτημα στην γενική γραμματεία Πολιτικής Προστασίας ώστε η περιοχή να κηρυχθεί σε κατάσταση έκτακτης ανάγκης.</p>
      <p>
        <b>Τα προβλήματα που αντιμετωπίζει ο νομός Πιερίας είναι σοβαρά λόγω της σφοδρής κακοκαιρίας, κάτι που είχε ως αποτέλεσμα αρκετές περιοχές να μετατραπούν σε λίμνες από τον πολύ μεγάλο όγκο νερού.</b>
      </p>
      <p>Η παραλία της Κατερίνης, ο Κορινός και άλλα σημεία έχουν σημαντικά προβλήματα.</p>
      <p>Από την πλευρά της, η αντιπεριφερειάρχης Πιερίας Σοφία Μαυρίδου διαβεβαίωσε ότι η κατάσταση είναι υπό έλεγχο και τα συνεργεία βρίσκονται σε επιφυλακή ώστε να επέμβουν όποτε χρειαστεί.</p>
      <figure>
        <iframe src="https://www.youtube.com/embed/GgL4ALGPCEw" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/1Srtb3kTAgQ" width="900" height="506" data-service="Youtube" scrolling="no"/>
      </figure>
    </article>
  </body>
</html>