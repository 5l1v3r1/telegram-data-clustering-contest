<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=816136"/>
    <meta property="og:site_name" content="Sportal.bg"/>
    <meta property="article:published_time" content="2019-11-25T19:37:00+00:00"/>
    <meta property="og:title" content="Виктория надигра Локомотив и излезе начело в Източната група на Висшата лига"/>
    <meta property="og:description" content="Волейболистите Виктория Волей (Пловдив) оглавиха класирането в Източната група на първенството при второто ниво на мъжете - Висшата лига. ..."/>
  </head>
  <body>
    <article>
      <h1>Виктория надигра Локомотив и излезе начело в Източната група на Висшата лига</h1>
      <address><time datetime="2019-11-25T19:37:00+00:00">25 Nov 2019, 19:37</time> by <a rel="author">SPORTAL.BG</a></address>
      <p>Волейболистите Виктория Волей (Пловдив) оглавиха класирането в Източната група на първенството при второто ниво на мъжете - Висшата лига. Състезателите, водени от Атанас Митрев, спечелиха дербито на Пловдив срещу съгражданите си от ПСК Локомотив с 3:2 (25:23, 21:25, 30:28, 24:26, 15:12) в  мач от пети кръг на шампионата, коойто се игра пред пълни трибуни в залата на СУ „Цар Симеон Велики“.</p>
      <p> </p>
      <p>Така „викторианците“ записаха трета победа, като с две загуби и актив от 10 точки излязоха начело на групата. Тимът на ПСК Локомотив отбеляза втора загуба, като с два успеха и 7 точки заема четвърта позиция в подреждането.</p>
      <p> </p>
      <p>Зелен картон за феърплей в мача получи диагоналът на ПСК Локомотив Венци Георгиев. Това стана при атака на Виктория Волей, при която съдията отсъди аут. Георгиев обаче вдигна ръка и призна, че има блок.</p>
      <p> </p>
      <figure>
        <img src="https://bgvolleyball.com/pictures/pic_big/news/70163263_160062868721759_2701449861277941760_n.jpg"/>
      </figure>
      <p> </p>
      <p>„Получи се дерби, в което преобладаваха емоциите за сметка на волейбола. От този мач най-хубавото за нас е победата. Поздравявам отбора на Локомотив за играта, която показаха“, заяви за официалния сайт на Виктория Волей треньорът на отбора Атанас Митрев.</p>
      <p> </p>
      <p>Успех в този кръг отбеляза тимът на Дея спорт (Бургас), който надигра като домакин Раковски 1964 (Севлиево) с 3:0 (25:22, 25:19, 27:25). Така бургазлии записаха трета победа, като с една загуба и 7 точки се намират на второ място в класирането. Съставът на Раковски е без успех до момента, като с 2 точки заема седмо място в таблицата.</p>
      <p> </p>
      <p>С победа при гостуването си се поздрави тимът на Царево, който успя да надигра Берое 2016 (Стара Загора) след оспорван двубой  3:1 (18:25, 30:28, 25:21, 25:23) в старозагорската зала „Иван Вазов“. С това представителите на Царево постигнаха втора победа в шампионата, като с две загуби и 5 точки заемат шесто място в подреждането.</p>
      <figure>
        <img src="https://bgvolleyball.com/pictures/pic_big/news/Tsarevo_Men_2019_2020.jpg"/>
      </figure>
      <p>Тимът на Берое 2016 пък записа първа загуба и това го смъкна на трето място в таблицата с три победи и 7 точки.</p>
      <p>
        <a href="https://bgvolleyball.com/result.php?group_id=1&amp;season=12&amp;champ=4779">
          <b>Програма, резултати и класиране в Източната група вижте тук.</b>
        </a>
      </p>
      <p> </p>
      <p>
        <b>BGvolleyball.com</b>
      </p>
    </article>
  </body>
</html>