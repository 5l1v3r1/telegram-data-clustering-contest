<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23513991-zinedine-zidane-inaintea-meciului-psg-sunt-indragostit-kylian-mbappe.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T19:21:00+00:00"/>
    <meta property="og:title" content="Zinedine Zidane, înaintea meciului cu PSG: &quot;Sunt îndrăgostit de Kylian Mbappe&quot; / Răspunsul lui Tuchel"/>
    <meta property="og:description" content="&quot;Sunt deja îndrăgostit de el&quot;, a mărturisit luni antrenorul lui Real Madrid, Zinedine Zidane, în legătură cu Kylian Mbappe, atacantul lui PSG, menţionat frecvent ca posibil"/>
  </head>
  <body>
    <article>
      <h6 class="kicker">Champions League</h6>
      <h1>Zinedine Zidane, înaintea meciului cu PSG: "Sunt îndrăgostit de Kylian Mbappe" / Răspunsul lui Tuchel</h1>
      <address><time datetime="2019-11-25T19:21:00+00:00">25 Nov 2019, 19:21</time> by <a rel="author">Silviu Dumitru</a></address>
      <p><b>"Sunt deja îndrăgostit de el", a mărturisit luni antrenorul lui Real Madrid, Zinedine Zidane, în legătură cu Kylian Mbappe, atacantul lui PSG, menţionat frecvent ca posibil viitor fotbalist al clubului spaniol, scrie AFP înaintea meciului de marţi dintre cele două echipe, din Champions League.<br/></b><br/>"Sunt deja îndrăgostit de el. Mai întâi ca om. Îl cunosc însă de mult timp. nu este prima oară când îl voi întâlni, a venit deja aici să dea teste" când era adolescent, <b>a spus tehnicianul francez despre compatriotul său într-o conferinţă de presă.<br/></b><br/>Întrebat dacă el crede în dragoste la prima vedere, <b>Zidane a răspuns:</b> "Mâine, el vine ca adversar, nu pot să vă spun nimic mai mult (...) Ştim ce jucător este, ce important este pentru echipa sa, şi trebuie să fim pregătiţi pentru asta."<br/><br/>Fostul câştigător al Balonului de Aur este convins de altfel că PSG îi va folosi marţi atât pe Neymar, cât şi pe Mbappe. "Suntem însă gata să jucăm împotriva oricărei echipe a Parisului", <b>a afirmat Zidane.<br/></b><br/>"PSG reuşeşte un sezon magnific, cred că va fi un supermeci", <b>a spus el.<br/></b><br/>"E sigur că noi ne-am schimbat de atunci (după meciul din septembrie, câştigat cu 3-0 de parizieni - n. r.). Nu este o revanşă. Vrem să facem un meci mare, să ne arătăm calităţile, să facem ce am făcut în ultima vreme. În ultimele şase meciuri, am luat puţine goluri şi ne-am creat multe ocazii. Mâine va fi un meci pentru a confirma asta",<b> a adăugat tehnicianul.<br/></b><br/><b>La scurt timp, Tuchel a ţinut să-i reamintească lui Zidane că Mbappe este jucătorul celor de la PSG.<br/></b><br/>"Nu ştiu cât de mult îl iubeşte Zidane pe Mbappe, dar şi noi îl iubim. Uneori se întâmplă să iubeşti mai mult persoanele care nu sunt disponibile. Din păcate pentru Zidane, Mbappe este jucătorul nostru. Sunt sigur că îşi iubeşte mult şi jucătorii săi", <b>a spus Tuchel</b>, potrivit News.ro.<br/><br/>Cu 7 puncte, Real este pe locul 2 în Grupa A, la cinci puncte în spatele lui PSG. Madrilenii au nevoie de victorie marţi pentru a se califica în optimi de finală fără să depindă de rezultatul meciului Galatasaray - FC Bruges,<b> scrie Agerpres.<br/></b><b><br/>Citește și: <a href="https://sport.hotnews.ro/stiri-fotbal-23513610-kylian-mbappe-nu-isi-face-sperante-pentru-balonul-aur-messi-este-marele-favorit.htm">Kylian Mbappe nu își face speranțe pentru Balonul de Aur: "Messi este marele favorit"<br/></a></b><br/><br/>  </p>
    </article>
  </body>
</html>