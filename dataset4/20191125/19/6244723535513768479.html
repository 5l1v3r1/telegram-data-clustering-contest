<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/rodzina-jozefa-mackiewicza-protestuje-przeciwko-obecnosci-michalkiewicza-w-kapitule/yq3pe67"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T19:32:23+00:00"/>
    <meta property="og:title" content="Rodzina Józefa Mackiewicza: obecność Michalkiewicza w kapitule nagrody to kompromitacja"/>
    <meta property="og:description" content="&quot;Uważamy, że Nagrodę Literacką im. Józefa Mackiewicza kompromituje udział w Kapitule Stanisława Michalkiewicza&quot; - oświadczyła rodzina polskiego pisarza. Nagroda im. Mackiewicza przyznawana jest od 2002 r. - za książki popularyzujące polską kulturę, historię i tradycję."/>
  </head>
  <body>
    <article>
      <h1>Rodzina Józefa Mackiewicza: obecność Michalkiewicza w kapitule nagrody to kompromitacja</h1>
      <h2>"Uważamy, że Nagrodę Literacką im. Józefa Mackiewicza kompromituje udział w Kapitule Stanisława Michalkiewicza" - oświadczyła rodzina polskiego pisarza. Nagroda im. Mackiewicza przyznawana jest od 2002 r. - za książki popularyzujące polską kulturę, historię i tradycję.</h2>
      <address><time datetime="2019-11-25T19:32:23+00:00">25 Nov 2019, 19:32</time> by <a rel="author">Rzeczpospolita</a></address>
      <ul>
        <li>Michalkiewicz zasiada w kapitule nagrody im. Mackiewicza</li>
        <li>Rodzina w oświadczeniu podkreśla, że z niepokojem "obserwuje atmosferę wokół nagrody"</li>
        <li>Wskazuje na konkretne osoby i ich wypowiedzi, a następnie podkreśla, że: "łączenie twórczości Mackiewicza z przejawami antysemityzmu, szowinizmu, homofobii i ludzkiej podłości, jest niedopuszczalne"</li>
      </ul>
      <p>W ostatnim czasie Michalkiewicz wywołał oburzenie, gdy zaatakował ofiarę księdza pedofila. Zarzucił jej, że chciała wyłudzić odszkodowanie, a następnie ujawnił imię i nazwisko ofiary gwałtu. Kobieta, decyzją sądu apelacyjnego, który utrzymał w mocy wyrok, przyznał jej milion złotych odszkodowania. Michalkiewicz, mówiąc o sprawie, stwierdził m.in. - będąc publicystą Radia Maryja i Telewizji Trwam - "dostać milion złotych za molestowanie, że tam ktoś kiedyś wsadził rękę pod spódniczkę, no któż by nie chciał. Wiele pań za mniejsze pieniądze spódniczki podciąga".</p>
      <ul>
        <li>
          <a href="https://wiadomosci.onet.pl/kraj/ofiara-ksiedza-pozywa-stanislawa-michalkiewicza/nersbbq">Ofiara księdza pozywa Stanisława Michalkiewicza</a>
        </li>
      </ul>
      <p><b>Teraz oświadczenie wydała rodzina Józefa Mackiewicza, ponieważ Michalkiewicz wchodzi w</b> <b>skład kapituły nagrody</b>. Treść oświadczenia opublikowała "<a href="https://www.rp.pl/Spoleczenstwo/191129590-Rodzina-Mackiewicza-Michalkiewicz-skompromitowal-nagrode.html">Rzeczpospolita</a>". "Uważamy, że Nagrodę im. Józefa Mackiewicza kompromituje udział w Kapitule Stanisława Michalkiewicza – osoby znanej z antysemickich wypowiedzi, a ostatnio brutalnych ataków na panią Katarzynę – ofiarę księdza pedofila. Z głębokim niepokojem obserwujemy atmosferę wokół Nagrody: szowinistyczne wystąpienia niektórych członków jury, sposób, w jaki Nagroda jest reklamowana w mediach społecznościowych i osoby, które ją promują. W tym roku, do udziału w gali wręczenia Nagrody, zachęcał Robert Bąkiewicz, organizator i mówca na Marszu Niepodległości, piętnujący &gt;elity, które nie protestują, gdy Żydzi chcą ograbić Polskę&lt;" - czytamy.</p>
      <ul>
        <li>
          <a href="https://wiadomosci.onet.pl/kraj/poznan-sad-przyznal-kobiecie-gwalconej-przez-ksiedza-odszkodowanie/dy8h3sw">Kościół będzie wypłacał odszkodowania za pedofilię księży?</a>
        </li>
      </ul>
      <p>"Józef Mackiewicz odrzucał antysemityzm. Jako pierwszy publicysta zwracał uwagę na zasadniczą różnicę w sytuacji Żydów - wszystkich skazanych na zagładę – i Polaków, którym jedynie groziła śmierć podczas wojny. Pierwszy pisał o zamordowanych w Katyniu, licznych oficerach z polskich rodzin żydowskich" - wskazuje rodzina.</p>
      <p>"W jego wielkich powieściach występują Kozacy Dońscy, Polacy, Ukraińcy, Litwini, Żydzi, Rosjanie i Białorusini. Polacy niczym się nie wyróżniają – wszyscy są tylko ludźmi. &gt;Nienawidzę nacjonalizmu i szowinizmu. Tak długo mieszkam wśród obcych, że już dawno miałem sposobność się przekonać, że wszyscy ludzie są jednakowi, a każdą ciasnotę poglądów, czy to narodowych czy partyjnych, uważam za raka na ciele ludzkości, który życie ludzkie przeistacza w nudę. Czy to będzie ‘Deutschland uber alles’, czy ‘Polska uber alles’, czy ‘Partia uber alles’ – jest dla mnie jednako wstrętne&lt; – pisał w liście do siostry, Seweryny Orłosiowej, w roku 1958. Łączenie twórczości Józefa Mackiewicza z przejawami antysemityzmu, szowinizmu, homofobii i ludzkiej podłości, jest niedopuszczalne" - przekazano w oświadczeniu.</p>
      <p>
        <a href="https://www.rp.pl/Spoleczenstwo/191129590-Rodzina-Mackiewicza-Michalkiewicz-skompromitowal-nagrode.html">Więcej o sprawie na stronie internetowej "Rzeczpospolitej"</a>
      </p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(rp, ks)</p>
    </article>
  </body>
</html>