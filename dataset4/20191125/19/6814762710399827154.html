<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S9BS9/slavne-klenotnictvi-tiffany-meni-vlastnika-nakup-stal-162-miliardy-dolaru"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Slavné klenotnictví Tiffany mění vlastníka. Nákup stál 16,2 miliardy dolarů"/>
    <meta property="og:description" content="Francouzská skupina LVMH se definitivně dohodla s americkým klenotnictvím Tiffany &amp; Co. na jeho převzetí za 16,2 miliardy dolarů (374,2 miliardy korun). Dohoda je dosud největší akvizicí LVMH a má posílit zatím nejmenší část podnikání této na luxus orientované skupiny, tedy klenotnictví a hodinářství. O dohodě informovaly samotné společnosti."/>
  </head>
  <body>
    <article>
      <h6 class="kicker">Akvizice slavné firmy</h6>
      <h1>Slavné klenotnictví Tiffany mění vlastníka. Nákup stál 16,2 miliardy dolarů</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Francouzská skupina LVMH se definitivně dohodla s americkým klenotnictvím Tiffany &amp; Co. na jeho převzetí za 16,2 miliardy dolarů (374,2 miliardy korun). Dohoda je dosud největší akvizicí LVMH a má posílit zatím nejmenší část podnikání této na luxus orientované skupiny, tedy klenotnictví a hodinářství. O dohodě informovaly samotné společnosti.</b>
      </p>
      <p>LVMH vlastní 75 luxusních značek, mimo jiné třeba Bulgari a Tag Heuer. Největší část podnikání firmy tvoří móda a doplňky.</p>
      <p>S nezávaznou nabídku na Tiffany přišla LVMH koncem října, kdy za jednu akcii nabídla 120 dolarů v hotovosti. Luxusnímu klenotnictví se však zdála nabídka nízká. Firmy se nakonec dohodly na ceně 135 dolarů na akcii v hotovosti.</p>
      <p>Dohodu schválily správní rady obou společností, souhlasit s ní musí ještě regulátoři a akcionáři Tiffany. Transakce by měla být dokončena v polovině příštího roku, uvedly agentury AP a Reuters.</p>
      <p>Značka Tiffany byla založena v roce 1837 v New Yorku a je známá krabičkami v barvě vajec drozda stěhovavého či diamantovými prsteny. Patří mezi nejznámější jména v sektoru, proslavil ji také Truman Capote novelou Snídaně u Tiffanyho i stejnojmenný film s Audrey Hepburnovou. V posledních letech se ale firmě, která ve světě zaměstnává okolo 14.000 lidí, příliš nedaří získat přízeň mladších zákazníků.</p>
      <p>Musí se také vypořádat se změnou chování čínských zákazníků, kteří se stahují ze Spojených států a utrácejí více doma. Po celém světě má přes 300 obchodů, v České republice otevřela obchod v roce 2012 v pražské Pařížské ulici.</p>
      <p>V odvětví luxusního zboží jsou šperky jednou z oblastí s nejlepším výkonem. Podle výzkumné společnosti Bain &amp; Co. by globální trh se šperky měl letos vzrůst o sedm procent na 20 miliard amerických dolarů.</p>
      <p> </p>
      <related>
        <a href="https://echo24.cz/a/SwSn6/akvizice-za-miliardu-eur-british-airways-kupuji-spanelske-aerolinky"/>
      </related>
    </article>
  </body>
</html>