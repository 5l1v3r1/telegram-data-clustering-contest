<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607400"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T19:20:00+00:00"/>
    <meta property="og:title" content="พช.จับมือราชภัฏทั่วประเทศปั้นนศ.ให้เป็นนักขายสินค้าโอทอปมือทอง"/>
    <meta property="og:description" content="กรมการพัฒนาชุมชน จับมือ 38 มหาวิทยาลัยราชภัฏทั่วประเทศ ลงนามความร่วมมือปั้นนักศึกษาให้เป็นนักการตลาดรุ่นใหม่ เป็นนักขายทางออนไลน์สินค้าโอทอป เพิ่มยอดขายให้ชุมชน และสร้างรายได้ระหว่างเรียน"/>
  </head>
  <body>
    <article>
      <h1>พช.จับมือราชภัฏทั่วประเทศปั้นนศ.ให้เป็นนักขายสินค้าโอทอปมือทอง</h1>
      <address><time datetime="2019-11-25T19:20:00+00:00">25 Nov 2019, 19:20</time> by <a rel="author">PostToday</a></address>
      <p>กรมการพัฒนาชุมชน จับมือ 38 มหาวิทยาลัยราชภัฏทั่วประเทศ ลงนามความร่วมมือปั้นนักศึกษาให้เป็นนักการตลาดรุ่นใหม่ เป็นนักขายทางออนไลน์สินค้าโอทอป เพิ่มยอดขายให้ชุมชน และสร้างรายได้ระหว่างเรียน</p>
      <p>เมื่อวันที่ 25 พ.ย.นายสุทธิพงษ์ จุลเจริญ อธิบดีกรมการพัฒนาชุมชน(พช.) กระทรวงมหาดไทย พร้อมผู้แทนจาก 38 มหาวิทยาลัยราชภัฏทั่วประเทศ ร่วมลงนามบันทึกข้อตกลงความร่วมมือระหว่างกรมการพัฒนาชุมชนกับมหาวิทยาลัยราชภัฏ เพื่อปั้นนักศึกษาให้เป็นนักการตลาดรุ่นใหม่เป็นนักขายทางออนไลน์ขายสินค้าโอทอปและชุมชนท่องเที่ยว OTOP นวัตวิถีที่มีอยู่ทั่วประเทศเพื่อสร้างรายได้ระหว่างเรียน ณ โรงแรมเซ็นทรา บายเซ็นทาราศูนย์ราชการฯ แจ้งวัฒนะ</p>
      <figure>
        <img src="https://www.posttoday.com/media/content/2019/11/25/9914995F45A64F8D812F3BA025A88F1D.jpg"/>
      </figure>
      <p>นายสุทธิพงษ์ เปิดเผยว่า ความร่วมมือครั้งนี้หวังอย่างยิ่งว่าจะเกิดประโยชน์แก่นักศึกษาทั้ง 38 แห่งให้โอกาสนักศึกษาฝึกขายและมีรายได้ในช่วงเรียน อีกทั้งสร้างแรงบันดาลใจให้มีอาชีพ จนกลายเป็นผู้ประกอบการ OTOP ออนไลน์ที่ยิ่งใหญ่ระดับโลก ขอขอบคุณคณะผู้บริหารมหาวิทยาลัยราชภัฏทั้ง 38 แห่ง ที่จะ Change for Good ด้วยกัน พัฒนาบุคลากร พัฒนาชุมชนในหมู่บ้านไปด้วยกัน เพื่อก้าวสู่การพัฒนาที่เป็นมืออาชีพ และห่วงใยสังคม พวกเราจะได้เห็นสิ่งที่ดีที่จะเกิดขึ้นในประเทศไทย โดยการขับเคลื่อนใต้หลักปรัชญาของเศรษฐกิจพอเพียง เพื่อการก้าวไปสู่เศรษฐกิจครัวเรือนมั่นคง สามารถพึ่งตนเองได้อย่างยั่งยืน</p>
      <p>ทั้งนี้ จากนโยบายรัฐบาลที่ให้ความสำคัญในเรื่องการพัฒนาเศรษฐกิจฐานรากและลดความเหลื่อมล้ำของเศรษฐกิจครัวเรือนทั่วประเทศ กระทรวงมหาดไทยได้มอบหมายให้กรมการพัฒนาชุมชนส่งเสริมและสนับสนุนการพัฒนาสินค้าโอทอปควบคู่ไปกับงานชุมชนท่องเที่ยว OTOP นวัตวิถี และขับเคลื่อนสัมมาชีพชุมชนให้เกิดความเข้มแข็ง ภายใต้หลักปรัชญาของเศรษฐกิจพอเพียง และเพื่อให้ชุมชนก้าวไปสู่เศรษฐกิจครัวเรือนมั่นคง ประชาชนใช้ชีวิตอยู่ในชุมชนอย่างมีความสุข</p>
      <p>สำหรับ ความร่วมมือกับมหาวิทยาลัยราชภัฎดังกล่าว มีกรอบการดำเนินงาน 5 ปี ในระยะแรกกรมฯและมหาวิทยาลัยราชภัฏจะร่วมกันกำหนดรายละเอียดการดำเนินงานให้มีความสอดคล้องกับกฎหมายและบทบาทหน้าที่ของแต่ละฝ่าย เพื่อให้เกิดความร่วมมือที่ชัดเจนมากยิ่งขึ้น และเพื่อให้การขับเคลื่อนโครงการประสบความสำเร็จ นอกจากนั้นจะร่วมกันพัฒนาศักยภาพผู้ผลิต ผู้ประกอบการโอทอป คณะกรรมการชุมชนท่องเที่ยว OTOP นวัตวิถี บุคลากรของกรมฯ รวมไปถึงร่วมกันส่งเสริมการตลาดสินค้า OTOP และชุมชนท่องเที่ยว OTOP นวัตวิถีในพื้นที่</p>
      <figure>
        <img src="https://www.posttoday.com/media/content/2019/11/25/96FE0810277E41EBB07F67EECE431756.jpg"/>
      </figure>
      <figure>
        <img src="https://www.posttoday.com/media/content/2019/11/25/303472636FE54934944FBFC62BB35018.jpg"/>
      </figure>
      <figure>
        <img src="https://www.posttoday.com/media/content/2019/11/25/941D01E87C8C4CAD913B575ED5C84313.jpg"/>
      </figure>
    </article>
  </body>
</html>