<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/latte-la-lista-segreta-di-produttori-che-lo-importano-dallestero/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T19:13:44+00:00"/>
    <meta property="og:title" content="Latte, la lista segreta di produttori che lo importano dall’estero"/>
    <meta property="og:description" content="Report svelerà questa sera i produttori, tra i quali spiccano molti grandi marchi italiani, che importano latte dall'estero. Coldiretti: 'Tu puoi utilizzare latte proveniente dalla Romania, però devi scrivere che è latte rumeno. Questo noi vogliamo. Il massimo della trasparenza”."/>
  </head>
  <body>
    <article>
      <h1>Latte, la lista segreta di produttori che lo importano dall’estero</h1>
      <h2>Report svelerà questa sera i produttori, tra i quali spiccano molti grandi marchi italiani, che importano latte dall’estero. Coldiretti: “Tu puoi utilizzare latte proveniente dalla Romania, però devi scrivere che è latte rumeno. Questo noi vogliamo. Il massimo della trasparenza”.</h2>
      <address><time datetime="2019-11-25T19:13:44+00:00">25 Nov 2019, 19:13</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Dal parmigiano alla mozzarella, passando per gli altri formaggi stagionati e quelli a pasta morbida: basta fare un giro tra gli scaffali dei supermercati per notare come gran parte delle aziende produttrici rivendichino in etichetta che il latte utilizzato proviene esclusivamente dall'Italia. Ma è davvero così? Non si direbbe, almeno a giudicare dall'ultima inchiesta di Report che andrà in onda questa sera. I giornalisti hanno scoperto che sono moltissime le autocisterne provenienti da tutta Europa e dirette negli stabilimenti delle più importanti società casearie italiane, e che di queste informazioni è a conoscenza anche il Ministero della Salute il quale dispone di una lista secretata di tutte le aziende italiane produttrici di formaggio che acquistano latte straniero.</p>
      <p><b>Ebbene, Report questa sera svelerà la lista dei grandi marchi, dei caseifici e dei trasformatori</b> che producono formaggi, anche quelli a denominazione di origine protetta, con latte acquistato all’estero. Latte “in nero” che sarebbe stato coperto dichiarando, con dati fasulli, una produzione di latte italiano maggiore di quella reale. Determinante è stato il ruolo di Coldiretti, associazione che si sta battendo per la massima trasparenza: "Tu puoi utilizzare latte proveniente dalla Romania, però devi scrivere che è latte rumeno. Questo noi vogliamo. Il massimo della trasparenza”, dichiara il presidente Ettore Prandini.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FReportRai3%2Fvideos%2F461023814518464%2F%3F__xts__%5B0%5D%3D68.ARDyRTmmZTky8J7M1wKCAsnoTAZNGerbimcUihrkIuRWhnTsD8qEFiY-hZTTbfkkVAb-QUMRU5536EIUH-GhD5PhXwEiYOydy3KeLXtvSr27ECFP32VZPFKTlDi70YO9aLGdTICVF9Vu6EYXyCocdh4g9i_A44xJ_-Tz_C8ToH4uyXIO8G89n40M4IPQNLTz47GxUlo2wBjNHj9xjJnlXg1-sARizufUvq6jfQ3UGEDORjOmiF9athiL5mPqvy5YK-FjwmKDTWdLDzuM9x6S4kyVglxtcDiXwhURM32qCT2SEI9W_OXr0bkNy7lv6giDvuqDOkYtTHLqoAVJREEHEP_fv9y8s-iV7PMCzQ%26__tn__%3D-R&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p><b>Sono molti i grandi marchi, ma anche le catene di distribuzione discount, che si affidano al latte proveniente dall'estero.</b> L'elenco comprende  migliaia di aziende italiane e tra le altre spiccano Galbani (da Lituania, Spagna e Francia), Prealpi (Germania, Finlandia e Danimarca), Granarolo (Francia, Slovacchia,  Slovenia e Ungheria), Parmalat (Slovenia, Belgio, Croazia, Ungheria, Repubblica Slovacca e Polonia: provenienza indicata in etichetta), Grana Padano (Germania, Polonia, Ungheria) e Parmigiano Reggiano (Lituania e Lettonia).</p>
    </article>
  </body>
</html>