<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781051/%D9%88%D8%AD%D8%AF%D8%AA-%D8%A7%D9%82%D9%88%D8%A7%D9%85-%D8%AF%D8%B1-%DA%AF%D9%84%D8%B3%D8%AA%D8%A7%D9%86-%D8%B2%D8%A8%D8%A7%D9%86%D8%B2%D8%AF-%D8%AE%D8%A7%D8%B5-%D9%88-%D8%B9%D8%A7%D9%85-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T19:52:35+00:00"/>
    <meta property="og:title" content="فرمانده سپاه نینوای گلستان: وحدت اقوام در گلستان زبانزد خاص و عام است"/>
    <meta property="og:description" content="گرگان- فرمانده سپاه نینوای گلستان گفت: وحدت اقوام در گلستان زبانزد خاص و عام است."/>
  </head>
  <body>
    <article>
      <h1>فرمانده سپاه نینوای گلستان: وحدت اقوام در گلستان زبانزد خاص و عام است</h1>
      <address>
        <time datetime="2019-11-25T19:52:35+00:00">25 Nov 2019, 19:52</time>
      </address>
      <p>به گزارش <a href="https://www.mehrnews.com/">خبرنگار مهر</a> ، سردار حسین معروفی، شامگاه دوشنبه در یادواره ۱۲۰۰ شهید بسیجی استان اظهارکرد: عقبه استان گلستان نشانگر افتخار بزرگ ماست و نمایانگر فهم و اراده بزرگ مردم فارغ از هر قوم و عشیره و مذهبی است چراکه ما در استان ۱۷ قوم داریم که نه تنها بدون کوچکترین اختلافی در کنار هم زندگی می کنند بلکه در سختی در کنار همدیگر هم هستند.</p>
      <p>معروفی افزود: به کوری چشم بدخواهان وحدت موجود در گلستان الگویی برای جهان و کشورهای اسلامی است که با حفظ برادری و برابری به زیبایی در کنار هم حیات طیبه خود را پیش می برند و در سر بلندی انقلاب اسلامی سهم بزرگی داشته و دارند.</p>
      <p>وی خاطر نشان کرد: تقدیم جهار هزار شهید گلگون کفن و هزار و ۵۰۰ جانباز و آزاده پیشینه این مردم را نمایان می کند و حس نوع دوستی، همگرایی و همفکری در ماجرای سیل اول سال توسط مردم برای همه مشخص شد و ما به کمک مردم به یاری آسیب دیدگان سیل رفتیم.</p>
      <p>معروفی گفت: وحدت گلستان حقیقتا زبانزد خاص و عام در ایران است و من افتخار می کنم در این استان خدمتگزار این مردم هستم.</p>
      <p>سردار معروفی بیان کرد: علت اصلی برگزاری یادواره های شهدا، ترویج فرهنگ ایثار و مقاومت و شهادت است که عامل مصونیت انقلاب اسلامی است و ما با برگزاری این یادواره های شهدا زندگی خود را به برکت شهدا گره می زنیم.</p>
      <p>در ادامه حجت الاسلام جعفر رعایتی، مسئول نمایندگی ولی فقیه سپاه نینوا گفت: امروز ملت شریف ما می داند که این عزت و امنیت موجود در جامعه به برکت خون شهداست و ما برای پاسداشت خون شهدا این یادواره ها را برپا می کنیم تا بتوانیم قدری دین خود را به شهدای عزیز ادا کنیم.</p>
      <p>رعایتی ادامه داد: برای شناخت بهتر شهدا باید به فرهنگ ایثار و شهادت رجوع کرد تا دریافت شهدا جان خود را در طبق اخلاص گذاشتند و ایثاگری کردند.</p>
      <p>مسئول نمایندگی ولی فقیه سپاه نینوا خاطرنشان کرد: فرهنگ شهادت از تفکر بسیجی سرچشمه می گیرد و تفکر بسیجی بر اساس ایثار، گذشت، ولایتمداری و اسلام ناب محمدی شناخته می شود و هر کسی میخواهد شهدا را بشناسد باید اندیشه بسیج را سرمشق خود قرار دهد.</p>
    </article>
  </body>
</html>