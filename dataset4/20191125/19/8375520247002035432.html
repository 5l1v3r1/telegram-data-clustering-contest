<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/sbu-i-gpu-namagalis-provesti-obshuki-u-advokata-yakiy-zahishchaje-estonskogo-investora-vid-reyderstva-na-odeshchini-642370.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T19:20:49+00:00"/>
    <meta property="og:title" content="СБУ і ГПУ намагались провести обшуки у адвоката, який захищає естонського інвестора від рейдерства на Одещині"/>
    <meta property="og:description" content="Працівники СБУ та ГПУ порушили низку статей Кримінально-процесуального кодексу, йдеться у заяві Адвокатського об’єднання Barristers"/>
  </head>
  <body>
    <article>
      <h1>СБУ і ГПУ намагались провести обшуки у адвоката, який захищає естонського інвестора від рейдерства на Одещині</h1>
      <address>
        <time datetime="2019-11-25T19:20:49+00:00">25 Nov 2019, 19:20</time>
      </address>
      <h4>Працівники СБУ та ГПУ порушили низку статей Кримінально-процесуального кодексу, йдеться у заяві Адвокатського об’єднання Barristers</h4>
      <p>В Одесі 22 листопада співробітники Служби безпеки України та Генеральної прокуратури намагалися провести обшуки у помешканні та автомобілі адвоката Олександра Погорілого.</p>
      <p>Про це повідомило Адвокатське об’єднання Barristers.</p>
      <p>Всі факти зафіксовані на відеозйомку. Адвокатське об’днання Barristers виклало їх на своєму сайті і сторінці Facebook.</p>
      <p>«Здійснити обшук майна намагалися без дозволу слідчого судді. Крім того, не було підстав для термінового проникнення у помешкання без згоди власника задля проведення слідчих дій», - говорить на відео адвокат Катерина Грицак.</p>
      <p>«Прокурор не надав документів на обшук, не ознайомив адвоката із приписом, не повідомив, хто є понятим. Це є порушенням українського законодавства», - зазначила Грицак.</p>
      <p>На відео, оприлюдненому Barristers, видно, що коли правозахисник Олександр Погорілий сідав у свій автомобіль, працівник СБУ погрожував відкрити  вогонь із вогнепальної зброї. На вимогу представитись і зафіксувати факт погрози життю прокурор спочатку мовчала, а потім почала захищати працівників СБУ.</p>
      <p>На відеоматеріалах також зафіксовано, як спецпризначенці повалили на землю адвоката Олександра Погорілого і заламали йому руки. На питання адвоката «Чи це затримання?» йому відповіли «Ні», але продовжили заламувати руки, відбираючи ключі від автомобіля. Також СБУшники застосували силу і проти адвоката Катерини Грицак.</p>
      <figure>
        <iframe src="https://www.youtube.com/embed/xvrgVmGaOpY" width="580" height="390" data-service="Youtube" scrolling="no"/>
      </figure>
      <p>Адвокатське об’єднання Barristers офіційно висловило обурення через такі дії СБУ та ГПУ.</p>
      <p>У відкритому зверненні до громадськості юристи вказали на низку процесуальних порушень:</p>
      <ul>
        <li>розслідування кримінального правопорушення не відноситься до підслідності органів досудового розслідування СБУ</li>
        <li>слідчий і прокурор не підтвердили свої повноваження у провадженні, не показали витяг з ЄРДР, а також доручення про розслідування у цьому кримінальному провадженні</li>
        <li>правоохоронці намагалися незаконно проникнути в житло, не маючи для цього ухвали слідчого судді.</li>
        <li>працівники СБУ погрожували застосувати зброю, незаконно затримали двох адвокатів (Погорілого і Грицак), втручалися в діяльність адвокатів, проникли у автомобіль без правових підстав і порушили право на захист.</li>
      </ul>
      <p>Відтак працівники СБУ та ГПУ порушили низку статей Кримінально-процесуального кодексу, йдеться у заяві Адвокатського об’єднання Barristers.</p>
      <p>Нагадаємо, Олександр Погорілий – адвокат бізнесмена з Естонії Марселя Віхманна, який в кінці 2013 року почав інвестиційний проект у Затоці вартістю близько €50 млн.</p>
      <p>Передбачалося будівництво набережної, аквапарку, реконструкція системи водопостачання та водовідведення, будівництво готелів і створення сучасних майданчиків для проведення всеукраїнських та міжнародних фестивалів, концертів і культурних подій.</p>
      <p>Утім пізніше з’ясувалось, що 12 га набережної хочуть вивести у приватну власність і таким чином відібрати в громади ці землі – про це на пресконференції 6 серпня заявив адвокат Олександр Погорілий і представник естонського інвестора Тонно Вакх.</p>
      <p>Погорілий зазначав, що це сталось після того, як місцева мафія зажадала від естонського інвестора частку в бізнесі в розмірі 30%.</p>
      <p>Після відмови майно Віхманна підпалювали близько 35 разів, а на адвоката Погорілого навіть організували замах. Як з’ясували правоохоронні органи, замовником вбивства був секретар селищної ради В'ячеслав Бокий, йому допомагав Юрій Христов, провадження щодо нього і ще трьох обвинувачених були передані до суду, але їх випустили з-під варти.</p>
      <p>Представник естонського інвестора Тонно Вакх припускає, що на бізнесмена намагаються тиснути  кримінальними справами під егідою ГПУ і СБУ.</p>
      <p>Кейс бізнесу в Затоці вже став показовим для сотень інших інвесторів як негативний сигнал про неготовність влади України до прозорих європейських інвестицій, вважає представник естонського бізнесмена Марселя Віхманна.</p>
      <footer>Джерело: <a href="http://ua.112.ua/">112 Україна</a></footer>
      <related>
        <a href="https://glavcom.ua/odesa/news/zatonuliy-v-odesi-tanker-mig-buti-zadiyaniy-u-kontrabandi-nafti-641873.html"/>
        <a href="https://glavcom.ua/news/ekszastupnik-ministra-ekonomiki-viyshov-pid-zastavu-642273.html"/>
        <a href="https://glavcom.ua/news/sud-zmenshiv-mangeru-zastavu-udvichi-642295.html"/>
      </related>
    </article>
  </body>
</html>