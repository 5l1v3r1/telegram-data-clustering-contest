<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kozelet/helyi-kozelet/mergezest-okoz-az-elhanyagolt-kemeny-2142978/"/>
    <meta property="og:site_name" content="BAMA"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Mérgezést okoz az elhanyagolt kémény"/>
    <meta property="og:description" content="Több bejelentést is kapott a hatóság hulladékégetésről."/>
  </head>
  <body>
    <article>
      <h6 class="kicker">BIZTONSÁGUNK A TÉT</h6>
      <h1>Mérgezést okoz az elhanyagolt kémény</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author">Wald Kata</a></address>
      <h4>A kémények és a tüzelőberendezések nem megfelelő karbantartása szén-monoxid-mérgezéshez vezethet, akárcsak a hulladékkal való fűtés. Utóbbi miatt a hatóságok bírságolhatnak.</h4>
      <p>A téli időszakban az elmúlt években szinte mindennaposak voltak a szén-monoxid-mérgezéssel kapcsolatos hírek. A mérgező gáz jelenlétét nem érzékeljük, mivel színtelen, szagtalan, a szervezetre gyakorolt hatásai (rosszullét, szédülés, hányinger, fáradtság) könnyen összetéveszthetőek egyéb betegségek tüneteivel. Az akár halálos kimenetelű esetek azonban a szabályok betartásával megelőzhetők.</p>
      <blockquote>– Szén-monoxid-mérgezés elsősorban a tüzelőberendezés nem megfelelő üzemeltetése miatt fordulhat elő</blockquote>
      <p>– hívja fel a figyelmet a katasztrófavédelem. Ha a kémény járata leszűkül (behulló tégla, vakolat, beköltöző madarak, darazsak stb. miatt), úgy az égéstermék egy része vagy egésze a helyiségbe áramlik vissza. Ha ez bekövetkezik, a lakásban lévő levegő szén-monoxid-koncentrációja drasztikusan megemelkedik.</p>
      <p>A kémény keresztmetszete akkor is leszűkülhet, ha nem megfelelő tüzelőanyaggal, például hulladékkal fűtünk. A Baranya Megyei Kormányhivatal környezetvédelmi hatóságának tapasztalatai azt mutatják, hogy a levegőszennyezettség szempontjából is még mindig nagy problémát jelent a kályhákban, kazánokban történő hulladékégetés. A kezelt, lakkozott, festett faanyagoknak (pl. bontott nyílászárók kereteinek, bútorlapoknak, OSB-lapoknak) és a műanyag palackoknak az égetése a jogszabályi előírások miatt is kerülendő. Ráadásul veszélyes is, hiszen a kéményben ilyenkor létrejövő lerakódások szűkítik a füstcsatornát, ez pedig a lakótérben akár szén-monoxid-mérgezést is okozhat.</p>
      <p>A kormányhivatalhoz érkező lakossági bejelentések alapján a környezetvédelmi szakemberek helyszíni ellenőrzést tartanak. Ha a hatóság jogsértést állapít meg, figyelmezteti, illetve a jogsértő állapot megszüntetésére kötelezi az érintettet, de akár 300 ezer forintos levegőtisztaság-védelmi bírságot is kiszabhat.</p>
      <p>Idén eddig hét bejelentés érkezett a kormányhivatal környezetvédelmi hatóságához a háztartási tüzelőberendezésekben történő hulladékégetésekkel kapcsolatban. Ahol a helyszíni ellenőrzés során a jogsértés bizonyítható volt, ott miden esetben figyelmeztetést és kötelezést kapott a tüzelőberendezés üzemeltetője.</p>
      <table bordered="">
        <tr>
          <td><b>Életet ment a szén-monoxid-érzékelő<br/></b><br/>Egy megfelelően működő fűtőeszköz is bármikor meghibásodhat, ezért tanácsos egy jó minőségű szén-monoxid-érzékelőt beszerezni. A nem megfelelő érzékelők életveszélyesek, mert hamis biztonságérzetet keltenek, és korántsem biztos, hogy időben jeleznek. A katasztrófavédelem honlapján megtalálható azon készülékek listája, amelyek biztonságot nyújtanak, és azoké is, amelyek megbuktak az ellenőrzéseken. Utóbbiak forgalmazását a hatóság megtiltotta. Az érzékelők élettartama általában 5 év, lejárata előtt ajánlatos lecserélni.<br/><br/>Ha felmerül a szén-monoxid-­mérgezés gyanúja (szédülés, fejfájás, rosszullét), azonnal nyissuk ki az ablakokat, ajtókat, kezdjük meg a szellőztetést, gáztüzelés esetén kapcsoljuk le a tüzelőberendezést és menjünk a szabad levegőre!</td>
        </tr>
      </table>
      <p> </p>
    </article>
  </body>
</html>