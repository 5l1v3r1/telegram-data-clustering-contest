<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragodia-sti-rodo-nekri-75chroni-katakoiti-gynaika-mesa-sto-plimmyrismeno-spiti-tis-apo-tin-mania-tis-kakokairias/"/>
    <meta property="og:site_name" content="europost.gr"/>
    <meta property="article:published_time" content="2019-11-25T19:31:17+00:00"/>
    <meta property="og:title" content="Τραγωδία στη Ρόδο: Nεκρή 75χρονη, κατάκοιτη γυναίκα, μέσα στο πλημμυρισμένο σπίτι της, από την μανία της κακοκαιρίας!"/>
    <meta property="og:description" content="Η κακοκαιρία Γηρυόνης &quot;σφυροκοπά&quot; την χώρα και δυστυχώς στην Ρόδο γράφτηκε μια τραγωδία. Σύμφωνα με τοπικά μέσα ενημέρωσης, μια γυναίκα 75 ετών βρέθηκε νεκρή μέσα στο πλημμυρισμένο σπίτι της, στην Ιαλυσό. Στο έλεος της κακοκαιρίας"/>
  </head>
  <body>
    <article>
      <h1>Τραγωδία στη Ρόδο: Nεκρή 75χρονη, κατάκοιτη γυναίκα, μέσα στο πλημμυρισμένο σπίτι της, από την μανία της κακοκαιρίας!</h1>
      <address>
        <time datetime="2019-11-25T19:31:17+00:00">25 Nov 2019, 19:31</time>
      </address>
      <p>Η κακοκαιρία Γηρυόνης “σφυροκοπά” την χώρα και δυστυχώς στην Ρόδο γράφτηκε μια τραγωδία. Σύμφωνα με τοπικά μέσα ενημέρωσης, μια γυναίκα 75 ετών βρέθηκε νεκρή μέσα στο πλημμυρισμένο σπίτι της, στην Ιαλυσό. Στο έλεος της κακοκαιρίας το νησί. Διακοπές ρεύματος και πολλοί πλημμυρισμένοι δρόμοι. Δείτε απίστευτες φωτογραφίες και βίντεο.</p>
      <p>Η κακοκαιρία Γηρυόνης εξακολουθεί να δοκιμάζει την χώρα μας, με τις τελευταίες πληροφορίες από την Ρόδο να είναι δραματικές.</p>
      <p>Σύμφωνα με πληροφορίες από τοπικά μέσα ενημέρωσης, τραγικό θάνατο βρήκε μια 75χρονη γυναίκα η οποία την ώρα της μεγάλης νεροποντής βρισκόταν μέσα στο πλημμυρισμένο σπίτι της στην Iαλυσό.</p>
      <p>Η γυναίκα μεταφέρθηκε χωρίς τις αισθήσεις της στο νοσοκομείο της Pόδου, περί ώραν 18.00 όπου και διαπιστώθηκε ο θάνατός της.</p>
      <p>Το τραγικό περιστατικό συνέβη στην περιοχή της Ιαλυσού, όπου βρισκόταν μόνη η γυναίκα, εκείνη την ώρα, με αποτέλεσμα να πνιγεί όταν το νερό ανέβηκε πάνω από το ύψος του κρεβατιού και η ίδια, κατάκοιτη εδώ και χρόνια, δεν μπόρεσε να αντιδράσει.</p>
      <p>Νωρίτερα το πρωί της Δευτέρας, 25.11.2019, νεκρή εντοπίστηκε στην Kω, και μια κολυμβήτρια η οποία -σύμφωνα με τοπικά ΜΜΕ- αγνοώντας τις κακές καιρικές συνθήκες έπεσε στη θάλασσα και πνίγηκε.</p>
      <p>Γηρυόνης – Απίστευτες εικόνες στην Ρόδο<br/>Στο έλεος των ακραίων καιρικών φαινομένων που έφερε η κακοκαιρία Γηρυόνης βρίσκεται η Ρόδος. Οι δρόμοι στην πόλη της Ρόδου αλλά και στα χωριά έχουν μετατραπεί σε ορμητικούς χειμάρρους ενώ διακοπές ρεύματος και υπερχειλήσεις ποταμιών σε Αρχίπολη, Λάρδο έχουν προκαλέσει ανησυχία σε αρκετούς κατοίκους.</p>
      <p>Η κακοκαιρία Γηρυόνης χτυπάει τη Ρόδο, η κατάσταση είναι δύσκολη και οι αρμόδιες υπηρεσίες συνιστούν εξαιρετική προσοχή σε όλους όσους κινούνται στο οδικό δίκτυο εντός ή εκτός της πόλεως Ρόδου.</p>
      <p>Δρόμοι και σπίτια έχουν πλημμυρίσει και στην Ιαλυσό ενώ ακόμη και στην πόλη της Ρόδου η κατάσταση κρίνεται ιδιαίτερα επικίνδυνη με το νερό να έχει φτάσει στο ένα μέτρο σε κεντρικούς δρόμους σύμφωνα με τη Ροδιακή.</p>
      <figure>
        <iframe src="https://www.youtube.com/embed/RDPXhe9uyVM" width="696" height="392" data-service="Youtube" scrolling="no"/>
      </figure>
      <p>Ανακοίνωση εξέδωσε και ο δήμαρχος Ρόδου κ. Αντώνης Καμπουράκης συνιστώντας στους πολίτες να αποφύγουν τις μετακινήσει λόγω της κακοκαιρίας “Γηρυόνης” που χτυπάει την Ρόδο αυτή την στιγμή.</p>
      <p>Η σχετική ανακοίνωση αναφέρει:</p>
      <p>“Λόγω των έκτακτων δυσμενών καιρικών συνθηκών και των προβλημάτων στο οδικό δίκτυο, ο Δήμος Ρόδου, συνιστά στους πολίτες να είναι ιδιαίτερα προσεχτικοί, να περιορίσουν στο ελάχιστο τις μετακινήσεις τους, για να μην θέσουν σε κίνδυνο την ζωή τους.</p>
      <p>Ο Δήμαρχος Ρόδου Αντώνης Β. Καμπουράκης”</p>
      <p>Κλειστά θα παραμείνουν και αύριο τα σχολεία της Ρόδου εξαιτίας των έντονων αυτών καιρικών φαινομένων.Στη σχετική ανακοίνωση αναφέρονται τα εξής:</p>
      <p>Με απόφαση του Δημάρχου Ρόδου (στάλθηκε στην Α΄/θμια Εκπαίδευση Δωδεκανήσου) αύριο Τρίτη 26-11-2019 όλα τα σχολεία του νησιού της Ρόδου (Α΄/θμιας &amp; Β΄/θμιας Εκπ/σης) θα είναι κλειστά λόγω έντονων καιρικών φαινομένων.</p>
    </article>
  </body>
</html>