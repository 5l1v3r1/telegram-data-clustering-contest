<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ednata-ot-trite-postradali-v-arsenal-zheni-e-s-po-seriozni-izgarjanija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T19:15:00+00:00"/>
    <meta property="og:title" content="Една от пострадалите в &quot;Арсенал&quot; жени е с по-сериозни изгаряния (ОБЗОР)"/>
    <meta property="og:description" content="Трите жени бяха транспортирани в &quot;Пирогов&quot; за последващо лечение"/>
  </head>
  <body>
    <article>
      <h1>Една от пострадалите в "Арсенал" жени е с по-сериозни изгаряния (ОБЗОР)</h1>
      <h2>Трите жени бяха транспортирани в "Пирогов" за последващо лечение</h2>
      <address><time datetime="2019-11-25T19:15:00+00:00">25 Nov 2019, 19:15</time> by <a rel="author" href="https://btvnovinite.bg/author/?author=2002825" target="_blank">Дарина Колева</a></address>
      <figure>
        <video src="https://vid.btv.bg/btvnews/2019/11/25/incident_1574703330-1.mp4"/>
      </figure>
      <p>Инцидент в завод "Арсенал" в Казанлък. Три жени пострадаха при пожар в завод 3 на оръжейницата.</p>
      <p>По първоначална информация се е запалило вещество, което е обгорило ръцете на служителките в барутния завод. В резултат на инцидента в обекта е избухнал пожар.</p>
      <p>И трите пострадали жени са контактни и няма опасност за живота им. Едната от тях е получила по-сериозни изгаряния, а другите две са с изгаряния по лицето и ръцете. Те са транспортирани в „Пирогов” за последващо лечение с транспорт на „Арсенал”.</p>
      <p>Инцидентът е станал около 13:30 ч. в цех 130 на завод 3. В този момент там обработват електровъзпламенител за неуправляема ракета.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031786.jpg"/>
        <figcaption>Снимка: btvnovinite.bg</figcaption>
      </figure>
      <p>„При обработка на барута в корпуса на изделието, който е бил в количество около 16 грама, при самото му пресоване, е възникнало възпламеняване, което е предизвикало изгарянията по лицата и ръката на пострадалите лица”, обясни районният прокурор на Казанлък Таня Димитрова.</p>
      <p>Количеството барут не е голямо, но причинява локално  запалване. То е достатъчно сериозно, за да доведе до изгаряния по лицето и ръцете на трите работнички. Те са на възраст от 33 до 44 години.</p>
      <p>Пострадалите са от казанлъшкия край, работнички с опит. Преценката на медиците е, че те се нуждаят от специализирано лечение. Затова след обяд жените бяха транспортирани в София. Близките им отказаха коментар.</p>
      <p>„Извършен е оглед на местопроизшествие с участие на специалисти, които са иззели самото изделие и то ще бъде обект на експертното становище”, обясни още районният прокурор.</p>
      <p>Материални щети не са нанесени. На този етап не може да се каже дали техническа, или човешка грешка е причина за инцидента.</p>
      <p>Случаят се наблюдава от Районната прокуратура в Казанлък. Образувано е досъдебно производство.</p>
      <p>Това не е първи инцидент в завод 3 на „Арсенал”. През март миналата година мъж загина, а друг пострада тежко, когато в завода се запали химическа смес.</p>
      <figure>
        <img src="https://img.bg.sof.cmestatic.com/media/images/640x/Nov2019/2112032100.jpg"/>
        <figcaption>Снимка: btvnovinite.bg</figcaption>
      </figure>
      <p>През април 201 г. вследствие на поредната авария в завода двама души загубиха живота си.</p>
      <figure>
        <img src="https://img.bg.sof.cmestatic.com/media/images/640x/Nov2019/2112032154.jpg"/>
        <figcaption>Снимка: btvnovinite.bg</figcaption>
      </figure>
    </article>
  </body>
</html>