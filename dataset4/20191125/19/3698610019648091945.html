<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-pidpisav-zakon-pro-kriminalnu-vidpovidalnist-za-nezakonne-zbagachennya-330866_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T19:14:00+00:00"/>
    <meta property="og:title" content="Зеленський підписав закон про кримінальну відповідальність за незаконне збагачення"/>
    <meta property="og:description" content="Окрім кримінальної відповідальності закон передбачає можливість громадянської конфіскації незаконно нажитого майна."/>
  </head>
  <body>
    <article>
      <h1>Зеленський підписав закон про кримінальну відповідальність за незаконне збагачення</h1>
      <h2>Окрім кримінальної відповідальності закон передбачає можливість громадянської конфіскації незаконно нажитого майна.</h2>
      <address>
        <time datetime="2019-11-25T19:14:00+00:00">25 Nov 2019, 19:14</time>
      </address>
      <p>Президент Володимир Зеленський у понеділок, 25 листопада, підписав закон про <a href="https://dt.ua/POLITICS/rada-povernula-kriminalnu-vidpovidalnist-za-nezakonne-zbagachennya-328032_.html"><b>повернення кримінальної відповідальності за незаконне збагачення</b></a>, повідомляє пресслужба гаранта. У картці проєкту закону <a href="https://w1.c1.rada.gov.ua/pls/zweb2/webproc4_1?pf3511=66264">№1031</a> на сайті Верховної Ради також вказано, що сьогодні його повернуто з підписом президента.</p>
      <p>"Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування", - йдеться в повідомленні.</p>
      <p>Закон доповнює Кримінальний кодекс України новою статтею 368-5 ("Незаконне збагачення"), згідно з якою за володіння активами, вартість яких більш ніж на 6,5 млн гривень перевищує законні доходи, чиновнику загрожує 5-10 років позбавлення волі.</p>
      <p>До активів належать не лише готівка, зокрема розміщена на банківських рахунках, але і нематеріальні активи, наприклад, криптвалюта, майно, майнові права, а також роботи або послуги, надані чиновнику.</p>
      <p>Справи про визнання активів необґрунтованими та їх стягнення в дохід держави розглядатимуться у Вищому антикорупційному суді.</p>
      <p>При цьому стягнути можна буде тільки незаконні активи, отримані після набрання відповідним законом чинності. І тільки в тому випадку, якщо різниця між їхньою вартістю й офіційними доходами власника у 500 і більше разів більше прожиткового мінімуму для працездатних осіб (1921 грн на 1 січня 2019 року – ред.).</p>
      <p>Закон також передбачає механізм громадянської конфіскації майна – альтернативу кримінальної відповідальності для недоброчесних посадовців із доходами, що перевищують законні від 1 млн гривень, але не дотягують до 6,5 млн.</p>
      <p>Механізми відповідальності та конфіскації працюватимуть разом: за найбільші крадіжки передбачена кримінальна відповідальність, за менші - громадянська конфіскація.</p>
      <p>Нагадаємо, <b><a href="https://dt.ua/UKRAINE/konstituciyniy-sud-skasuvav-stattyu-kk-pro-nezakonne-zbagachennya-zmi-303994_.html">Конституційний суд скасував кримінальну відповідальність за незаконне збагачення</a></b> 26 лютого, під кінець каденції п'ятого президента України Петра Порошенка. Суд визнав статтю 368-2 Кримінального кодексу неконституційною і такою, що суперечить принципу презумпції невинності.</p>
      <p>Подання до КСУ щодо конституційності статті про незаконне збагачення 12 грудня 2017 року подали <a href="https://dt.ua/POLITICS/na-stattyu-pro-nezakonne-zbagachennya-v-ksu-poskarzhilisya-59-deputativ-spisok-304019_.html"><b>59 народних депутатів</b></a> – членів фракцій "Народного фронту", "Блоку Петра Порошенка", "Радикальної партії Олега Ляшка". "Опозиційного блоку" та груп "Відродження" і "Воля народу".</p>
      <p>Кримінальна відповідальність за незаконне збагачення була одніє з вимог Плану дій з візової лібералізації ЄС і меморандуму співпраці України з Міжнародним валютним фондом.</p>
      <p>3 червня (і 29 серпня - повторно) президент Володимир <b><a href="https://dt.ua/POLITICS/zelenskiy-vnis-u-radu-proekt-zakonu-pro-vidpovidalnist-za-nezakonne-zbagachennya-313339_.html">Зеленський вніс до парламенту законопроєкт про кримінальну відповідальність за незаконне збагачення</a></b> та конфіскацію незаконно придбаних активів. Але Рада відмовилася розглядати його, на що гарант пообіцяв внести його знову після парламентських виборів. Отримавши монобільшість у ВР, Зеленський повторно вніс законопроєкт 29 серпня. 31 жовтня Рада проголосувала його у другому читанні та в цілому.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>