<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/monica-rosu-avem-nevoie-de-un-suflu-nou-pentru-ca-gimnastica-romaneasca-e-cu-un-picior-in-groapa_1406637.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:03:32+00:00"/>
    <meta property="og:title" content="Monica Roşu: 'Avem nevoie de un suflu nou pentru că gimnastica românească e cu un picior în groapă'"/>
    <meta property="og:description" content="Dubla campioană olimpică de la Atena 2004, Monica Roşu, a declarat, luni, că susţine schimbarea la conducerea loturilor naţionale şi a..."/>
  </head>
  <body>
    <article>
      <h1>Monica Roşu: 'Avem nevoie de un suflu nou pentru că gimnastica românească e cu un picior în groapă'</h1>
      <address><time datetime="2019-11-25T19:03:32+00:00">25 Nov 2019, 19:03</time> by <a rel="author">Ioana Necula</a></address>
      <p>Dubla campioană olimpică de la Atena 2004, Monica Roşu, a declarat, luni, că susţine schimbarea la conducerea loturilor naţionale şi a precizat că este nevoie de un suflu nou pentru că gimnastica românească se află cu un picior în groapă, potrivit <a href="https://agerpres.ro/">Agerpres</a>.</p>
      <p>"Mă bucur să aud că antrenorul Mihai Brestian ar putea veni în România, ar fi ceva foarte frumos. Avem nevoie de un suflu nou, de oameni implicaţi şi dedicaţi. Asta nu înseamnă că cei de până acum nu sunt implicaţi. Dar avem nevoie de un suflu nou, pentru că gimnastica românească este cu un picior în groapă şi trebuie să încercăm orice pentru a reuşi să scoatem capul şi să ajungem unde am fost acum ceva ani. Toată lumea spune că suntem într-o situaţie foarte, foarte critică, însă cumva eu cred că vom reuşi să o scoatem la capăt, să vedem luminiţa de la capătul tunelului. Dacă nu se poate la anul, atunci pentru 2024 vom avea o echipă competitivă care să reprezinte România cu mândrie", a spus Monica Roşu.</p>
      <p>"Fetele şi băieţii care sunt la lot acum cu siguranţă fac tot ce ţine de ei pentru a reuşi. Acum pot interveni foarte mulţi factori care te pot scoate din linia dreaptă de pregătire. Nu pot să spun care sunt cauzele a ceea ce se întâmplă. Generaţia asta nouă este puţin mai specială şi poate are nevoie de mai mult ajutor", a adăugat Roşu.</p>
      <p>Echipele naţionale feminine şi masculine ale României, conduse de antrenorii Nicolae Forminte, respectiv Marius Urzică, au ratat calificarea la Jocurile Olimpice de la Tokyo în urma rezultatelor slabe înregistrate la Campionatelor Mondiale de gimnastică artistică de la Stuttgart.</p>
      <p>Comitetul Executiv al Federaţiei Române de Gimnastică îşi propune în şedinţa de miercuri efectuarea unor schimbări în ceea ce priveşte antrenorii loturilor naţionale. Printre antrenorii propuşi se află Mihai Brestian la lotul feminin şi Nicuşor Pascu la lotul masculin.</p>
      <p>Fosta campioană olimpică la gimnastică, Monica Roşu, a fost prezentă, luni, la evenimentul de lansare al parteneriatului dintre Comitetului Olimpic şi Sportiv Român şi Asociaţia Jidvei - Viitor prin educaţie pentru susţinerea Echipei Olimpice a României, care va fi valabil un an cu posibilitate de prelungire.</p>
    </article>
  </body>
</html>