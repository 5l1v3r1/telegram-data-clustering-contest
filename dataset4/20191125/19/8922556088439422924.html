<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/vard-flyttas-fran-sjukhusen-5459595.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T19:37:13+00:00"/>
    <meta property="og:title" content="Vård flyttas från sjukhusen"/>
    <meta property="og:description" content="Sjukvård Närakuter, jourläkarbilar och avancerad vård i hemmet i stället för sjukhusvård. Vård flyttas från sjukhusen, och det gör att sjukhusen måste få mindre pengar, enligt sjukvårdsdirektören."/>
  </head>
  <body>
    <article>
      <h1>Vård flyttas från sjukhusen</h1>
      <h2>Sjukvård Närakuter, jourläkarbilar och avancerad vård i hemmet i stället för sjukhusvård. Vård flyttas från sjukhusen, och det gör att sjukhusen måste få mindre pengar, enligt sjukvårdsdirektören.</h2>
      <address><time datetime="2019-11-25T19:37:13+00:00">25 Nov 2019, 19:37</time> by <a rel="author">Johanna Cederblad/TT</a></address>
      <figure>
        <img src="https://img11.ntm.eu/unt/public/img/5459596/1125204014/region-stockholms-vardbudget-f?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Omdaningen av vården har pågått i snart tio år, förklarar Björn Eriksson, hälso- och sjukvårdsdirektör i Region Stockholm.</p>
      <blockquote>Vi har byggt ut närakuter, avancerad sjukvård i hemmet och jourläkarbilar som kommer hem till patienterna. Då blir uppdraget till sjukhusen lite mindre, säger han.</blockquote>
      <p>Totalt får sjukvården i regionen 64 miljarder kronor nästa år, vilket enligt Eriksson är 2 miljarder kronor mer än i år. Men ökningen äts upp av ökade lönekostnader och hyror, förklarar han.</p>
      <figure>
        <img src="https://img12.ntm.eu/unt/public/img/5459597/1125204014/inte-langre-till-akuten-i-fors?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Tomas Oneborg/SvD/TT | Inte längre till akuten i första hand, närakuter och andra vårdformer ska minska behovet av sjukhusvård. Arkivbild.</figcaption>
      </figure>
      <h3>"Alla överens"</h3>
      <p>Enligt honom är alla överens om vården bäst bedrivs nära patienterna.</p>
      <blockquote>Det blir lättare att ha kontinuerliga kontakter och träffa samma personer i vården, och det blir lättare att hamna rätt på olika vårdnivåer.</blockquote>
      <p>Överflyttningen av vård från sjukhus till andra vårdformer kommer att fortsätta ända fram till 2025, säger han.</p>
      <blockquote>I vår kommer en statlig utredning med förslag på hur man bäst bedriver patientnära vård.</blockquote>
      <h3>Administrativa kostnader</h3>
      <p>Men som patient kan det förstås framstå som en smula komplicerat att veta vart man ska vända sig – akutmottagning på sjukhus, närakuter eller vårdcentraler. Särskilt som många upplever att tillgängligheten till primärvården inte är tillräcklig.</p>
      <blockquote>Man ska alltid kontakta 1177, så talar de om vart man ska. Men vi har en stor uppgift att se till att primärvården blir bärkraftig.</blockquote>
      <p>Han tillägger att förutom besparingen på sjukhusen så dras också de administrativa kostnaderna inom regionens hälso- och sjukvårdsförvaltning ned med tio procent, och dessutom sparar man in på konsulter.</p>
      <h3>Fakta</h3>
      <p>
        <b>Fakta: Så ser budgeten ut</b>
      </p>
      <table bordered="">
        <tr>
          <td>Sjukhus</td>
          <td>Budget 2019</td>
          <td>Prognos 2019</td>
          <td>Budget 2020</td>
        </tr>
        <tr>
          <td>Karolinska universitetssjukhuset</td>
          <td>13 365</td>
          <td>13 487</td>
          <td>14 127</td>
        </tr>
        <tr>
          <td>Danderyds sjukhus AB</td>
          <td/>
          <td>4 067</td>
          <td>4 095</td>
          <td>4 311</td>
        </tr>
        <tr>
          <td>S:t Eriks ögonsjukhus</td>
          <td>533</td>
          <td>551</td>
          <td>555</td>
        </tr>
        <tr>
          <td>Södersjukhuset AB</td>
          <td>4 901</td>
          <td>4 944</td>
          <td>5 070</td>
        </tr>
        <tr>
          <td>Södertälje sjukhus AB</td>
          <td>1 324</td>
          <td>1 327</td>
          <td>1 374</td>
        </tr>
        <tr>
          <td>S:t Görans sjukhus AB</td>
          <td>2 367</td>
          <td>2 423</td>
          <td>2 498</td>
        </tr>
        <tr>
          <td>Nio närakuter</td>
          <td>391</td>
          <td>423</td>
          <td>475</td>
        </tr>
        <tr>
          <td>Avancerad sjukvård i hemmet</td>
          <td>955</td>
          <td>955</td>
          <td>1 013</td>
        </tr>
        <tr>
          <td>Jourläkarbilar</td>
          <td>46</td>
          <td>46</td>
          <td>48</td>
        </tr>
        <tr>
          <td>Källa: Region Stockholm</td>
        </tr>
      </table>
      <p>
        <b>Fakta: Närakuter och hemsjukvård</b>
      </p>
      <p>I region Stockholm finns nu nio närakuter, och en tionde är under uppbyggnad. Under året har 300 000 patienter sökt sig till närakuterna.</p>
      <p>Antalet platser med avancerad sjukvård i hemmet är nu 2 600.</p>
      <p>Regionen satsar också på jourläkarbilar, där vården kommer hem till patienterna.</p>
      <p>Källa: Region Stockholm</p>
    </article>
  </body>
</html>