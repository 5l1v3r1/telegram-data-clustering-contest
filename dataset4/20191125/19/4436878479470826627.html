<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191678/unio/vegetariana/espanyola/demana/menu/vegetaria/tots/menjadors/escolars/valencians"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T19:02:00+00:00"/>
    <meta property="og:title" content="La Unió Vegetariana Espanyola demana un menú vegetarià per a tots els menjadors escolars valencians"/>
    <meta property="og:description" content="L'organització avala que hi ha un consens al món científic i mèdic sobre la validesa i idoneïtat de les dietes vegetarianes per a nens i adolescents"/>
  </head>
  <body>
    <article>
      <h1>La Unió Vegetariana Espanyola demana un menú vegetarià per a tots els menjadors escolars valencians</h1>
      <h2>L'organització avala que hi ha un consens al món científic i mèdic sobre la validesa i idoneïtat de les dietes vegetarianes per a nens i adolescents</h2>
      <address>
        <time datetime="2019-11-25T19:02:00+00:00">25 Nov 2019, 19:02</time>
      </address>
      <p>La Unió Vegetariana Espanyola (VE) insta la Conselleria d'Educació a què incorpori l'opció vegetariana a la varietat de menús adaptats als menjadors escolars de la Comunitat Valenciana.<br/><br/>Amb aquesta mesura, l'organització pretén que es garanteixin les diferents opcions alimentàries a tots els centres educatius d'ensenyament públic Infantil, Primària, Secundària i Educació Especial, així posar fi a la discriminació dels nens i nenes vegetarians respecte als seus companys de menjador.<br/><br/>Es tracta d'una iniciativa pionera perquè l'únic antecedent és el cas d'Euskadi, on des del 2012 totes les escoles públiques tenen l'obligació d'oferir menú vegetarià per als alumnes que ho sol·liciten. A la resta d'Espanya, la decisió es deixa en mans de cada centre escolar.<br/><br/>El document presentat per Unió Vegetariana Espanyola a la Generalitat és una detallada proposta en la qual analitza tant el context social com les bases legals actuals. També destaca els beneficis de les dietes vegetarianes, tant per a la salut com per al medi ambient.<br/><br/>També destaca l'existència de "consens en el món científic i mèdic sobre la validesa i idoneïtat de les dietes vegetarianes per a nens i adolescents, constituint un model nutricionalment correcte i saludable quan estan adequadament planificades". L'informe recorda que "existeix un buit legal que deixa la decisió a favor o en contra als mateixos centres, deixant moltes famílies en situació de desemparament"."<br/><br/>"Amb aquesta regulació, la Conselleria donaria una gran mostra de progrés i modernitat, realitzant un canvi pioner, que constitueix un gran pas per a donar resposta als nous temps i a una realitat que afecta cada vegada un sector més ampli de la societat", ha reivindicat David Román, president de l'organització amb seu a Alcoi (L'Alcoià).</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>