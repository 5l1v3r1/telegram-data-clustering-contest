<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1561240/kinimatografiki-listeia-se-mouseio-tis-dresdis-leia-axias-1-dis-euro/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T19:41:00+00:00"/>
    <meta property="og:title" content="«Κινηματογραφική» ληστεία σε μουσείο της Δρέσδης: Λεία αξίας 1 δισ. ευρώ"/>
    <meta property="og:description" content="Η Aστυνομία απέκλεισε το κτίριο και ανακοίνωσε ότι προσπαθεί να διαπιστώσει τι λείπει"/>
  </head>
  <body>
    <article>
      <h1>«Κινηματογραφική» ληστεία σε μουσείο της Δρέσδης: Λεία αξίας 1 δισ. ευρώ</h1>
      <address>
        <time datetime="2019-11-25T19:41:00+00:00">25 Nov 2019, 19:41</time>
      </address>
      <p>
        <b>Η Aστυνομία απέκλεισε το κτίριο και ανακοίνωσε ότι προσπαθεί να διαπιστώσει τι λείπει</b>
      </p>
      <p>Τα ξημερώματα της Δευτέρας (25/11), κλέφτες έκοψαν την ηλεκτροδότηση του μουσείου Gruenes Gewoelbe (Πράσινος Θόλος)στη Δρέσδη και άρπαξαν κοσμήματα και άλλους θησαυρούς αμύθητης αξίας.</p>
      <p>Η Αστυνομία απέκλεισε το κτίριο και ανακοίνωσε ότι εξακολουθεί να προσπαθεί να διαπιστώσει τι λείπει. «Δεν έχουμε ταυτοποιήσει δράστη ούτε έχουμε κάνει ακόμη συλλήψεις» δήλωσε ο εκπρόσωπος της Αστυνομίας Μάρκο Λάσκε.</p>
      <p>Η συλλογή ιδρύθηκε τον 18ο αιώνα από τον Αύγουστο τον Δυνατό, Εκλέκτορα της Σαξονίας και μετέπειτα Βασιλιά της Πολωνίας. Ένας από τους γνωστότερους θησαυρούς της, το 41 καρατίων «Πράσινο Διαμάντι» της Δρέσδης, ευτυχώς δεν βρισκόταν εκεί όταν έγινε η διάρρηξη επειδή ήταν δανεισμένο στο Μητροπολιτικό Μουσείο της Νέας Υόρκης.</p>
      <p>Ανάμεσα στα άλλα εκθέματα στη Δρέσδη περιλαμβάνεται ένα μεγέθους τραπεζιού γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια. Ένα άλλο είναι ένα χρυσό σερβίτσιο του καφέ φιλοτεχνημένο το 1701 από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.</p>
      <p>Οι θησαυροί του Πράσινου Θόλου επιβίωσαν των συμμαχικών βομβαρδισμών του Δεύτερου Παγκόσμιου Πολέμου και μεταφέρθηκαν ως λεία πολέμου στη Σοβιετική Ένωση. Το 1958 επιστράφηκαν στη Δρέσδη, την ιστορική πρωτεύουσα του κρατιδίου της Σαξονίας.</p>
      <p>«Η κλοπή είναι ένα πλήγμα για ολόκληρο το κρατίδιο» δήλωσε ο Μίχαελ Κρέτσμερ, επικεφαλής της κυβέρνησης του κρατιδίου της Σαξονίας. «Τα έργα στον Πράσινο Θόλο και το Παλάτι δημιουργήθηκαν από τον λαό της Σαξονίας με σκληρή δουλειά πολλών αιώνων» πρόσθεσε.</p>
    </article>
  </body>
</html>