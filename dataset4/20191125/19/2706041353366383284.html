<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221075/reway-odohral-svoj-najlepsi-zapas-v-sezone-zdravotne-problemy-vsak-pretrvavaju"/>
    <meta property="og:site_name" content="Športky.sk"/>
    <meta property="article:published_time" content="2019-11-25T19:55:00+00:00"/>
    <meta property="og:title" content="Réway odohral svoj najlepší zápas v sezóne: Zdravotné problémy však pretrvávajú"/>
    <meta property="og:description" content="KLADNO - Veľmi vydarený zápas odohral v nedeľu proti Pardubiciam slovenský útočník Martin Réway. Zrejme svoj najlepší z pätnástich, v ktorých zatiaľ v českej extralige obliekol kladniansky dres. ..."/>
  </head>
  <body>
    <article>
      <h1>Réway odohral svoj najlepší zápas v sezóne: Zdravotné problémy však pretrvávajú</h1>
      <address>
        <time datetime="2019-11-25T19:55:00+00:00">25 Nov 2019, 19:55</time>
      </address>
      <p>KLADNO - Veľmi vydarený zápas odohral v nedeľu proti Pardubiciam slovenský útočník Martin Réway. Zrejme svoj najlepší z pätnástich, v ktorých zatiaľ v českej extralige obliekol kladniansky dres. Dvadsaťštyriročný hráč opäť ukázal svoj prehľad na ľade a skvelé ruky dvoma parádnymi nahrávkami, vďaka ktorým Rytieri zmazali dvojgólové manko. Navyše skvele pomáhal aj v obrane. Sám seba ale po zápase hodnotiť nechcel, tešil ho hlavne ďalší tímový úspech.</p>
      <p><i><b>"Nebudem sa hodnotiť. Ja sa nerád hodnotím, to je na iných, či už na tréneroch, alebo spoluhráčoch. Vedeli sme, že to nebude ľahké stretnutie, ale nezačali sme dobre a dostali sme gól. Musíme si postrážiť začiatky v zápasoch. Dnes sa nám to podarilo otočiť, ale so silnejšími súpermi už to vyjsť nemusí. Dúfam, že to nabudúce budeme mať viac pod kontrolou," </b></i>povedal Réway v rozhovore s novinármi.</p>
      <p>Len sotva možno ale poprieť, že jeho ponuky spoluhráčom prišli v kľúčových momentoch. Krátko po druhom údere hostí našiel Vítězslava Bílka, v tretej tretine potom zakončoval Jakub Strnad.</p>
      <p><i><b>"Víťa je strelec, to vieme. Hrá sa mi s ním fajn. Ale rád hrám aj s Brendanom O'Donnellom. Je moc dôležité hrať s niekým, kto vie vystreliť z prvej. A to oni vedia," </b></i>ocenil Réway. <i><b>"Akonáhle to spracujete, brankár má čas sa presunúť. A gólmani sú väčšinou tak kvalitný, že potom už tú strelu chytia. Je zložité skórovať, keď to nie je z prvej. Pozrite na Gulaša - keby puk spracovával a čakal, nemyslím, že má toľko gólov,"</b></i> dodal Réway.</p>
      <p>Obrat prišiel z jeho pohľadu zaslúžene<i><b>. "Boli sme podľa môjho názoru lepší a nehrali sme cez nepriaznivý stav zle. Len proste robíme zbytočné chyby, Denis Godla sa potom v bránke môže premôcť, ako chce... Musíme mu ešte viac pomôcť," </b></i>zdôraznil Réway.</p>
      <p>Po prvom zápase s viacerými bodmi v kladnianskom drese je jeho bilancia šesť asistencií v 15 vystúpeniach od začiatku sezóny. Dobre vie, že zatiaľ neskóroval<i><b>. "Vôbec ma to netrápi, ja sa snažím pomôcť tímu, ako to len ide. Keď môžem, tak vystrelím, ale nebudem strieľať len preto, že som nedal ešte gól,"</b></i> vysvetlil Réway.</p>
      <figure>
        <img src="https://sportky.zoznam.sk/cacheImg/obr/1200px/cesko-martin-reway-hc-531247.jpg"/>
        <figcaption>Martin Réway<cite><b>Zdroj:</b> profimedia.sk</cite></figcaption>
      </figure>
      <p>Občas sa ale zdá, že nahráva aj z dobrej pozície, z ktorej by mohol ohroziť bránku súpera sám.<i><b> "Ja to robím, ako to v ten moment vidím. Možno by to tam padlo, ale dnes som to aj skúšal a nevyšlo to, čo je škoda. Keď ale vidím, že na mňa vyjde obranca, tak nebudem strieľať, aby som ho zbytočne netrafil,"</b></i> povedal Réway.</p>
      <p>Jeho výkony budú možno ešte lepšie, až sa zbaví choroby, s ktorou dlhodobo bojuje. "<i><b>Neprešlo ma to. Stále som zachrípnutý a zajtra už idem k doktorovi, aby som to riešil. S tým srdcovým ochorením to nechcem ďalej riskovať, že ma to prejde. Chvíľu to bolo dobré, ale keď bolo viac zápasov a tréningy, tak sa to vrátilo. Snáď už sa vyliečim, aby som sa mohol sústrediť len na hokej a nie na to, či som zdravý," </b></i>želá<i><b> </b></i>si.</p>
      <footer><b>Zdroj:</b> ČTK, športky<br/><b>Foto:</b> profimedia.sk</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220995/reway-prispel-k-triumfu-jagrovho-kladna-bodovali-aj-griger-mikus-granak-a-tybor"/>
        <a href="https://sportky.zoznam.sk/c/220147/video-beznadejne-vypredane-v-akcii-narodna-legenda-uz-nie-som-ten-jagr-ako-pred-20-rokmi"/>
        <a href="https://sportky.zoznam.sk/c/220099/rozhovor-s-rewayom-o-boji-a-hladani-stratenej-formy-trva-to-dlhsie-ako-som-si-predstavoval"/>
        <a href="https://sportky.zoznam.sk/c/218743/ked-nie-peknymi-golmi-ukazal-sa-reway-inak-pokuta-bol-to-teatralny-pad"/>
      </related>
    </article>
  </body>
</html>