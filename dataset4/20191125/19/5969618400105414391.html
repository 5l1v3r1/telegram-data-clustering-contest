<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/stiles/afto-akrivos-tipota-allo/sthn-milan-paizoyn-candy-crush-h-kati-paromoio.5645895.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T19:53:00+00:00"/>
    <meta property="og:title" content="Στην Μίλαν παίζουν Candy Crush. Ή κάτι παρόμοιο"/>
    <meta property="og:description" content="Στη Μίλαν οι παίκτες έπαιζαν με τα κινητά τους πριν το ματς με τη Νάπολι και έγινε χαμός, αφού οι οπαδοί της ομάδας τραβάνε κουπί εδώ και χρόνια περιμένοντας αναστάσεις και αναστάσεις δεν βλέπουν. Γράφει ο Μάκης Παπασημακόπουλος."/>
  </head>
  <body>
    <article>
      <h1>Στην Μίλαν παίζουν Candy Crush. Ή κάτι παρόμοιο</h1>
      <h2>Στη Μίλαν οι παίκτες έπαιζαν με τα κινητά τους πριν το ματς με τη Νάπολι και έγινε χαμός, αφού οι οπαδοί της ομάδας τραβάνε κουπί εδώ και χρόνια περιμένοντας "αναστάσεις" και αναστάσεις δεν βλέπουν. Γράφει ο Μάκης Παπασημακόπουλος.</h2>
      <address><time datetime="2019-11-25T19:53:00+00:00">25 Nov 2019, 19:53</time> by <a rel="author">Μάκης Παπασημακόπουλος</a></address>
      <p>Χαμός λέει έχει γίνει στο Μιλάνο με τις φωτογραφίες που κυκλοφόρησαν από τα αποδυτήρια της Μίλαν,<a href="https://www.sport24.gr/football/omades/Milan/article5645637.ece"> με τους παίκτες να ασχολούνται με τα κινητά τους τελέφωνα λίγο πριν το ματς με την Νάπολι.</a></p>
      <p>Συγκεκριμένα, για να μην τους πάρει όλους η μπάλα, εθεάθησαν στα πλάνα του ιταλικού Sky, o Λούκας ο Μπίλια (Μπίλιας για τους φίλους), ο Άντε ο Ρέμπιτς (Αντρίκος για τους γνωρίζοντες) και ο Φράνκ ο Κεσιέ (που στην αρχή τόνε λέγαμε Κεσί) να έχουν πέσει με τα μούτρα στα κινητά τους (που δεν είναι ακριβώς αλήθεια αλλά μην βιάζεστε), σε πλάνα που θύμιζαν κάτι από πενταήμερη στην Ρόδο και συγκεκριμένα κατά την διάρκεια του ταξιδιού με φέρι μποτ παλαιάς κοπής (αθάνατη Δημητρούλα), από αυτά που σου λένε ότι έχουμε 120 ωρες μέχρι να φτάσουμε, αράχτε στις πλαστικές καρέκλες και μετράτε πρόβατα ή/και παίχτε Candy Crush. Ή τέλος πάντων όποιο παιχνίδι κινητού επιθυμάτε και δεν σας τρώει πολλά ντάτα.</p>
      <p>Ποιος λοιπόν είδε/άκουσε τους οπαδούς της Μίλαν και δεν τους φοβήθηκε. Οι οργανωμένοι και μη έκαναν -όπως είναι φυσικό σε τέτοια σκηνικά- λόγο για έλλειψη επαγγελματισμού και έλλειψη αυτοσυγκέντρωσης σε μια περίοδο που η ομάδα δεν πραγματοποιεί και τις υψηλότερες πτήσεις στην ιστορία της, ΑΡΑ ΓΙΑΤΙ ΚΟΙΤΑΝΕ ΤΑ ΚΙΝΗΤΑ ΤΟΥΣ ΚΑΙ ΔΕΝ ΤΡΩΝΕ ΣΙΔΕΡΑ Ή ΚΑΙ ΩΜΑ ΣΠΛΑΧΝΑ ΖΩΩΝ ΠΡΙΝ ΤΟ ΜΑΤΣ ΜΕ ΤΗΝ ΝΑΠΟΛΙ;</p>
      <p>Το τελευταίο δεν το είπαν το λέω εγώ, θα ηταν μια ωραία πινελιά στα παράπονα ωστόσο. Θα προσέθετε μια εσάνς Κόναν ο Βάρβαρος που πάντα είναι απαραίτητη, ειδικά αν συνοδεύεται από τις γλυκο-επικές μουσικές του Βασίλη Πολυδούρη.</p>
      <p>Να εδώ βλέπετε</p>
      <figure>
        <iframe src="https://www.youtube.com/embed/5ZY2mRG5mzg" width="620" height="350" data-service="Youtube" scrolling="no"/>
      </figure>
      <p>Σε κάθε περίπτωση έχει γίνει ένας κακός χαμός και ως ένα σημείο δικαίως εδώ που τα λέμε, διότι οι φίλοι της Μίλαν τραβάνε το δικό τους κουπί εδώ και χρόνια, έχοντας επενδύσει τις ελπίδες τους σε άφθονες "αναστάσεις" και ανατάσεις του συλλόγου τους και κάπου έχουν μείνει ρέστοι.</p>
      <p>Όμως. ΟΜΩΣ. Πόσο χειρότερη (ή με μια ανάποδη λογική πόσο ΚΑΛΥΤΕΡΗ) θα ήταν μια τέτοια επεισοδιακή κατάσταση με ΜΙΑ απλή ελληνική συμμετοχή; Πόσο πιο εξοργιστική ή/και ξεσηκωτική θα ήταν μια ελληνική παρουσία που θα προσέθετε σε αυτό το εκρηκτικό φωτογραφικό μιξ, μια κίνηση τσιφτετέλι/ζεμπεκιά/χασάπικο, ένα γονατιστό παλαμάκι ως στήριξη στον χορευτή; Εδώ είναι που νιώθει κανείς πως η τελικά η ανακατωσούρα στην Μίλαν δεν ήταν μια ατυχής στιγμή των παικτών, αλλά μια ΧΑΜΕΝΗ ευκαιρία για κάτι ακόμα πιο επικό.</p>
      <p>Να στήνανε εκεί ένα πανηγύρι σένιο στα μπακστέητζ που λένε, να έτρωγαν βρισίδι και επιθέσεις λεκτικές από τους οπαδούς της ομάδας, αλλά να λέγανε "<i>χαλάλι ρε φίλε, τα περάσαμε φίνα</i>". Τώρα τι; Τα ακούμε από τους κασκολίστας επειδή παλεύαμε να περάσουμε μια πίστα στο Marvel Puzzle Quest; Σοβαρά τώρα; Μας γλέντησε ο λαός μας επειδή κάναμε 100 πτωχικά swipe right στο Tinder μήπως και βγει η εβδομάδα; Ε όχι ρε σεις.</p>
      <p>Και να πούμε και κάτι ακόμα. Από ποιους περιμένουν οι οπαδοί της Μίλαν να νιώσουν την βαρύτητα της κατάστασης; Από τον Ανδρέα τον Ρέμπιτς που ήρθε χθες ή από τον Λουκά τον Μπίλια που πήγε 33 και περιμένει να βγει η ανακοίνωση για την σύνταξη; Για τον δε Κεσιέ ή Κεσί ή Κέσιε τέλος πάντων όπως τον λένε τι να πούμε; Κλασσική περίπτωση βλάβης ή και παρεξήγησης. Ο κακόμοιρος ούτε κινητό κοιτάει ούτε τίποτα. Απλά το ΚΡΑΤΑΕΙ και ΚΟΙΤΑΕΙ κάπου αλλού. Δηλαδή τι να έκανε για να την γλυτώσει; Να το πέταγε στο πάτωμα και να φώναζε "απεταξάμην" μέχρι να έρθει ένας ιερέας να βάλει ένα χεράκι στον εξορκισμό;</p>
      <p>Δεν γίνονται αυτά. Για τούτο σας λέω, ότι είναι όλο αυτό το επεισόδιο μια χαμένη ευκαιρία. Έτσι όπως έκατσε ΚΑΙ ο κόσμος της Μίλαν τσαντίστηκε και βγήκε από τα ρούχα του ΚΑΙ οι παίκτες που τους προκάλεσαν δεν θα πολυκαταλάβουν και τίποτα ΚΑΙ καταλήγουμε να μην γνωρίζουμε ΟΥΤΕ τι κοιτούσαν, ΟΥΤΕ αν ήταν τίποτα της προκοπής, ΟΥΤΕ αν ο Κεσίε ζήτησε οργισμένος τον λόγο από τους οπαδούς της Μίλαν γιατί "<i>στην τελική ρε φίλε, δεν έκανα και τίποτα. Στην καρεκλίτσα μου καθόμουν και περίμενα να περάσει η ώρα να μπω στο γήπεδο. ΘΑ ΜΑΣ ΚΟΨΕΤΕ ΚΑΙ ΤΙΣ ΚΑΡΕΚΛΕΣ ΤΩΡΑ</i>;"</p>
      <p>Αυτό ακριβώς ΤΙΠΟΤΑΛΛΟ.</p>
      <p>
        <i>
          <b>AP Photo/Luca Bruno</b>
        </i>
      </p>
    </article>
  </body>
</html>