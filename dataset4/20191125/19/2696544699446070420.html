<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_ksh_egeszseg_felmeres_magyarok"/>
    <meta property="og:site_name" content="HVG.hu"/>
    <meta property="article:published_time" content="2019-11-25T19:35:00+00:00"/>
    <meta property="og:title" content="Megint megnézik, mennyire egészségesek a magyarok"/>
    <meta property="og:description" content="Több mint 10 ezer ember keresnek meg mintegy 510 településen."/>
  </head>
  <body>
    <article>
      <h1>Megint megnézik, mennyire egészségesek a magyarok</h1>
      <address><time datetime="2019-11-25T19:35:00+00:00">25 Nov 2019, 19:35</time> by <a rel="author">hvg.hu</a></address>
      <p>
        <b>Több mint 10 ezer ember keresnek meg mintegy 510 településen.</b>
      </p>
      <p>Magyarország – 2009 és 2014 után – immár harmadik alkalommal vesz részt az Európai lakossági egészségfelmérésben (ELEF), amelynek célja, hogy átfogó képet adjon a lakosság egészségi állapotáról. Mintegy 510 településen élő, több mint tízezer, véletlen mintavétellel kiválasztott lakos egészségi állapotával kapcsolatos válaszait várja a Központi Statisztikai Hivatal (KSH).</p>
      <p>A 2019. évi Európai lakossági egészségfelmérés végrehajtását európai uniós jogszabály teszi kötelezővé minden EU-tagállam számára. Az adatok hozzájárulnak az egyes tagországok egészségpolitikai intézkedéseihez és az egészségügyi ellátórendszerek minőségének javításához, valamint kulcsfontosságúak az egészségüggyel és az egészségmegőrzéssel kapcsolatos kutatásokhoz, programokhoz is.</p>
      <p>A felmérés az adatgyűjtés reprezentativitása miatt a lakosság teljes körének egészségi állapotáról ad képet. Az ötévente ismétlődő egészségfelmérések által megismerhetők az egészségi állapot és az azt befolyásoló háttértényezők közötti összefüggések, valamint a lakosság egészségi állapotában bekövetkező változások is nyomon követhetők lesznek.</p>
      <p>Az Európai lakossági egészségfelmérés – amely 2019. szeptember 16-án indult – a 15 éves és annál idősebb, magánháztartásokban élő lakosságra terjed ki. A mintába került személyek kiválasztása matematikai-statisztikai módszerrel, véletlenszerűen történt. Az adatgyűjtés kísérleti jelleggel, az ELEF történetében első ízben, a 15 évesnél fiatalabbakra vonatkozóan is tartalmaz kérdéseket, amennyiben a válaszadónak van vele közös háztartásban élő, 6 hónapos és 14 éves életkor közötti gyermeke.</p>
      <p>A mintába került személyeket a KSH postán küldött levélben kérte fel a válaszadásra, amely kétféle módon történhet. A kérdőív online is elérhető, interneten is ki lehet tölteni. Azokat, akik személyesen szeretnének válaszolni, fényképes igazolvánnyal rendelkező összeírók keresik fel.</p>
      <p>A KSH – írták – a felmérésből származó adatokat bizalmasan kezeli, kizárólag statisztikai célra, összesítve, egyedi azonosítás lehetőségét kizáróan használja fel. A felmérés eredményeinek első hazai közlésére várhatóan 2020 tavaszán kerül sor, a tagállamok validált adatai az Eurostat honlapján lesznek majd elérhetők.</p>
      <p>Különösen fontos, hogy a megkérdezettek aktívan részt vegyenek a felmérésben, hiszen az adatgyűjtés reprezentativitása miatt egy-egy kitöltő közel 700 embert képvisel – hívja fel a figyelmet a KSH.</p>
      <related>
        <a href="https://hvg.hu/kkv/20191121_Felavattak_a_kinaimagyar_egeszsegkozpontot_Budapesten"/>
        <a href="https://hvg.hu/itthon/20191119_atlathatatlansag_korrupcios_kockazat_aeek_asz_vizsgalat_egeszsegugy"/>
      </related>
    </article>
  </body>
</html>