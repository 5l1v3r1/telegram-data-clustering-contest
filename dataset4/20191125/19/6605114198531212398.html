<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/sulyos-problemakat-okozhat-a-tulzott-energiaital-fogyasztas-2052285/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T19:59:00+00:00"/>
    <meta property="og:title" content="Súlyos problémákat okozhat a túlzott energiaital-fogyasztás"/>
    <meta property="og:description" content="Az elmúlt években több tragédia is történt az energiaitalok miatt hazánkban."/>
  </head>
  <body>
    <article>
      <h6 class="kicker">CSAK ÓVATOSAN</h6>
      <h1>Súlyos problémákat okozhat a túlzott energiaital-fogyasztás</h1>
      <address><time datetime="2019-11-25T19:59:00+00:00">25 Nov 2019, 19:59</time> by <a rel="author">Temesvári Márta</a></address>
      <h4>Az elmúlt években több tragédia is történt az energiaitalok miatt hazánkban: 422 hivatalos bejegyzés történt – főként 18 évnél fiatalabbakat érintve.</h4>
      <p>Halálos esetek is: ezek oka hirtelen szívmegállás volt. A felmérések szerint évente 44 millió liter fogy energiaitalból, mert a fiatalok nagy része víz helyett is ezt issza. Akár több litert is egy nap alatt – olvasható a <a href="http://www.csupasport.hu/eletmod/sportolaskor-ovatosan-az-energiaitallal-34472/">CsupaSport</a> oldalán.</p>
      <p>Az Európai Élelmiszer-biztonsági Hatóság készíttetett egy 16 országra kiterjedő vizsgálatot. Az Országos Élelmezés- és Táplálkozástudományi Intézet felmérése szerint a magyar kamaszok 78 százaléka fogyaszt energiaitalt, 13 százalékuk pedig „nagyivó”. 58 százalékuk alkohollal keveri, illetve sportolás közben fogyasztja. Sőt, hazánkban jelenleg minden ötödik 10–14 éves gyerek „reggelije” energiaitalból áll – írja a lap.</p>
      <p>Hányinger, megnövekedett pulzusszám, szívritmuszavar, magas vérnyomás, anyagcsere-problémák, remegés. Csak néhány példa, hogy mit okozhat a túlzott mértékű energiaital-fogyasztás.</p>
      <blockquote>„Az energiaitalokban nagyon sok koffein található, amely vízhajtó hatású. Ha nem pótoljuk a folyadékot, amit edzés során elvesztettünk, akkor könnyen kiszáradhatunk. Főként, ha nagy melegben sportolunk”</blockquote>
      <p>– mondta Kiss Vivien táplálkozási szakértő a lapnak.</p>
      <p>„Ahelyett, hogy megfelelő életmóddal stabilizálnánk az optimális energiaszintünket, sokszor hajlamosak vagyunk kívülről felpörgetni magunkat cukor, koffein, szénsav és különböző vegyületek keverékével. Ezek viszont csak hirtelen energialöketek, valódi energiát nem adnak. A koffein blokkolja a fáradtság érzetéért felelős receptorokat az agyban. Úgy működik, mint a fájdalomcsillapítók. A tünet ugyan eltűnik, de a probléma megmarad, csak nem érezzük, nem látjuk” – hangsúlyozta az egészségmentor.</p>
    </article>
  </body>
</html>