<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2419554&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-25T19:21:00+00:00"/>
    <meta property="og:title" content="காகிதமில்லா சட்டசபையை உருவாக்க அலுவலர்களுக்கு 2 நாட்கள் பயிற்சி"/>
    <meta property="og:description" content="சென்னை: தமிழகத்தில், காகித பயன்பாடு இல்லாத சட்டசபையை உருவாக்க, அதன் செயலக ஊழியர்களுக்கான, இரண்டு நாள் பயிற்சி முகாம், நேற்று துவங்கியது.சென்னை, தலைமை செயலகத்தில், சபாநாயகர் தனபால், - தினமலர்"/>
  </head>
  <body>
    <article>
      <h1>காகிதமில்லா சட்டசபையை உருவாக்க அலுவலர்களுக்கு 2 நாட்கள் பயிற்சி</h1>
      <address>
        <time datetime="2019-11-25T19:21:00+00:00">25 Nov 2019, 19:21</time>
      </address>
      <p>சென்னை: தமிழகத்தில், காகித பயன்பாடு இல்லாத சட்டசபையை உருவாக்க, அதன் செயலக ஊழியர்களுக்கான, இரண்டு நாள் பயிற்சி முகாம், நேற்று துவங்கியது.<br/><br/>சென்னை, தலைமை செயலகத்தில், சபாநாயகர் தனபால், பயிற்சி வகுப்பை துவக்கி வைத்து பேசியதாவது: தமிழக சட்டசபை செயலகத்தை, கணினிமயமாக்கியவர் ஜெயலலிதா. அவர் வழியில் நடக்கும் ஆட்சியில், 'காகிதமில்லா சட்டசபை' என்ற திட்டத்தை செயல்படுத்த, நடவடிக்கை எடுக்கப்படுகிறது.<br/><br/>இதனால், காகிதப் பயன்பாடு, வெகுவாக குறையும். தபால் செலவு உள்ளிட்ட, இதர செலவுகளும் குறைக்கப்படும்; சேமிப்பு அதிகரிக்கும். இத்திட்டத்தை செயல்படுத்தும் வகையில், சட்டசபை நடக்கும் நாட்களில், சபை நிகழ்ச்சி நிரல், வினா பட்டியல், மானிய கோரிக்கைகளின், கொள்கை விளக்க குறிப்புகள், குழு கூட்டங்கள் குறித்த குறிப்புகள், 'இ - மெயில்' வழியே, எம்.எல்.ஏ.,க்களுக்கு, அனுப்பி வைக்கப்படும்.சட்டசபையில் வைக்கப்படும் ஏடுகள் மற்றும் ஆவணங்களும், கணினி ஆவண வடிவில், அனுப்பி வைக்கப்படுகின்றன.<br/><br/>எம்.எல்.ஏ.,க்கள் மற்றும் பொது மக்கள் பார்வைக்காக, 14 மற்றும், 15வது சட்டசபையின் நடவடிக்கை குறிப்புகள், சபாநாயகர் தீர்ப்புகள், குறிப்புகள் அடங்கிய தொகுப்பு, சட்டசபை இணையதளத்தில், பதிவேற்றம் செய்யப்பட்டுள்ளன.<br/><br/>மேலும், எம்.எல்.ஏ.,க்களின் வாழ்க்கை குறிப்புகளும், இணையதளத்தில் பதிவேற்றம் செய்யப்பட்டுள்ளன. பார்லிமென்ட் விவகாரத்துறை அமைச்சகத்தின் அறிவுரைபடி, 'நேவா' இணையதளத்தில், எம்.எல்.ஏ.,க்கள், அமைச்சர்கள் விபரம், கூட்டத்தொடர் குறித்த தகவல்கள், சபை நடவடிக்கை குறிப்புகள், பதிவேற்றம் செய்யப்பட்டுள்ளன.<br/><br/>மாநில அளவில், 'நேவா' திட்டத்தை செயல்படுத்த, மாநில திட்ட மேலாண்மை பிரிவு மற்றும் சபாநாயகர் தலைமையில், குழு அமைக்கப்பட உள்ளது. இத்திட்டம் குறித்து, அலுவலர்களுக்கு, இரண்டு நாட்கள், பயிற்சி அளிக்கப்படுகிறது.இவ்வாறு, அவர் பேசினார்.<br/><br/>சட்டசபை செயலர் சீனிவாசன் பேசியதாவது: ஜனவரி மாதம் நடக்க உள்ள, சட்டசபை கூட்டத்தொடரில், சபையில் வைக்கப்படும் ஏடுகள் அனைத்தையும், 'இ - மெயில்' வழியே, எம்.எல்.ஏ.,க்களுக்கு அனுப்ப, நடவடிக்கை எடுக்கப்பட்டுள்ளது. சராசரி குடிமகன், தான் இருக்கும் இடத்தில் இருந்தபடியே, சட்டசபை செயல்படும் விதம் தொடர்பான விபரங்களை, விரல் நுனியில் பெறுவது தான் இதன் நோக்கம். இவ்வாறு, அவர் பேசினார்.<br/><br/>பயிற்சி முகாம் துவக்க விழாவில், துணை சபாநாயகர் ஜெயராமன், மின் ஆளுமை நிறுவனம் ஆணையர் சந்தோஷ் கே மிஸ்ரா, 'நேவா' ஒருங்கிணைப்பாளர் ஆர்பிட் தியாகி பங்கேற்றனர்.</p>
    </article>
  </body>
</html>