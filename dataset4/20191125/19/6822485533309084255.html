<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904148.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T19:09:00+00:00"/>
    <meta property="og:title" content="آلودگی هوا، مدارس اصفهان و برخی شهرهای استان را به تعطیلی کشاند"/>
    <meta property="og:description" content="منصور شیشه‌فروش امروز در گفت‌وگو با فارس در اصفهان با اشاره به وضعیت نا سالم هوا در استان اصفهان اظهار داشت: با استقرار هوای سرد از اول هفته در سطح استان اصفهان شاهد مه آلودگی، ابرناکی، رطوبت بالا، کاهش دید افقی و آلودگی هوا بوده‌ایم."/>
  </head>
  <body>
    <article>
      <h1>آلودگی هوا، مدارس اصفهان و برخی شهرهای استان را به تعطیلی کشاند</h1>
      <address>
        <time datetime="2019-11-25T19:09:00+00:00">25 Nov 2019, 19:09</time>
      </address>
      <p>مدیرکل مدیریت بحران استانداری اصفهان وضعیت آلودگی هوای اصفهان و تعطیلی مدارس در روز سه‌شنبه ۵ آذر را تشریح کرد.</p>
      <p>منصور شیشه‌فروش امروز در گفت‌وگو با فارس در اصفهان با اشاره به وضعیت نا سالم هوا در استان اصفهان اظهار داشت: با استقرار هوای سرد از اول هفته در سطح استان اصفهان شاهد مه آلودگی، ابرناکی، رطوبت بالا، کاهش دید افقی و آلودگی هوا بوده‌ایم.</p>
      <p>مدیرکل مدیریت بحران استانداری اصفهان با بیان این‌که در شهرهای بزرگ و صنعتی آلودگی هوا در فصول پاییز و زمستان افزایش پیدا می‌کند، افزود: با توجه به آلودگی هوا، فردا سه شنبه ( ۵ آذر) تمام مهدهای کودک و  مقاطع تحصیلی شامل پیش دبستانی، دبستان و متوسطه اول و دوم نواحی شش گانه شهر اصفهان، زرین‌شهر، فولادشهر، باغ‌بهادران، خمینی‌شهر، نجف‌آباد، شاهین‌شهر، ‌فلاورجان، پیربکران، برخوار، مبارکه و شهر سجزی تعطیل است.</p>
      <p>وی افزود: وارونگی هوا به دلیل استقرار هوای سرد، عدم وزش  باد و عدم تغییرات جوی به وجود می‌آید و سبب می‌شود منابع آلاینده خودروها به عنوان منابع متحرک و صنایع که منابع ثابت هستند، افزایش پیدا کند و ذرات آلاینده وارد شهرها شود.</p>
      <p>وی با اشاره به تصویب قانون هوای پاک در مجلس شورای اسلامی و آئین نامه اجرایی اقدامات مربوط به شرایط اضطرار آلودگی هوا بیان کرد: بر اساس این آئین‌نامه کارگروه اضطرار موظف است به منظور حفظ سلامت انسان و محیط زیست براساس دستورالعمل اعمال ممنوعیت‌ها و محدودیت‌های موقت زمانی، مکانی و نوعی در شرایط اضطرار آلودگی هوا تصمیمات لازم را اتخاذ کند.</p>
      <p>شیشه‌فروش با اشاره به این‌که در این آئین‌نامه هر دستگاه یک وظیفه مشخصی دارد، عنوان کرد:  هواشناسی موظف است 96 ساعت قبل وضعیت هوا را پیش‌بینی و اعلام کند، در این رابطه هواشناسی استان 23 ایستگاه سینوپتیک، 19 ایستگاه اقلیم‌شناسی، 129 ایستگاه باران‌سنجی و یک ایستگاه جو بالا، یک ایستگاه جوی و یک ایستگاه سنجش آلاینده‌ها و در مجموع 175 ایستگاه دارد و رخدادهای جوی را مشخص می‌کند.</p>
      <p>مدیرکل مدیریت بحران استانداری اصفهان با بیان این‌که هواشناسی با استفاده از امکانات وضعیت گزارش هوا را به محیط زیست می‌دهد، خاطرنشان کرد: محیط زیست 20 ایستگاه سنجش آلاینده هوا دارد که 9 ایستگاه در شهرداری اصفهان و 11 ایستگاه در سطح استان در بخش‌های صنعتی و شهر اصفهان استقرار دارند و آلاینده‌ها را سنجش می‌کند، آلاینده‌ها که سنجش شد، محیط زیست به شبکه بهداشت گزارش می‌دهد.</p>
      <p>وی با بیان این‌که مرکز بهداشت بر اساس سطح مواجه مردم با آلاینده‌ها تشخیص می‌دهد که آیا سلامت عمومی مردم در خطر است و یا نه، در این رابطه جلسه برگزار می‌کند، ادامه داد: در این هفته جلسه اضطرار آلودگی هوا تشکیل شد و مصوب شد که از اول تا آخر هفته واحدهای تولید آجر و گچ در سطح استان فعالیت نکنند.</p>
      <p>شیشه‌فروش با اشاره به فعالیت 96 واحد تولید گچ و خاک و 250 کوره آجرپزی در مناطق اصفهان، برخوار و شاهین‌شهر گفت: 6 معدن گچ تا آخر هفته تعطیل شد، صنایع آلاینده محیط زیست را به صنعت و معدن اعلام کردیم که فعالیت خود را کم کنند تا شاهد کاهش انتشار آلاینده‌ها باشیم.</p>
      <p>مدیرکل مدیریت بحران استانداری اصفهان با بیان این‌که مقرر شد اداره ورزش و جوانان با همکاری شهرداری اصفهان اطلاع رسانی کنند که ورزش همگانی در ساعت‌های اولیه صبح انجام نشود، افزود: آموزش و پرورش موظف شد به مهدها و مدارس اعلام کنند که زنگ ورزش در مکان‌های بسته انجام شود.</p>
      <p>وی با بیان این‌که شبکه بهداشت و درمان موظف شود بسته‌های سلامت جامعه را در هر بخشی تدوین کند و در راستای کاهش آلاینده‌ها اقداماتی را انجام دهد، بیان کرد: پلیس راهنمایی و رانندگی و راهور استان نیز در راستای کاهش آلودگی موظف شد با خودروهای دودزا و فاقد معاینه فنی برخورد کند.</p>
      <p>شیشه‌فروش با اشاره به نقش خودورهای تک سرنشین در تشدید آلودگی هوا خاطرنشان کرد: شهرداری موظف شد ناوگان حمل و نقل عمومی و مترو تقویت کند، روزی 80 هزار سفر با مترو انجام می‌شود.</p>
      <p>مدیرکل مدیریت بحران استانداری اصفهان با تأکید بر این‌که اداره گاز مصرف بهینه گاز را در دستور کار قرار دهد، عنوان کرد: برای جلوگیری از انتشار آلاینده‌ها، مردم باید در مصرف گاز در ادارات و منازل صرفه‌جویی کنند.</p>
    </article>
  </body>
</html>