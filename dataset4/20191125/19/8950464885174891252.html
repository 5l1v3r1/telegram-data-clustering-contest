<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/samsung-galaxy-s11-foto-monstrum-100x-zoom/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T19:33:42+00:00"/>
    <meta property="og:title" content="Samsung Galaxy S11 bude absolútne foto monštrum: Ponúkne až 100x zoom!"/>
    <meta property="og:description" content="Ak ste si mysleli, že 50x zoom, ktorý ponúkol Huawei P30 Pro je šialenosť, ktorú len tak hocikto netromfne, mysleli ste si zle. Galaxy S11 je blízko!"/>
  </head>
  <body>
    <article>
      <h1>Samsung Galaxy S11 bude absolútne foto monštrum: Ponúkne až 100x zoom!</h1>
      <h2>Samsung vo februári vytiahne eso z rukáva.</h2>
      <address><time datetime="2019-11-25T19:33:42+00:00">25 Nov 2019, 19:33</time> by <a rel="author" href="https://www.techbyte.sk/author/lukas/" target="_blank">Lukáš Zachar</a></address>
      <p>
        <b>Ak ste si mysleli, že 50x zoom, ktorý ponúkol <a href="https://www.techbyte.sk/2019/05/recenzia-huawei-p30-pro/">Huawei P30 Pro</a> je šialenosť, ktorú len tak hocikto netromfne, mysleli ste si zle. Vyzerá to totiž tak, že Samsung sa naštval a v Galaxy S11 a Galaxy S11+ nasadí nový systém aký tu ešte nebol.</b>
      </p>
      <p>Vyplýva to zo <a href="https://techmaniacs.gr/samsung-galaxy-s11-koryfaia-othoni-kamera-me-10x-lossless-kai-100x-yvridiko-zoom/">zistení</a> gréckeho zdroja, ktorý má prístup k nateraz utajeným informáciám. Podotýkame, že rovnaký zdroj je minimálne čo sa Galaxy smartfónov týka veľmi presný. Späť však ku Galaxy S11 a S11+. Oba smartfóny majú ponúknuť šialenú funkciu <i><a href="https://www.techbyte.sk/2019/11/samsung-galaxy-s11-space-zoom/">Space Zoom</a>,</i> ktorú si výrobca patentoval len nedávno.</p>
      <p>Cieľom Samsungu pri tvorbe Space Zoom bolo asi jediné, a to <b>prekonať 50x hybridný zoom</b>, ktorý uviedol Huawei spolu s modelom <b>P30 Pro</b>. Galaxy S11 a Galaxy S11+ majú ponúknuť <b>100x priblíženie</b>, ktoré bude vychádzať z <b>48 Mpx zoom</b> a <b>108 Mpx hlavného senzora</b>.</p>
      <p>Momentálne nevieme, aké technológie Samsung pre dosiahnutie tohto efektu využije, no tipovali by sme to na <b>periskopový objektív</b>, <b>pixel binning</b> a <b>umelú inteligenciu</b>. Inými slovami, juhokórejský výrobca pravdepodobne nasadí veľmi podobný prístup ako Huawei. Podrobnosti však pochopiteľne zatiaľ nepoznáme.</p>
      <h3>Galaxy S11 a S11+: Čo sme sa ešte dozvedeli?</h3>
      <p>Okrem informácií o šialenom fotoaparáte vieme, že Galaxy S11 a Galaxy S11+ majú podporovať až <b>120 Hz obnovovaciu frekvenciu</b> displeja. Väčší S11+ má okrem toho ponúknuť až <b>6,9-palcový displej</b>, čo je <i>takmer</i> tabletové teritórium. Samsung si to pravdepodobne môže dovoliť hlavne kvôli tenším horným a spodným rámikom. Koniec koncov, pre Samsung by bolo nelogické, aby Galaxy S11 a S11+ veľkosťou prekonali <a href="https://www.techbyte.sk/2019/08/recenzia-samsung-galaxy-note10/">Galaxy Note10/Note10+</a>.</p>
      <p>Veľmi prekvapivý je aj dátum predstavenia, ktorý sa má konať už <b>11. februára</b>, teda podstatne skôr než predstavenia, ktoré prebehli po ostatné roky. Výrobca má byť na novinky patrične hrdý a chce ich do rúk zákazníkov dostať <b>už začiatkom marca</b>. Fakt, že Huawei sa momentálne snaží nájsť cestu na trh aj bez Google služieb pre Samsung určite pôsobí ako motivačný faktor, ktorý pre spotrebiteľov znamená jediné – lepšie smartfóny. Aspoň nateraz.</p>
      <related>
        <a href="https://www.techbyte.sk/2018/12/samsung-patent-displej-ramik-kraje/"/>
      </related>
      <h3>Galaxy S11+: Predbežná špecifikácia</h3>
      <ul>
        <li><b>Displej:</b> 6,9-palcový AMOLED, 120 Hz</li>
        <li><b>Fotoaparáty:</b> 108 Mpx hlavný, 48 Mpx (10 x optický zoom, 100x hybridný zoom), ultraširokouhlý, ToF senzor, 8K video pri 30 FPS, možnosť náhľadu záznamu z 3 fotoaparátov</li>
        <li><b>Procesor:</b> Exynos 990</li>
        <li><b>Pamäť:</b> 8 GB RAM, 256 GB úložisko (základ)</li>
        <li><b>Batéria:</b> 4 900 mAh</li>
        <li><b>Cena:</b> od 999 €</li>
        <li><b>Dostupnosť:</b> 11. februára (predstavenie), 6. marca (dostupnosť)</li>
      </ul>
    </article>
  </body>
</html>