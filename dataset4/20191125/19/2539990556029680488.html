<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/8/3664/Artykul/2410180,Filmy-o-superbohaterach-Czego-nie-widza-Scorsese-i-Coppola"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Filmy o superbohaterach. Czego nie widzą Scorsese i Coppola?"/>
    <meta property="og:description" content="- Panowie przeoczyli przemianę, jaka się dokonała w świecie komiksu i kina superbohaterskiego - mówił w Dwójce krytyk filmowy Jakub Moroz."/>
  </head>
  <body>
    <article>
      <h1>Filmy o superbohaterach. Czego nie widzą Scorsese i Coppola?</h1>
      <address>
        <time datetime="2019-11-25T19:00:00+00:00">25 Nov 2019, 19:00</time>
      </address>
      <p>
        <b>- Panowie przeoczyli przemianę, jaka się dokonała w świecie komiksu i kina superbohaterskiego - mówił w Dwójce krytyk filmowy Jakub Moroz.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/c2ba1043-cbd1-4846-b7c5-6f70cb468019.mp3"/>
          </figure>
          <p>"Prawdziwe kino" kontra filmy o superbohaterach (O wszystkim z kulturą/Dwójka)</p>
        </li>
      </ul>
      <p>Głośnym echem odbiły się w ostatnim czasie wypowiedzi Francisa Forda Coppoli i Martina Scorsese krytykujące filmy Marvela. "To nie jest prawdziwe kino" - powiedział Scorsese. Jeszcze dalej w krytyce filmów o superbohaterach poszedł Coppola - "Oczekujemy, że od kina się czegoś nauczymy, coś dostaniemy, jakieś olśnienie, wiedzę, inspirację. Nie wiem, czy ktokolwiek coś zyskuje od oglądania tego samego filmu w kółko. Martin tak naprawdę był łagodny, gdy powiedział, że to nie jest kino. Nie powiedział, że to podłość, a ja tak twierdzę".</p>
      <p>W audycji dyskutowaliśmy, czym jest "prawdziwe" kino i czy filmy o superbohaterach rzeczywiście są jego zaprzeczeniem. Zdaniem Jakuba Moroza współczesne superprodukcje bazujące na komiksach DC Comics i Marvela w wielu przypadkach nie są banalne, ani oderwane od rzeczywistości. Jako przykład nasz gość podał chociażby "Jokera" z wybitną kreacją Joaquina Phoenixa. - W filmie tym jest zarówno dylemat moralny, ale też poruszone są problemy społeczne.</p>
      <p>
        <b>Avengersi jak greccy herosi?</b>
      </p>
      <p>Jakub Moroz zwrócił uwagę, że uniwersum filmów o superbohaterach jest w pewnym sensie współczesną odpowiedzią na świat greckich mitów, które też mają różną jakość i psychologiczny ciężar. - Badacze nie mają dziś problemów z porównywaniem mitów archaicznych z opowieściami, które funkcjonują w dzisiejszych społeczeństwach. Zresztą używa się określenia "mitologia marvelowska".</p>
      <p>W podobnym tonie wypowiedział się Artur Cichmiński. Krytyk podzielił się ze słuchaczami swoją teorią na temat wypowiedzi Martina Scorsese.</p>
      <p>W audycji zastanawialiśmy się ponadto, jak mierzyć wartość filmów - frekwencją, nagrodami czy zyskami? Naszych gości zapytaliśmy, czy jako odbiorcy kultury stajemy się coraz bardziej infantylni? Czy przypisujemy filmom większą wartość, niż mają w rzeczywistości?</p>
      <p>***</p>
      <p><b>Tytuł audycji: </b><a href="https://www.polskieradio.pl/8/3664">O wszystkim z kulturą</a> </p>
      <p>
        <b>Prowadził: </b>
        <a href="https://www.polskieradio.pl/Krzysztof-Grzybowski/Tag169153">Krzysztof Grzybowski</a>
      </p>
      <p><b>Goście: </b>Jakub Moroz i Artur Cichmiński (krytycy filmowi)</p>
      <p><b>Data emisji: </b>25.11.2019</p>
      <p><b>Godzina emisji: </b>17.30</p>
      <related>
        <a href="https://www.polskieradio.pl/8/3664/Artykul/2338264,Czarnobyl-rosyjska-retorsja-i-kino-politycznie-sluszne"/>
      </related>
      <related>
        <a href="https://www.polskieradio.pl/8/3664/Artykul/2407543,50-odslona-Nagrod-im-Zbyszka-Cybulskiego"/>
      </related>
    </article>
  </body>
</html>