<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/health/1563233/ede-ippokrateio-thessalonikis-ereyna-gia-tin-29chroni-lechwna-me-to-allergiko-sok-apo-antibiwsi"/>
    <meta property="og:site_name" content="NOOZ."/>
    <meta property="article:published_time" content="2019-11-25T19:00:00+00:00"/>
    <meta property="og:title" content="ΕΔΕ- Ιπποκράτειο Θεσσαλονίκης: Έρευνα για την 29χρονη λεχώνα με το αλλεργικό σοκ από αντιβίωση"/>
    <meta property="og:description" content="Σε κρίσιμη κατάσταση νοσηλεύεται στη Μονάδα Εντατικής Θεραπείας «Ιπποκράτειου», Θεσσαλονίκης, νεαρή μητέρα η οποία εισήχθη στη Μαιευτική Κλινική του Γενικού Νοσοκομείου Κατερίνης και υπέστη αλλεργικό σοκ από χορήγηση αντιβιοτικών."/>
  </head>
  <body>
    <article>
      <h1>ΕΔΕ- Ιπποκράτειο Θεσσαλονίκης: Έρευνα για την 29χρονη λεχώνα με το αλλεργικό σοκ από αντιβίωση</h1>
      <address>
        <time datetime="2019-11-25T19:00:00+00:00">25 Nov 2019, 19:00</time>
      </address>
      <p>
        <b>Σε κρίσιμη κατάσταση νοσηλεύεται στη Μονάδα Εντατικής Θεραπείας «Ιπποκράτειου», Θεσσαλονίκης, νεαρή μητέρα η οποία εισήχθη στη Μαιευτική Κλινική του Γενικού Νοσοκομείου Κατερίνης και υπέστη αλλεργικό σοκ από χορήγηση αντιβιοτικών.</b>
      </p>
      <p>Ήδη έχει ξεκινήσει η διερεύνηση της υπόθεσης, καθώς διατάχθηκε η διενέργεια <b>Ένορκης Διοικητικής Εξέτασης</b> για το περιστατικό.</p>
      <p>Ο υφυπουργός Υγείας <b>Βασίλης Κοντοζαμάνης</b>, έδωσε εντολή στον διοικητή της 3ης Υγειονομικής Περιφέρειας <b>Παναγιώτη Μπογιατζίδη</b>, να προβεί σε όλες τις απαραίτητες ενέργειες, ώστε να διερευνηθούν οι συνθήκες κάτω από τις οποίες έλαβε χώρα το συμβάν.</p>
      <p>Ο <b>κ. Μπογιατζίδης</b> επικοινώνησε άμεσα με τον διοικητή του <b>Νοσοκομείου Κατερίνης</b>, ο οποίος ανέθεσε τη διενέργεια <b>ΕΔΕ</b> για το περιστατικό στον διευθυντή χειρουργικής του <b>ΤΕΠ </b>του νοσοκομείου.</p>
      <p>Να σημειωθεί ότι η γυναίκα γέννησε στο νοσοκομείο Κατερίνης, ενώ εξαιτίας της <b>καισαρικής τομής</b> στην οποία υποβλήθηκε για τον <b>τοκετό</b>, της χορηγήθηκε <b>αντιβιοτικό φάρμακο</b> στο οποίο όμως ήταν αλλεργική.</p>
      <p>Με βάση το πρωτόκολλο, στους <b>νοσηλευόμενους ασθενείς</b> πρέπει να γίνεται έλεγχος πριν από τη χορήγηση <b>αντιβιοτικών</b>, ακριβώς για να αποφευχθούν τυχόν παρενέργειες.</p>
    </article>
  </body>
</html>