<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/energia-nucleara-provoaca-ingrijorare-avertizeaza-papa-la-tokyo-si-indeamna-la-ajutorarea-victimelor-de-la-fukushima-1922402825312019111919181373"/>
    <meta property="og:site_name" content="News.ro"/>
    <meta property="article:published_time" content="2019-11-25T19:28:31+00:00"/>
    <meta property="og:title" content="Energia nucleară provoacă ”îngrijorare”, avertizează Papa la Tokyo şi îndeamnă la ajutorarea victimelor de la Fukushima"/>
    <meta property="og:description" content="Papa Francisc a evocat luni, la Tokyo, ”îngrijorarea” provocată de utilizarea energiei atomice şi a îndemnat la o mobilizare consolidată în vederea ajutorării victimelor sieismului urmat de un tsunami care au cauzat catastrofa nucleară din 2011 în Japonia, relatează AFP."/>
  </head>
  <body>
    <article>
      <h1>Energia nucleară provoacă ”îngrijorare”, avertizează Papa la Tokyo şi îndeamnă la ajutorarea victimelor de la Fukushima</h1>
      <address><time datetime="2019-11-25T19:28:31+00:00">25 Nov 2019, 19:28</time> by <a rel="author">Valentin Vidu</a></address>
      <p>
        <b>Papa Francisc a evocat luni, la Tokyo, ”îngrijorarea” provocată de utilizarea energiei atomice şi a îndemnat la o mobilizare consolidată în vederea ajutorării victimelor sieismului urmat de un tsunami care au cauzat catastrofa nucleară din 2011 în Japonia, relatează AFP.</b>
      </p>
      <p>În a treia zi a vizitei sale în arhipelagul nipon, Francisc a ascultat mărturii ale victimelor cutremurului submarin de magnitudinea 9, care a provocat la 11 martie 2011 un val uriaş, în nord-estul ţării, şi a ucis peste 18.500 de persoane.</p>
      <p>Valul a lovit în plin Centrala Atomică de la Fukushima şi a cauzat cel mai grav accident nuclear după cel de la Cernobîl, în Ucraina, în 1986.</p>
      <p>Papa le-a mulţumit luni celor care ”s-au mobilizat imediat” după catastrofă. ”O acţiune care nu trebuie să piardă timp”, a declarat el, amintind că ”50.000 de persoane evacuate trăiesc în prezent în locuinţe temporare”.</p>
      <p>
        <b>”VIITOARE </b>
        <b>SURSE </b>
        <b>DE ENERGIE”</b>
      </p>
      <p>Aproximativ 470.000 de locuitori au fost nevoiţi să-şi părăsească locuinţele în primele zile ale catastrofei, dintre care 160.000 din zona celor două centrale nucleare de la Fukushima. În afară de victimele tsunamiului, autorităţile au recunoscut alte peste 3.700 de morţi rezultate din degradarea condiţiilor de viaţă ale persoanelor evacuate.</p>
      <p>Această situaţie ”implică, de asemenea, aşa cum bine au semnalat fraţii mei episcopi din Japonia, îngrijorarea cu privire la persistenţa folosirii energiei nucleare”, a adăugat Papa, amintind că aceştia au ”cerut închiderea centralelor nucleare”.</p>
      <p>În 2015, Conferinţa Episcopilor din Japonia a lansat un apel întregii lumi la ”abolirea” producţiei de energie nucleară.</p>
      <p>Papa a rămas prudent în legătură cu acest subiect sensibil, însă a îndemnat la ”luarea unor decizii curajoase şi importante cu privire la exploatarea resurselor naturale şi mai ales cu privire la viitoare surse de energie”.</p>
      <p>
        <b>”DISTRUS FIZIC ŞI MENTAL”</b>
      </p>
      <p>Matsuki Kamoshita, care avea opt ani la momentul triplului dezastru, a povestit că tatăl său, care s-a întors în regiunea Fukushima, ”a sfârşit prin a înceta să mai muncească după ce a fost distrus fizic şi mental”.</p>
      <p>El i-a cerut Papei, care l-a strâns în braţe, ”să se roage ca oamenii din întreaga lume să acţioneze în vederea eliminării ameninţării pe care o reprezintă pentru viitorul nostru expunerea la radiaţii”.</p>
      <p>Premierul Shinzo Abe şi noul împărat japonez Naruhito i-au mulţumit amândoi Papei pentru că s-a întâlnit cu victimele triplului dezastru.</p>
      <p>Într-o întâlnire privată cu împăratul, argentinianul Jorge Bergoglio i-a povestit că încă îşi mai aminteşte lacrimile părinţilor săi atunci când au auzit despre bombele atomice de la Hiroshima şi Nagasaki, pe când avea nouă ani.</p>
      <p>Episodul, făcut public de palat, are loc la o zi după vizita Papei în cele două oraşe martire, unde a condamnat cu forţă simpla ”deţinere” a armelor nucleare.</p>
      <p>În faţa autorităţilor politice şi civile ale japoniei, Francisc a revenit de altfel, luni, asupra problemei armei atomice, apreciind că ea are trebui să fie abordată ”pe plan multilateral”.</p>
      <p>Cu o zi înainte de a pleca din ţară, Francisc s-a întâlnit cu credincioşi catolici, mai ales tineri reuniţi în Catedrala Sfânta Maria. Papa, care a făcut mai multe glume şi a dat sfaturi, a savurat vizibil acest moment, provocând râsete şi aplauze.</p>
      <p>El a abordat însă subiecte dificile, precum hărţuirea la şcoală, foarte răspândită în Japonia, după ce a ascultat mărturia unui tânăr filipinez care s-a gândit la sinucidere.</p>
      <p>Pe Tokyo Dome, un stadion de baseball închis, Francisc a fost primit cu strigăte de bucurie de peste 50.000 de credincioşi. ”Multe persoane se simt pierdute şi îngrijorate, sunt copleşite de prea multe exigenţe”, a comentat el într-o predică tradusă în japoneză pe ecrane uriaşe.</p>
      <p>”Tot felul de limbi s-au vorbit”, şi-a exprimat entuziasmul Nguyen Truong Son, un tânăr în vârstă de 23 de ani, venit la slujba uriaşă împreună cu mama sa vietnameză. ”A fost formidabil, japonezi şi nejaponezi s-au unit”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/arma-nucleara-este-o-crima-iar-disuasiunea-gresita-denunta-la-hiroshima-papa-francisc-1922403524002019111319179113"/>
      </related>
    </article>
  </body>
</html>