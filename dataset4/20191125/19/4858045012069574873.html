<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/indicii-bursei-de-valori-bucuresti-urca-cu-05prc-la-noi-maxime-dupa-alegerile-prezidentiale_1406639.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:06:53+00:00"/>
    <meta property="og:title" content="Indicii Bursei de Valori Bucureşti urcă cu 0,5%, la noi maxime, după alegerile prezidențiale"/>
    <meta property="og:description" content="Indicii Bursei de Valori Bucureşti (BVB) au debutat săptămâna de tranzacționare cu dreptul, referința pieței urcând la noi maxime în prima..."/>
  </head>
  <body>
    <article>
      <h1>Indicii Bursei de Valori Bucureşti urcă cu 0,5%, la noi maxime, după alegerile prezidențiale</h1>
      <address><time datetime="2019-11-25T19:06:53+00:00">25 Nov 2019, 19:06</time> by <a rel="author">Remus Vlad</a></address>
      <p>Indicii Bursei de Valori Bucureşti (BVB) au debutat săptămâna de tranzacționare cu dreptul, referința pieței urcând la noi maxime în prima ședință după alegerile prezidențiale pe fondul unei creșteri de 0,55%, anunță MEDIAFAX.</p>
      <p>BET a încheiat astfel ziua de luni la pragul de 9.772,01 de puncte, un nou maxim al ultimilor 11 ani.</p>
      <p>La nivelul lichidității totuși s-a marcat o nouă sesiune fără ordine consistente, rulajul pieței bursiere cifrându-se la aproximativ jumătate din valoarea medie a acestui an, respectiv la 18,34 milioane de lei (3,84 milioane de euro).</p>
      <p>Acțiunea din piață s-a mutat de pe SIF-uri, indicele BET-FI, la care se adaugă și Fondul Proprietatea (FP), marcând al doilea cel mai timid avans la nivel sectorial, cu o creștere de doar 0,09% după salturi consistente săptămâna trecută. BET-NG, indicele energetic și al utilităților, a înregistrat un avans marginal de 0,01%.</p>
      <p>Cea mai mare apreciere din BET a fost cea a titlurilor BRD, care au urcat cu 1,68%, la polul opus situându-se titlurile Medlife (M), al căror preţ s-a corectat cu 2,08%.</p>
      <p>Tranzacțiile cu titlurile Banca Transilvania (TLV) reprezintă 5,24 milioane de lei, în timp ce acțiunile BRD au adăugat 3,53 milioane de lei la rulajul anemic de luni. Pe locul trei se află FP, cu tranzacții însumate ce se ridică la circa 1,75 milioane de lei.</p>
      <p>Acțiunile FP au urcat luni cu 1,28%. Capitalizarea pieței per ansamblu a atins astfel o nouă valoare record, de 178 miliarde de lei.</p>
    </article>
  </body>
</html>