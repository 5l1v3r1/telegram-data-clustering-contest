<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/pozornica/Studenti-iz-Juzne-Koreje-izveli-mjuzikl-Bozicno-cudo/570494?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T19:16:47+00:00"/>
    <meta property="og:title" content="Studenti iz Južne Koreje izveli mjuzikl &quot;Božićno čudo&quot;"/>
    <meta property="og:description" content="Grupa studenata iz Južne Koreje izvela je večeras u Kulturnom centru Istočno Novo Sarajevo mjuzikl &quot;Božićno čudo&quot;."/>
  </head>
  <body>
    <article>
      <h1>Studenti iz Južne Koreje izveli mjuzikl "Božićno čudo"</h1>
      <address><time datetime="2019-11-25T19:16:47+00:00">25 Nov 2019, 19:16</time> by <a rel="author">Srna</a></address>
      <p>Grupa studenata iz Južne Koreje izvela je večeras u Kulturnom centru Istočno Novo Sarajevo mjuzikl "Božićno čudo".</p>
      <p>Menadžer mjuzikla "Božićno čudo" Čenvuk Be rekao je Srni da je Istočno Sarajevo 20. od ukupno 40 gradova širom Evrope u kojima ove godine nastupaju u okviru "Interenešnel jut feloušip".</p>
      <p>"Studenti iz Južne Koreje predstavljaju se performansom za cijelu porodicu u kojem su zastupljeni ples, gluma i muzika. Oni pokušavaju da prenesu sreću koju donosi Božić kroz priču o Ani i da povežu izgubljeno osjećanje očinske i majčinske ljubavi prema svojoj djeci", naveo je on.</p>
      <p>Prema njegovim riječima, turneja je počela u Hamburgu, a predviđa nastupe u Pragu, Budimpešti, Beogradu, Rimu, Berlinu, Londonu, Parizu i Barseloni.</p>
      <p>On je dodao da je nastup dogovoren ranije, ali kada su čuli da je trogodišnjoj djevojčici Ivani Bjelogrlić za liječenje u inostranstvu hitno potrebno 250.000 evra, odlučili su da ulaz bude slobodan, ali da postave kutije u koje će građani moći da ostave prilog za nastavak njenog liječenja.</p>
      <p>Odziv publike bio je veoma dobar, a sala je bila ispunjena do posljednjeg mjesta.</p>
      <p>U septembru prošle godine Ivani je dijagnostikovan karcinom bubrega, nakon čega su u zdravstvenim ustanovama u Banjaluci i Beogradu uslijedili operacija, te hemio i terapije zračenjem, ali su najnoviji kontrolni pregledi pokazali da se bolest proširila.</p>
      <p>Za novčanu pomoć za liječenje Ivane Bjelogrlić otvoren je namjenski žiro račun u Intesa Sanpaolo banci Sarajevo, broj 1541029988405703.</p>
    </article>
  </body>
</html>