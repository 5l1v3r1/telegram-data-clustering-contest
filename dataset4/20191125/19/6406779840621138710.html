<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/politiek/reder-msc-zoe-moet-schade-vooruitbetalen-1.1612872"/>
    <meta property="og:site_name" content="RD.nl"/>
    <meta property="article:published_time" content="2019-11-25T19:42:00+00:00"/>
    <meta property="og:title" content="‘Reder MSC Zoe moet schade vooruitbetalen’"/>
    <meta property="og:description" content="De eigenaar van het vrachtschip dat begin dit jaar honderden containers verloor op de Waddenzee, moet nu alvast de portemonnee trekken voor kosten die de komende jaren nog gemaakt worden voor het opruimen van de rommel. Daarvoor pleiten GroenLinks en de regeringspartijen D66 en ChristenUnie."/>
  </head>
  <body>
    <article>
      <h1>‘Reder MSC Zoe moet schade vooruitbetalen’</h1>
      <address><time datetime="2019-11-25T19:42:00+00:00">25 Nov 2019, 19:42</time> by <a rel="author">ANP</a></address>
      <p>
        <b>De eigenaar van het vrachtschip dat begin dit jaar honderden containers verloor op de Waddenzee, moet nu alvast de portemonnee trekken voor kosten die de komende jaren nog gemaakt worden voor het opruimen van de rommel. Daarvoor pleiten GroenLinks en de regeringspartijen D66 en ChristenUnie.</b>
      </p>
      <p>De drie partijen willen dat de reder geld stort in een schadefonds. Daar kunnen bijvoorbeeld de gemeenten in het Waddengebied uit putten bij de bekostiging van schoonmaakwerkzaamheden, maar ook van onderzoek naar de gevolgen van de vervuiling op de langere termijn.</p>
      <p>De MSC Zoe verloor in de nacht van 1 op 2 januari meer dan driehonderd containers. De koopwaar en de grote stukken plastic die vervolgens aanspoelden op de Waddeneilanden, zijn inmiddels opgeruimd. Maar veel stranden liggen nog altijd vol met kleine stukjes plastic.</p>
      <p>Op de Wadden voltrekt zich volgens GroenLinks-Kamerlid Suzanne Kröger „een langzame ramp”, doordat er nog altijd rommel aanspoelt. Rederij MSC heeft steeds gezegd de volledige schade te vergoeden. „Daar wil ik het bedrijf aan houden”, zegt Kröger, die er niet blindelings op vertrouwt dat MSC uit zichzelf woord houdt.</p>
      <p>Stieneke van der Graaf (ChristenUnie) maakt zich zorgen om de effecten op de natuur op de langere termijn. „Dit fonds is nodig om die gevolgen in beeld te krijgen”, zegt zij. „En dat fonds wordt gevuld door de reder, zodat de vervuiler betaalt en niet de Waddengemeenten opdraaien voor de kosten”, aldus D66’er Rutger Schonis.</p>
    </article>
  </body>
</html>