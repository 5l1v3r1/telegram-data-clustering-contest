<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198564/oxi-apo-ta-nisia-stis-megales-kleistes-domes-sxedon-40-000-oi-aitoyntes-asylo"/>
    <meta property="og:site_name" content="CNN.gr"/>
    <meta property="article:published_time" content="2019-11-25T19:37:35+00:00"/>
    <meta property="og:title" content="«Όχι» από τα νησιά στις μεγάλες κλειστές δομές – Σχεδόν 40.000 οι αιτούντες άσυλο"/>
    <meta property="og:description" content="Συνεχίζονται οι ισχυρές αντιδράσεις στα νησιά για το τις κλειστές δομές προσφύγων."/>
  </head>
  <body>
    <article>
      <h1>«Όχι» από τα νησιά στις μεγάλες κλειστές δομές – Σχεδόν 40.000 οι αιτούντες άσυλο</h1>
      <h2>Συνεχίζονται οι ισχυρές αντιδράσεις στα νησιά για το τις κλειστές δομές προσφύγων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 21:37 , 25 November 2019</p>
      <p>Σχεδόν το σύνολο των δημοτικών αρχόντων λένε «όχι» στα κυβερνητικά σχέδια. Το πολιτικό πρόβλημα για την κυβέρνηση γίνεται ακόμα μεγαλύτερο λόγω τριών χαρακτηριστικών των αντιδράσεων:</p>
      <p>Πρώτον, η μεγάλη πλειονότητα των <b>δημοτικών αρχόντων</b> που αντιδρούν,  προέρχεται από το χώρο της <b>Νέας Δημοκρατίας</b>.</p>
      <p>Δεύτερον, η Νέα Δημοκρατία στήριξε σε μεγάλο βαθμό την τοπική προεκλογική εκστρατεία της στην υπόσχεση ότι ως κυβέρνηση θα πετύχει την αποσυμφόρηση των νησιών.</p>
      <p>Τρίτον, η πλειονότητα των αντιδρώντων τάσσονται επί της αρχής υπέρ των <b>κλειστών δομών</b>. Ωστόσο, τους τρομάζει το μέγεθος και ο μόνιμος χαρακτήρας των συγκεκριμένων δομών. Επιπλέον, αντιδρούν στο ότι οι κλειστές δομές θα συνυπάρξουν για ένα (απροσδιόριστο) διάστημα με τα ήδη υπάρχοντα στρατόπεδα.</p>
      <h3>Επιστολή στην πρωθυπουργό</h3>
      <p>Τα επιχειρήματα των αντιδρώντων συνοψίζει ο <b>δήμαρχος Λέρου</b> Μιχάλης Κόλιας. Σε επιστολή του στον πρωθυπουργό ο κ. <b>Κολιας</b> αναφέρει: «Ενημερώθηκα προ ολίγων ημερών και από δημοσιεύματα, την πρόθεση της κυβέρνησης να εγκαταστήσει νέες, «κλειστού τύπου» δομές, στα νησιά που μέχρι σήμερα φιλοξενούν <b>Κέντρα Υποδοχής και Ταυτοποίησης</b>, μεταξύ αυτών και στη Λέρο. Πρόκειται για χειρισμό που βρίσκει το Δήμο Λέρου αντίθετο, τόσο επί της διαδικασίας που έχει τηρηθεί μέχρι στιγμής (χωρίς να έχει προηγηθεί δηλαδή συγκεκριμένη, ολοκληρωμένη πρόταση προς δημόσια διαβούλευση), όσο και επί της ουσίας, τουλάχιστον στο βαθμό που μπορούμε να αξιολογήσουμε μία πρόταση που είναι ελλιπής και «θολή», ως προς τα βασικά της χαρακτηριστικά.»</p>
      <p>Προσθέτει δε ότι: «Αντί να προσανατολιζόμαστε σε φαραωνικών διαστάσεων καταυλισμούς με απάνθρωπες συνθήκες, σε δύο μόνο νησιά, θα έπρεπε να μεριμνήσουμε ώστε να υπάρχουν σε όλα ανεξαιρέτως τα κατοικημένα νησιά μικρές, ανθρώπινες δομές, με γνώμονα την έκταση και τον πληθυσμό εκάστου.»</p>
      <p>Τέλος, ο κ. Κόλιας υπογραμμίζει ότι: «Δεν μπορεί να γίνει αποδεκτή η λειτουργία μίας φυλακής σε ένα νησί 8.000 κατοίκων όπως η Λέρος, αφού – ας μην αυταπατώμεθα – η «κλειστού τύπου» δομή στην πραγματικότητα δεν είναι τίποτε άλλο από ένας ευφημισμός για μία φυλακή. Η πρώτη και τελευταία φορά που είχαμε στο νησί μας ανθρώπους υπό καθεστώς στέρησης ελευθερίας, ήταν κατά την περίοδο της δικτατορίας, με τους πολιτικούς κρατούμενους και δεν επιθυμούμε να έχουμε ποτέ ξανά κάτι αντίστοιχο.»</p>
      <h3>Όχι στις μεγάλες δομές</h3>
      <p>Το δημοτικό συμβούλιο του <b>δήμου Χίου</b> με ομόφωνο ψήφισμα του λέει «όχι» στα κυβερνητικά σχέδια για κλειστή δομή 5.000 ατόμων. Δέχεται <b>ΚΥΤ</b> 500 ατόμων, χωρίς μόνιμη παρουσία.  Ο <b>δήμαρχος Σάμου</b> Γιώργος Στάντζος έχει προαναγγείλει την παραίτησή του σε ένδειξη διαμαρτυρίας. Ο <b>δήμαρχος Μυτιλήνης</b> Στρατής Κύτελης με δήλωση του στο stonisi.gr διέψευσε ότι είχε ενημερωθεί από την κυβέρνηση για την ακριβή τοποθεσία της κλειστής δομής.</p>
      <p>Ιδιαίτερη εντύπωση προκαλεί η ανακοίνωση της<b> Ένωσης Αστυνομικών Υπαλλήλων Χίου</b>. Στην ανακοίνωση αναφέρεται ότι: «Μετά τις ανακοινώσεις της κυβέρνησης για την αντιμετώπιση του μεταναστευτικού – προσφυγικού, η Ένωση μας εκφράζει την πλήρη αντίθεση της με την δημιουργία νέας δομής 5000+ ατόμων , δηλαδή μιας δομής σε μέγεθος πόλης.» Προστίθεται δε ότι: «Σε καμία περίπτωση όμως, δεν μπορούμε να αποδεχτούμε την αύξηση της ονομαστικής δύναμης οποιασδήποτε δομής από τα 1000 περίπου άτομα στα 5000+ και ίσως παραπάνω.»</p>
      <h3>2.793 σε μία βδομάδα</h3>
      <p>Εντωμεταξύ, 2.793 <a href="https://www.cnn.gr/eidhseis/tag/33/prosfyges"><b>πρόσφυγες</b></a> και <a href="https://www.cnn.gr/eidhseis/tag/347/metanastes"><b>μετανάστες</b></a> πέρασαν στα νησιά του βορείου Αιγαίου σε μια εβδομάδα, από τις πρώτες ώρες της Δευτέρας 18 Νοεμβρίου μέχρι τα μεσάνυχτα χθες Κυριακή 24 Νοεμβρίου.</p>
      <p>Ο πληθυσμός της <a href="https://www.cnn.gr/eidhseis/tag/5439/moria"><b>Μόριας</b></a> έφτασε  τους 16.459 αιτούντες άσυλο. Συνολικά στη Μυτιλήνη βρίσκονται 18.853 πρόσφυγες και μετανάστες. Αύριο έχει προγραμματισθεί η μεταφορά 133 αιτούντων <b>άσυλο</b> στην Καβάλα και στην Κοζάνη.</p>
      <p>Ο συνολικός<b> αριθμός των αιτούντων άσυλο</b> στα νησιά σπασε και άλλο <b>ρεκόρ</b>, φτάνοντας τους<b> 39.161</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198505/vernardakis-tha-katapsifisoyme-tin-kyvernitiki-protasi-gia-ton-tropo-eklogis-proedroy-tis-dimokratias">Βερναρδάκης: Θα καταψηφίσουμε την κυβερνητική πρόταση για τον τρόπο εκλογής Προέδρου της Δημοκρατίας</a>
        </li>
        <li>
          <a href="https://www.cnn.gr/news/ellada/story/198486/mytilini-16-prosfyges-kai-metanastes-diasothikan-to-teleytaio-24oro">Μυτιλήνη: 16 πρόσφυγες και μετανάστες διασώθηκαν το τελευταίο 24ωρο</a>
        </li>
        <li>
          <a href="https://www.cnn.gr/news/politiki/story/198467/sakellaridis-gia-paremvasi-mitsotaki-pos-to-eipate-ayto-me-to-synthima-tis-anthropias">Σακελλαρίδης για παρέμβαση Μητσοτάκη: Πώς το είπατε αυτό με το «σύνθημα της ανθρωπιάς»;</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/33/prosfyges">ΠΡΟΣΦΥΓΕΣ</a>
        </li>
        <li>
          <a href="https://www.cnn.gr/eidhseis/tag/347/metanastes">ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/7708/asylo">ΑΣΥΛΟ</a>
        </li>
        <li>
          <a href="https://www.cnn.gr/eidhseis/tag/82579/xeronhsia">ΞΕΡΟΝΗΣΙΑ</a>
        </li>
        <li>
          <a href="https://www.cnn.gr/eidhseis/tag/82580/kleistes-domes">ΚΛΕΙΣΤΕΣ ΔΟΜΕΣ</a>
        </li>
        <li>
          <a href="https://www.cnn.gr/eidhseis/tag/5439/moria">ΜΟΡΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198595/snapshot/050e19298f3fe1c905f1ed1410e24144.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198597/snapshot/2768087.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198592/snapshot/2767240.jpg"/>
      </figure>
    </article>
  </body>
</html>