<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/lekari-i-lekarnici-si-odniesli-ceny-pu/432197-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T19:02:00+00:00"/>
    <meta property="og:title" content="Lekári i lekárnici si odniesli ceny Purpurové srdce za pomoc predčasne"/>
    <meta property="og:description" content="Ceny Purpurové srdce odovzdávalo OZ Malíček na v poradí ôsmom slávnostnom koncerte 22. novembra v Primaciálnom paláci v Bratislave."/>
  </head>
  <body>
    <article>
      <h1>Lekári i lekárnici si odniesli ceny Purpurové srdce za pomoc predčasne</h1>
      <h2>Ceny Purpurové srdce odovzdávalo OZ Malíček na v poradí ôsmom slávnostnom koncerte 22. novembra v Primaciálnom paláci v Bratislave.</h2>
      <address><time datetime="2019-11-25T19:02:00+00:00">25 Nov 2019, 19:02</time> by <a rel="author">TASR</a></address>
      <p>Bratislava 25. novembra (TASR) - Občianske združenie (OZ) Malíček, ktoré podporuje rodiny s predčasne narodenými deťmi, pri príležitosti Svetového dňa predčasne narodených detí (17.11.) ocenilo osobnosti a spoločnosť, ktoré sa svojou činnosťou a pôsobením na akademickej, nemocničnej alebo domácej pôde pričinili o zlepšenie situácie týchto detí. TASR o tom informovala predsedníčka OZ Malíček Ľubica Kaiserová.</p>
      <p>Ocenenie Purpurové srdce získala napríklad Milada Mošková z Kliniky neonatológie vo Fakultnej nemocnici F. D. Roosevelta v Banskej Bystrici, ktorá v nemocnici strávila väčšiu časť svojho medicínskeho života.<i> "Svoje skúsenosti odovzdáva mladším kolegom a kolegyniam, ktorí si ju vážia pre jej otvorené srdce, kvalifikovaný a ľudský prístup,"</i> uviedla Kaiserová.</p>
      <p>Ocenili tiež kolektív Detského kardiocentra Národného ústavu srdcových chorôb. Na Slovensku sa narodí okolo 450 detí s vrodenou chybou srdca. Asi tretina týchto chýb je kritických a musia ich riešiť už v novorodeneckom veku. V detskom kardiocentre im poskytujú diagnostické a terapeutické výkony, ktoré zabránia kardiálnemu zlyhaniu či úmrtiu. Spolupracujú aj pri nedonosených novorodencoch, ktorí majú pre nezrelosť problémy s cirkuláciou a niekedy ich nemožno operovať pre nízku hmotnosť a nezrelosť, preto musia kardiológovia čakať a spolu s neonatológmi s bábätkom pracovať.</p>
      <p>Ďalšie Purpurové srdce si odniesla medzinárodná biofarmaceutická spoločnosť AbbVie za výraznú podporu k zlepšeniu starostlivosti o nedonosené deti. Spoločnosť je zameraná na výskum a vývoj inovatívnych liekov v imunológii, onkológii, virológii a neurológii. Spolu s odborníkmi a OZ Malíček spoločnosť vytvorila Príručku pre rodičov predčasne narodených detí, ktorá bola inšpirovaná podobnou zahraničnou publikáciou. Jej cieľom je zefektívniť komunikáciu zdravotného personálu s rodičmi a poskytnúť im tak čas na absorbovanie množstva informácií, ktoré súvisia s predčasným pôrodom ich dieťaťa.</p>
      <p>Kolektív Ambulancie pre deti s perinatálnou patológiou a rizikom novorodeneckej kliniky v Univerzitnej nemocnici Bratislava si prevzal cenu za špecializovanú zdravotnú starostlivosť a systematické sledovanie detí. Snažia sa včas odhaliť dlhodobé následky, znížiť dojčenskú a detskú úmrtnosť a tiež poskytovať špecializovanú dlhodobú starostlivosť.</p>
      <p>Ceny Purpurové srdce odovzdávalo OZ Malíček na v poradí ôsmom slávnostnom koncerte 22. novembra v Primaciálnom paláci v Bratislave. Podujatie sa konalo pod záštitou prezidentky Slovenskej republiky Zuzany Čaputovej.</p>
    </article>
  </body>
</html>