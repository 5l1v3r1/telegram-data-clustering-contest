<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/463147/%e0%a6%9b%e0%a6%be%e0%a6%a4%e0%a7%8d%e0%a6%b0%e0%a6%b0%e0%a6%be-%e0%a6%ac%e0%a6%bf%e0%a6%aa%e0%a6%a5%e0%a7%87-%e0%a6%97%e0%a7%87%e0%a6%b2%e0%a7%87-%e0%a6%9c%e0%a6%be%e0%a6%a4%e0%a6%bf-%e0%a6%a8%e0%a7%87%e0%a6%a4%e0%a7%83%e0%a6%a4%e0%a7%8d%e0%a6%ac-%e0%a6%b6%e0%a7%82%e0%a6%a8%e0%a7%8d%e0%a6%af"/>
    <meta property="og:site_name" content="Daily Janakantha"/>
    <meta property="article:published_time" content="2019-11-25T19:31:00+00:00"/>
    <meta property="og:title" content="ছাত্ররা বিপথে গেলে জাতি নেতৃত্ব শূন্য হয়ে পড়বে : জিএম কাদের"/>
    <meta property="og:description" content="স্টাফ রিপোর্টার ॥ জাতীয় পার্টির চেয়ারম্যান জিএম কাদের বলেছেন, ছাত্ররা বিপথে গেলে জাতি নেতৃত্ব শূন্য হয়ে পড়বে। তিনি বলেন, দলীয় লেজুরবৃত্তির রাজনীতি পরিহার করে জাতীয় ছাত্র সমাজকে ছাত্র রাজনীতির গৌরবাজ্জ্বল দিনে ফিরিয়ে নেয়ার নেতৃত্ব দিতে হবে। এমন নেতৃত্ব দেয়ার জন্য মেধা ও নেতৃত্বের গুণাবলী অর্জনের ..."/>
  </head>
  <body>
    <article>
      <h1>ছাত্ররা বিপথে গেলে জাতি নেতৃত্ব শূন্য হয়ে পড়বে : জিএম কাদের</h1>
      <address>
        <time datetime="2019-11-25T19:31:00+00:00">25 Nov 2019, 19:31</time>
      </address>
      <figure>
        <img src="http://www.dailyjanakantha.com/files/201911/1574713355_44.jpg"/>
      </figure>
      <p>স্টাফ রিপোর্টার ॥ জাতীয় পার্টির চেয়ারম্যান জিএম কাদের বলেছেন, ছাত্ররা বিপথে গেলে জাতি নেতৃত্ব শূন্য হয়ে পড়বে। তিনি বলেন, দলীয় লেজুরবৃত্তির রাজনীতি পরিহার করে জাতীয় ছাত্র সমাজকে ছাত্র রাজনীতির গৌরবাজ্জ্বল দিনে ফিরিয়ে নেয়ার নেতৃত্ব দিতে হবে। এমন নেতৃত্ব দেয়ার জন্য মেধা ও নেতৃত্বের গুণাবলী অর্জনের বিকল্প নেই বলেও মনে করেন তিনি।</p>
      <p>সোমবার জাপা চেয়ারম্যানের বনানী কার্যালয়ে জাতীয় ছাত্র সমাজের নবনির্বাচিত কমিটির সম্বর্ধনা সভায় এসব কথা বলেন তিনি। সভায় সভাপতিত্ব করেন ছাত্র সমাজের সাবেক আহ্বায়ক জামাল উদ্দিন।</p>
      <p>ছাত্রদের প্রথম এবং প্রধান কাজ হলো- লেখাপড়া করা এবং লেখাপড়ার পর জাতীয় প্রয়োজনে সংগঠনকে গড়ে তোলার জন্য কাজ করবে একথা উল্লেখ করে সাবেক মন্ত্রী কাদের বলেন, আমরা ছাত্রদের লাঠিয়াল হিসেবে গড়ে তুলতে চাই না। জাতীয় পার্টি সন্ত্রাসমুক্ত শিক্ষাঙ্গন চায়। দেশের মানুষ যখন পরিবর্তন চাচ্ছে, সে পরিবর্তন করার জন্য জাতীয় ছাত্র সমাজকে এগিয়ে আসতে হবে।</p>
      <p>জি এম কাদের আরো বলেন, তোমাদের নেতৃত্ব বিকশিত করতে হবে। সাধারণ ছাত্রদের সুখ-দুঃখ ভাগ করে নিতে হবে। তাদের দাবি দাওয়া নিয়ে কাজ করতে হবে।</p>
      <p>তিনি বলেন, সাবেক রাষ্ট্রপতি হুসেইন মুহম্মদ এরশাদ ছাত্রদের জন্য অনেক কাজ করে গেছেন। প্রাথমিক স্কুলের বই বিনামূল্যে বিতরণ, খন্ডকালীন চাকুরির ব্যবস্থা, জেলা পর্যায়ে স্কুল, কলেজ সরকারীকরণ, ঢাকা বিশ্ববিদ্যালয়ে মুজিব ও জিয়া হল নির্মাণ, বিকল্প কর্মসংস্থান, খুলনা ও শাহজালাল বিশ্ববিদ্যালয় স্থাপন সহ অনেক কাজ করেছেন। তা নতুন প্রজন্মের কাছে তুলে ধরতে হবে। তিনি আরো বলেন, ছাত্ররাই সর্বোচ্চ ত্যাগ স্বীকার করতে পারে। তারা সাধারণত আবেগী হয়। এই আবেগ ভালো কাজে লাগালে তা দেশের জন্য সম্পদ হিসেবে গণ্য হবে। বিপথে গেলে জাতি নেতৃত্ব শূন্য হয়ে পড়বে।</p>
      <p>উল্লেখ্য গত ১৩ নবেম্বর জাতীয় ছাত্রসমাজের কাউন্সিলের পর রবিবার ইব্রাহীম খান জুয়েলকে সভাপতি ও মোঃ আল মামুনকে সাধারন সম্পাদক করে নতুন কমিটি গঠন করা হয়।</p>
      <p>এসময় বক্তব্য রাখেন- জাতীয় পার্টির প্রেসিডিয়াম সদস্য জিয়া উদ্দিন আহমেদ বাবলু, এ্যাড. রেজাউল ইসলাম ভূঁইয়া, ভাইস চেয়ারম্যান মোস্তাকুর রহমান মোস্তাক, জহিরুল আলম রুবেল, সাংগঠনিক স্মপাদক শাহ-ই আজম, ছাত্র বিষয়ক সম্পাদক ইফতেখার আহসান হাসান, মিজানুর রহমান মিরু। উপস্থিত ছিলেন- প্রেসিডিয়াম সদস্য মীর আব্দুস সবুর আসুদ, ভাইস চেয়ারম্যান আদেলুর রহমান আদেল এমপি, যুগ্ম মহাসচিব হাসিবুল ইসলাম জয়, যুগ্ম দফতর সম্পাদক এম.এ. রাজ্জাক খান, বাহাদুর ইসলাম ইমতিয়াজ। ছাত্রসমাজের মধ্যে উপস্থিত ছিলেন- শাহ ইমরান রিপন, জামাল হোসেন, মারুফ ইসলাম প্রিন্স, আরিফুল ইসলাম, আরিফ আলি, ইউসুফ, তানভির আহমেদ সুমন, অর্নব চৌধুরী, ফকির আল মামুন, রুহুল আমিন গাজী, মনোয়ার হোসেন, অয়ন মাহমুদ, সাইদুর রহমান মোড়ল, আতাউল্লাহ আরিফ, জুয়েল রানা প্রমুখ।</p>
    </article>
  </body>
</html>