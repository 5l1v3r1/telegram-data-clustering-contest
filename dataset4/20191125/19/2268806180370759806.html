<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/basketball/obshtoto-sabranie-na-bfbasketbol-prie-edinodushno-byudzhet-za-2020.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-25T19:08:39+00:00"/>
    <meta property="og:title" content="Общото събрание на БФБаскетбол прие единодушно бюджет за 2020"/>
    <meta property="og:description" content="Одобрена беше и и Национална програма за развитие на Българския баскетбол 2020-2023"/>
  </head>
  <body>
    <article>
      <h1>Общото събрание на БФБаскетбол прие единодушно бюджет за 2020</h1>
      <address>
        <time datetime="2019-11-25T19:08:39+00:00">25 Nov 2019, 19:08</time>
      </address>
      <p>Общото събрание на БФБаскетбол прие единодушно бюджет за 2020 година и Национална програма за развитие на Българския баскетбол 2020-2023.</p>
      <p>Събранието се проведе днес в хотел "Рамада" в София и събра по-малко от 1/5 от делегатите, които имат право на глас във върховния орган на управление на българския баскетбол. По-малко от една четвърт от клубовете у нас бяха изпратили представител на заседанието.</p>
      <p>Програмата бе изготвена от "Спортс Мениджмънт България", по поръчка на БФБаскетбол. Тя е изготвена във връзка с последните промени в Закона за физическото възпитание и предстоящото лицензиране на спортните федерации от Министерство на младежта и спорта (ММС).</p>
      <p>Бюджетът за 2020 г. също бе гласуван единодушно от членовете на Общото събрание. Той предвижда 2 775 000 лв. приходи и разходи за годината. Най-голямо перо в разходната част, освен традиционното по организиране на шампионата в НБЛ, се очаква да е предстоящото от 4 до 12 юли Световно първенство за младежи до 17-годишна възраст в София. За подготовка на националния отбор са предвидени 120 000 лв., а цялата организация на шампионата ще струва 815 000 лв.</p>
      <p>Единодушно бе прието и предложение от БК Рилски спортист, според което:</p>
      <p>
        <i>"2.1. Във всички първенства за подрастващи над 12-годишна възраст, и в двата пола, да бъдат обособени две нива за участващите отбори :</i>
      </p>
      <p>
        <i>- Елитна дивизия, с участието на 8-16 отбора на възраст и не по-малко от 25-35 мача на сезон за всеки участващ в дивизията отбор; в това ниво следва да участват отбори, които се стремят да развиват спорт за високи постижения, с висока степен на натовареност в тренировъчния процес и съответните организационни и административни възможности;</i>
      </p>
      <p>
        <i>- Първа дивизия, с участието на останалите отбори, разпределени предимно на регионален принцип, с участие в 12-20 мача за сезон при ниска и средна степен на натовареност в тренировъчния процес;</i>
      </p>
      <p>
        <i>2.2. Съобразяване на възрастите за провеждане на държавните първенства за подрастващи със съответните възрасти за провеждане на европейски първенства:</i>
      </p>
      <p>
        <i>2.3. ДП да се провеждат и в двата пола, във възрастите до 20, 18, 16, 14, 13, 12г., а от сезон 2021 -2022 - и във възрастите до 15г. и до 11г.</i>
      </p>
      <p>
        <i>2.4. От сезон 2020-2021г. да се организират ДП за възрасти до 10г., като нежелаещите да участват в ДП да имат възможност за участие във фестивали."</i>
      </p>
      <p>По традиция, най-големи разисквания и разгорещени дебати предизвика предложението за Система от показатели за оценка и финансово подпомагане на дейността на БК от ММС и други източници. Предложена от Управителния съвет Система претърпя няколко промени и ще бъде публикувана в пълен вид на по-късен етап.</p>
      <p>По т. "Разни" бе гласувана промяна в Арбитражната комисия на БФБаскетбол. Поради служебна заетост и по предложение на досегашния председател Иван Вълканов, Комисията вече има нов председател в лицето на досегашния член Янко Стоянов. Вълканов остава член на арбитража.</p>
    </article>
  </body>
</html>