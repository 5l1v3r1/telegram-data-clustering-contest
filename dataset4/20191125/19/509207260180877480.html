<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/oroszorszagot-a-vilag-osszes-nagy-sportesemenyerol-kitilthatjak-negy-evre"/>
    <meta property="og:site_name" content="444"/>
    <meta property="article:published_time" content="2019-11-25T19:34:37+00:00"/>
    <meta property="og:title" content="Oroszországot a világ összes nagy sporteseményéről kitilthatják négy évre"/>
    <meta property="og:description" content="Ezt javasolta a WADA bizottsága. Nemcsak az olimpiai szereplést, de a foci EB-t is bukhatja az ország a doppingbotrány miatt."/>
  </head>
  <body>
    <article>
      <h1>Oroszországot a világ összes nagy sporteseményéről kitilthatják négy évre</h1>
      <address><time datetime="2019-11-25T19:34:37+00:00">25 Nov 2019, 19:34</time> by <a rel="author">Horváth Bence</a></address>
      <p>A Nemzetközi Doppingellenes Ügynökség (WADA) illetékes bizottsága azt javasolja, hogy Oroszországot négy évre tiltsák el a nemzetközi sportrendezvényektől, miután ellenőreik azt találták, hogy orosz hivatalnokok lebukott doppingtesztek nyomait törölték ki azokból az adatbázisokból, melyeket átadtak a nemzetközi testületnek. </p>
      <p>Ha a javaslatnak megfelelő ítélet születik, akkor az oroszok nemcsak a jövő évi olimpiáról, de számos más rendezvényről is ki lesznek tiltva. Ezzel együtt is a tiszta mintát adó orosz sportolók az olimpián akár még rajthoz is állhatnak, csak ismét semleges színekben, ahogy az történt a legutóbbi téli olimpián is, és győzelmeik nem számítanak bele az országok éremtáblázataiva, ahogy az éremátadás is a himnusz és a zászló felvonása nélkül történne. </p>
      <p>A WADA bizottságát a brit Jonathan Taylor vezeti, aki már évek óta vizsgálja az orosz visszaéléseket. A végső döntés december 9-én születhet meg, amikor a WADA vezetősége ülésezik majd Párizsban. Előzetesen mindenki arra számít, hogy a bizottság javaslatával összhangban fognak dönteni. </p>
      <p>A javaslat alapján az oroszok nemcsak nem vehetnek majd részt egy rakás tornán és világversenyen, de négy éven át nem is pályázhatnak ilyesmire. Ezen kívül a javaslat szerint orosz kormányzati tisztviselők nem látogathatnának sportrendezvényeket sem. </p>
      <p>Hétfőn már az Orosz Doppingellenes Ügynökség (RUSADA) vezetője, Jurij Ganusz is arról beszélt, hogy valóban fennáll a valószínűsége annak, hogy Oroszország elveszíti részvételi jogát a 2020-as tokiói olimpián és a labdarúgó Eb-n. </p>
      <p>A tisztségviselő úgy nyilatkozott a BBC orosz szolgálatának, elképzelhető, hogy a kontinensbajnokság során Szentpétervár sem rendezhet mérkőzéseket.</p>
      <p>Ganusz emlékeztetett rá, hogy a RUSADA feltételesen visszanyerte ugyan a 2015-ben a rendszerszerű doppingolás miatt megvont megfelelési státusát, de ennek megőrzéséhez két feltételnek kellett volna eleget tennie. Egyrészt 2018. december 31-ig be kellett engednie a WADA szakértőit a moszkvai laboratóriumba és átadni nekik az ott tárolt elektronikus adatbázist, amely az idén január közepére teljesült, másrészt idén június 30-ig kellett válaszolnia a WADA vizsgálata nyomán felmerülő kérdésekre.</p>
      <p>Ganusz a BBC-nek elmondta, hogy "sokkolta", amikor a WADA kifogásaiból kiderült: nem véletlen fájltörlések, hanem az egész struktúrát érintő módosítások történtek az adatbázisban. A fordulatot tragédiaként érte meg, a helyzetet pedig kilátástalannak látta, mert az új megfelelési szabványok megsértése nemcsak az olimpiákon, a világ- és Európa-bajnokságokon, hanem minden nemzetközi sportrendezvényen való részvétel jogát korlátozza, csakúgy, mint ezek megrendezését. A büntetés érintheti a nemzetközi sportszervezetek vezetésében való részvételt is.</p>
      <p>A sportvezető sérelmezte, hogy a Pavel Kolobkov vezette orosz sportminisztérium kizárta a RUSADA-t az adatbázis átadásának folyamatából. A RUSADA főnöke szerint a manipulációt 2018 decemberében és idén januárban, még az átadást megelőzően hajthatták végre. Úgy vélekedett, mivel a laboratóriumban a 2011 és 2015 közötti időszakra vonatkozó, vagy még korábbi adatokat tároltak, a változtatások olyan sportolók eredményeit érinthették, akiket azóta hatalommal ruháztak fel. Ganusz rossznak ítélte meg az esetleges meg nem felelési határozat bírósági megtámadásának esélyeit.</p>
      <p>Ganusz elmondta, hogy az adatbázis őrzése a Nyomozó Bizottság (SZK) feladata volt, de kételyét fejezte ki azzal kapcsolatban, hogy a beavatkozás érdekében állt volna ennek a hatóságnak. Cáfolta, hogy csak Oroszországban lenne doppingválság, az Egyesült Államokat, Ausztriát, Finnországot, Franciaországot és Portugáliát hozva fel példaként. "A kérdés csak az, hogy hogyan reagálnak rá a hatóságok" - fogalmazott Ganusz, aki elismerte, hogy az adatbázis manipulálása a doppingolás állami támogatásának bizonyítéka, amelynek "a legfelső szintű sportvezetők" részesei voltak.</p>
      <p>A kérdésre, vajon Vlagyimir Putyin orosz elnök felelős-e azért, hogy nem történtek meg a szükséges változások, a RUSADA vezetője azt fejtegette, hogy Oroszország bonyolult ország, ahol a döntéseket magasról alulra delegálják.  "Egyet tudok mondani: úgy tűnik számomra, hogy az elnök nem fordít elegendő figyelmet erre a problémára. És őszintén remélem, van erről információm, hogy már odafigyel és folyik a munka" - mondta Ganusz.<br/>   <br/>Dmitrij Peszkov, a Kreml szóvivője hétfőn Moszkvában újságíróknak kijelentette, hogy az orosz sporthatóságok a WADA minden kérdésére "megadták a szüksége választ" és továbbra is együttműködnek az ügynökséggel. Arra intette a sajtó munkatársait, hogy várják meg az orosz fél által adott válaszok elemzésének eredményét. (<a href="https://www.nytimes.com/2019/11/25/sports/russia-wada-olympics.html">NYTimes</a>, MTI)</p>
    </article>
  </body>
</html>