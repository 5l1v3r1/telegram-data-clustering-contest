<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/magiskais-dzonsons-ieklauj-docicu-starp-trijiem-labakajiem-nba-speletajiem/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T19:14:42+00:00"/>
    <meta property="og:title" content="“Maģiskais” Džonsons iekļauj Dončiču starp trijiem labākajiem NBA spēlētājiem"/>
    <meta property="og:description" content="Nacionālās basketbola asociācijas (NBA) leģenda Īrvins “Maģiskais” Džonsons nosaucis savu versiju par līgas vērtīgākā spēlētāja jeb MVP kandidātiem."/>
  </head>
  <body>
    <article>
      <h1>“Maģiskais” Džonsons iekļauj Dončiču starp trijiem labākajiem NBA spēlētājiem</h1>
      <address><time datetime="2019-11-25T19:14:42+00:00">25 Nov 2019, 19:14</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Nacionālās basketbola asociācijas (NBA) leģenda Īrvins “Maģiskais” Džonsons nosaucis savu versiju par līgas vērtīgākā spēlētāja jeb MVP kandidātiem.</p>
      <p>Pirmajā vietā viņš ierindo Losandželosas “Lakers” veterānu Lebronu Džeimsu, kurš šosezon guvis vidēji 25,2 punktus, sakrājis 7,6 atlēkušās bumbas un atdevis 10,8 rezultatīvas piespēles.</p>
      <p>Džonsons dalītā otrajā vietā ievietojis aizvadītās sezonas MVP no Milvoki “Bucks” komandas Janni Adetokunbo un Dalasas “Mavericks” 20 gadus veco līderi Luku Dončiču, kurš aizvadītajā sezonā tika atzīts par līgas labāko debitantu.</p>
      <p>Adetokunbo šosezon vidēji atzīmējies ar 29,9 punktiem, 13,9 atlēkušajām bumbām un 6,4 piespēlēm, kamēr Dončičam ir vidēji 30,6 punkti, 10,1 bumbas zem groziem un 9,8 rezultatīvas piespēles.</p>
      <p>Trešajā pozīcijā Džonsons ievietojis līgas rezultatīvāko spēlētāju Džeimsu Hārdenu, kurš pārstāv Hjūstonas “Rockets”. Hārdens šosezon vidēji ticis pie 37,9 punktiem, 6,1 atlēkušās bumbas un 8,0 rezultatīvām piespēlēm.</p>
      <p>Tāpat Džonsons uzskata, ka galvenais pretendents uz visvairāk progresējušā spēlētāja balvu ir Čikāgas “Bulls” līderis Zeks Lavīns, kuram šosezon vidēji 21,2 punkti spēlē, kamēr otru reālāko kandidātu uz šo atzinību min Ņūorleānas “Pelicans” jauno zvaigzni Brendonu Ingramu, kuram vidēji 26,1 punkts mačā.</p>
      <p>Džonsons tiek uzskatīts par vienu no visu laiku izcilākajiem saspēlēs vadītājiem. NBA līmenī viņš visu savu spēlētāja karjeru pavadīja “Lakers” komandā, kļūstot par pieckārtēju līgas čempionu un trīskārtēju regulāro sezonu vērtīgāko spēlētāju. Viņš piedalījies arī 12 Zvaigžņu spēlēs, kā arī ir 1979. gada NBA drafta pirmais numurs.</p>
      <figure>
        <iframe data-src="https://twitter.com/MagicJohnson/status/1198759240392835072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MagicJohnson/status/1198759307564576768?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MagicJohnson/status/1198759828056768512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>