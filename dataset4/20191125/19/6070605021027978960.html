<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Mes-metges-alerten-Assange-assistencia_0_2350565106.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:10:06+00:00"/>
    <meta property="og:title" content="Més de 60 metges alerten que Assange podria morir a la presó si no rep assistència mèdica"/>
    <meta property="og:description" content="Demanen que el fundador de Wikileaks sigui traslladat a un hospital urgentment"/>
  </head>
  <body>
    <article>
      <h1>Més de 60 metges alerten que Assange podria morir a la presó si no rep assistència mèdica</h1>
      <h2>Demanen que el fundador de Wikileaks sigui traslladat a un hospital urgentment</h2>
      <address>
        <time datetime="2019-11-25T19:10:06+00:00">25 Nov 2019, 19:10</time>
      </address>
      <p>Més de 60 metges han escrit una carta oberta a la ministra de l'Interior del Regne Unit, Priti Patel, en què demanen el trasllat de Julian Assange de la presó de Londres on compleix condemna per haver trencat la llibertat condicional a un hospital universitari, atès el seu "greu estat de salut". Està tan malament, sostenen, que "no hi ha temps per perdre", ja que el fundador de Wikileaks podria "morir" al centre penitenciari del sud de la capital britànica on espera judici.</p>
      <p>Els metges han arribat a aquesta conclusió a partir de l'aspecte i el comportament d'Assange en les seves compareixences als jutjats el 21 d'octubre i l'1 de novembre. A la primera -després que fos arrestat a l'abril a l'interior de l'ambaixada de l'Equador, on es va refugiar l'any 2012 mentre esperava un procés d'extradició a Suècia per una presumpta violació i per un altre delicte d'abusos deshonestos-, Assange presentava un estat físic i mental "fràgil". Els testimonis recollits indicaven que, quan se li va demanar parlar davant el tribunal, apareixia confús, tenia dificultats per recordar la seva data de naixement i al final de la vista va dir a la jutge de districte Vanessa Baraitser que no havia entès el que havia passat al jutjat. </p>
      <figure>
        <img src="https://www.ara.cat/2019/04/11/internacional/furgoneta-Equador-Londres-Julian-Assange_2213788767_61909334_117x66.jpg"/>
      </figure>
      <p>
        <a href="https://www.ara.cat/internacional/policia-britanica-dete-julian-assange-equador-retira-asil_0_2213778747.html">La policia britànica deté Julian Assange a Londres després que l'Equador li hagi retirat l'asil</a>
      </p>
      <p>"Escrivim aquesta carta oberta, com a metges, per expressar la nostra seriosa preocupació sobre la salut física i mental de Julian Assange", diuen els facultatius al seu escrit, de 16 pàgines. "Qualsevol tractament mèdic s'ha d'administrar en un hospital adequat i dotat de personal expert", afegeixen. I conclouen: "Si no es du a terme una avaluació i tractament urgents, tenim preocupacions reals en base a les proves disponibles que Assange podria morir a la presó". Els facultatius que signen la carta són dels Estats Units, Austràlia, el Regne Unit, Suècia, Itàlia, Alemanya, Sri Lanka i Polònia.</p>
      <p>"Sembla no recordar situacions bàsiques, com ara llocs i noms, i fins i tot li costa una mica parlar", ha explicat l'advocat d'Assange a l'Equador, Carlos Poveda, en declaracions a l'agència Efe. Poveda també ha detallat les condicions en què el fundador de Wikileaks està a la presó: "Ha perdut molt de pes, no té assistència especialitzada, de vegades està aïllat 23 hores al dia i no té accés a llibres ni a internet".</p>
      <p>Assange espera a ser jutjat per decidir si serà extradit o no als Estats Units. Washington l'acusa de divulgació de secrets oficials i d'espionatge. </p>
      <figure>
        <img src="https://www.ara.cat/2019/04/12/internacional/Assange-britanica-ambaixada-Equador-Londres_2214388919_61962108_117x66.jpg"/>
      </figure>
      <p>
        <a href="https://www.ara.cat/internacional/Tot%20el%20que%20has%20de%20saber%20sobre%20Julian%20Assange">Tot el que has de saber sobre Julian Assange</a>
      </p>
    </article>
  </body>
</html>