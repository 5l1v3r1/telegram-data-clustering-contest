<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710205"/>
    <meta property="og:site_name" content="ישראל היום"/>
    <meta property="article:published_time" content="2019-11-25T19:20:10+00:00"/>
    <meta property="og:title" content="פצמ&quot;ר שנורה מעזה התפוצץ בשטח בעוטף"/>
    <meta property="og:description" content="ביטחוני"/>
  </head>
  <body>
    <article>
      <h1>פצמ"ר שנורה מעזה התפוצץ בשטח בעוטף</h1>
      <h2>צה"ל מאשר ששוגרה פצצת מרגמה לעבר ישראל, ונחתה בשטח פתוח • פצצה נוספת התפוצצה ברצועה • הפלשתינים: הפלנו רחפן של צה"ל באזור בית להיא</h2>
      <address><time datetime="2019-11-25T19:20:10+00:00">25 Nov 2019, 19:20</time> by <a rel="author">דניאל סיריוטי, גדי גולן</a></address>
      <p>פצצת מרגמה נורתה הערב (שני) מרצועת עזה לעבר ישראל והתפוצצה בעוטף הרצועה. בצה"ל אישרו את דבר הירי והוסיפו כי זוהתה נפילה אחת בשטח פתוח מחוץ לישוב, ומתבצעות סקירות במרחב לאיתור הנפילה. </p>
      <p>על פי דיווחים פלסטיניים, באירוע נורו שתי פצצות אך אחת מה נפלה בשטח הרצועה, ובמהלך האירוע לא הופעלה אזעקת צבע אדום, וזאת לאחר שנקבע כי הפצצה ששוגרה תיפול בשטח פתוח.. על פי ההערכות בצה"ל על הירי אחראי אחד הארגונים הסוררים ברצועת עזה, ולא חמאס. </p>
      <p>במקביל לכך, הפלשתינים מדווחים כי הם הפילו רחפן של צה"ל באזור בית להיא שבצפון הרצועה וארגון הג'יהאד האסלאמי נטל אחריות על האירוע.</p>
      <p>
        <b>עוד בנושא:</b>
      </p>
      <p>• <a href="https://www.israelhayom.co.il/article/707485">בתגובה לשיגורים לעבר באר שבע: חיל האוויר תקף עמדות חמאס ברצועת עזה</a></p>
      <p>• <a href="https://www.israelhayom.co.il/article/706915">דובר הג'יהאד האסלאמי: "ההתנגדות אמרה את דברה"</a></p>
      <p>• <a href="https://www.israelhayom.co.il/article/707487">דיווח: חמאס והג'יהאד האסלאמי דנו בסבב הלחימה</a></p>
      <p>כזכור, רק לפני כ-10 ימים שיגר ארגון חמאס רקטות לעבר באר שבע, שיורטו על ידי כיפת ברזל, כאשר במהלך הימים שלפני כן שוגרו מאות רקטות ופצצות מרגמה לשטחי עוטף הרצועה, לערי ויישובי הדרום ואף ליישובי המרכז - בעיקר בידי הג'יהאד האסלאמי.</p>
      <p>סבב הלחימה האחרון החל לאחר שישראל חיסלה את מפקד הגזרה הצפונית של הג'יהאד האסלאמי, בהאא אבו אלעטא. בתגובה לכך, החל ארגון הטרור לירות לעבר ישובי ישראל, בעוד צה"ל תוקף יעדי תשתית ומחבלים של הארגון. באופן נדיר, ארגון חמאס, השולט ברצועה, נמנע מלהתערב בעימות - עד לירי הרקטות יומיים לאחר סוף המבצע.</p>
      <p>בעקבות הירי בדרום, אמר גדי ירקוני, ראש מועצת אשכול: ‏"לא נסבול את המשך הירי ליישובינו, ואנו מצפים למדיניות נחושה שאינה משלימה עם מציאות כזאת. צה״ל וקובעי המדיניות ימשיכו עם המוטל עליהם - הבטחת הביטחון באזור ואנו נמשיך עם המוטל עלינו - לפעול לשיפור מתמיד של איכות חיי התושבים".</p>
    </article>
  </body>
</html>