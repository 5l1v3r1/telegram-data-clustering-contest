<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599080/dyo-syllipseis-gia-tin-apagogi-31xronou-stin-lemeso"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T19:49:00+00:00"/>
    <meta property="og:title" content="Δύο συλλήψεις για την απαγωγή 31χρονου στην Λεμεσό"/>
    <meta property="og:description" content="Στη σύλληψη δυο Ισραηλινών 41 και 29 ετών προχώρησε η Αστυνομία σε σχέση με τον ξυλοδαρμό και την ληστεία 31χρονου Αμερικανο-Αιγύπτιου, που σημειώθηκε χθες..."/>
  </head>
  <body>
    <article>
      <h1>Δύο συλλήψεις για την απαγωγή 31χρονου στην Λεμεσό</h1>
      <address><time datetime="2019-11-25T19:49:00+00:00">25 Nov 2019, 19:49</time> by <a rel="author">SigmaLive</a></address>
      <p>Στη σύλληψη δυο Ισραηλινών 41 και 29 ετών προχώρησε η Αστυνομία σε σχέση με τον ξυλοδαρμό και την ληστεία 31χρονου Αμερικανο-Αιγύπτιου, που σημειώθηκε χθες το απόγευμα σε χωριό της επαρχίας Λεμεσού.</p>
      <p>Υπενθυμίζεται ότι σε δηλώσεις του, ο υπεύθυνος του ΤΑΕ Λεμεσού, Ιωάννης Σωτηριάδης, ανέφερε πως σύμφωνα με την καταγγελία, ο 31χρονος είχε διευθετήσει να συναντηθεί με την 31χρονη σε πρατήριο πετρελαιοειδών, στην επαρχία Λεμεσού, για να μεταβούν για φαγητό.<br/><br/>«Αντί αυτού, ήρθαν στο πρατήριο δυο αλλοδαποί, πρώην εργοδότες του, μαζί με την 31χρονη και αφού τον έβαλαν μετά βίας στο αυτοκίνητο ενοικιάσεων με το οποίο είχε μεταβεί στο πρατήριο, τον οδήγησαν σε ερημική περιοχή στην ίδια περιοχή», συμπλήρωσε.<br/><br/>Εκεί, πρόσθεσε, αφού τον ξυλοκόπησαν, του έκλεψαν το κινητό του τηλέφωνο και στην συνέχεια πέταξαν τα κλειδιά του αυτοκινήτου του και εγκατέλειψαν το μέρος με το αυτοκίνητό τους, που οδηγούσε η 31χρονη.<br/><br/>Σύμφωνα με τον κ. Σωτηριάδη, «κινητοποιήθηκε άμεσα η Αστυνομία, αποκλείστηκε η σκηνή και έγιναν διάφορες εξετάσεις προς εντοπισμό των δραστών, ενώ προέκυψε μαρτυρία εναντίον τριών συγκεκριμένων προσώπων, δυο ανδρών ηλικίας 41 και 29 ετών και μιας κοπέλας 31 ετών».<br/><br/>Ο 31χρονος μεταφέρθηκε στο Γενικό Νοσοκομείο Λεμεσού. Εκεί διαπιστώθηκε ότι έφερε μώλωπες σε διάφορα σημεία του σώματός του και αφού του παρασχέθηκαν οι πρώτες βοήθειες πήρε εξιτήριο.</p>
    </article>
  </body>
</html>