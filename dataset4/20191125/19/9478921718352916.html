<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/klimakio-tis-kolymvitikis-omospondias-stin-perifereia-thessalias/"/>
    <meta property="og:site_name" content="ert.gr"/>
    <meta property="article:published_time" content="2019-11-25T19:31:04+00:00"/>
    <meta property="og:title" content="Κλιμάκιο της Κολυμβητικής Ομοσπονδίας στην Περιφέρεια Θεσσαλίας"/>
    <meta property="og:description" content="Συνάντηση εργασίας με τον Περιφερειάρχη Θεσσαλίας Κώστα Αγοραστό είχε αντιπροσωπεία της Κολυμβητικής Ομοσπονδίας Ελλάδας σχετικά με το ζήτημα της διοργάνωσης σε Λάρισα και Βόλο τον Ιούλιου του 2020 του 1ου Παγκόσμιου Πρωταθλήματος Υδατοσφαίρισης Παίδων και Κορασίδων στις ηλικιακές κατηγορίες κάτω των 16 ετών (U16) της FINA. Στη συνάντηση συζητήθηκαν θέματα σχετικά με τη φιλοξενία των αθλητών, τη μεταφορά τους, την προβολή της διοργάνωσης, αλλά και την ενεργοποίηση του εθελοντικού κινήματος που θα στηρίξει τη μεγάλη διοργάνωση. Μετά το τέλος της συνάντησης ο Αντιπρόεδρος της ΚΟΕ Γ. Κατσαρός και ο Τεχνικός Διευθυντής Ν. Σπηλιωτόπουλος συνοδευόμενοι από τον Αντιπεριφερειάρχη Αθλητισμού, Πολιτισμού και Δια Βίου Μάθησης Ν. Λιούπα επέβλεψαν το ανοικτό κολυμβητήριο στη Νέα Πολιτεία και το κλειστό Κολυμβητήριο στο Αλκαζάρ όπου αναμένεται να φιλοξενηθούν κάποιοι από τους αγώνες της μεγάλης αυτής αθλητικής διοργάνωσης. Τις επόμενες μέρες θα ακολουθήσει και η επίβλεψη των εγκαταστάσεων στην πόλη του Βόλου. «Είχαμε σήμερα…"/>
  </head>
  <body>
    <article>
      <h1>Κλιμάκιο της Κολυμβητικής Ομοσπονδίας στην Περιφέρεια Θεσσαλίας</h1>
      <address><time datetime="2019-11-25T19:31:04+00:00">25 Nov 2019, 19:31</time> by <a rel="author">Ιωάννης Γιάτσιος</a></address>
      <p>Συνάντηση εργασίας με τον Περιφερειάρχη Θεσσαλίας Κώστα Αγοραστό είχε αντιπροσωπεία της Κολυμβητικής Ομοσπονδίας Ελλάδας σχετικά με το ζήτημα της διοργάνωσης σε Λάρισα και Βόλο τον Ιούλιου του 2020 του 1ου Παγκόσμιου Πρωταθλήματος Υδατοσφαίρισης Παίδων και Κορασίδων στις ηλικιακές κατηγορίες κάτω των 16 ετών (U16) της FINA.<br/><br/>Στη συνάντηση συζητήθηκαν θέματα σχετικά με τη φιλοξενία των αθλητών, τη μεταφορά τους, την προβολή της διοργάνωσης, αλλά και την ενεργοποίηση του εθελοντικού κινήματος που θα στηρίξει τη μεγάλη διοργάνωση. Μετά το τέλος της συνάντησης ο Αντιπρόεδρος της ΚΟΕ Γ. Κατσαρός και ο Τεχνικός Διευθυντής Ν. Σπηλιωτόπουλος συνοδευόμενοι από τον Αντιπεριφερειάρχη Αθλητισμού, Πολιτισμού και Δια Βίου Μάθησης Ν. Λιούπα επέβλεψαν το ανοικτό κολυμβητήριο στη Νέα Πολιτεία και το κλειστό Κολυμβητήριο στο Αλκαζάρ όπου αναμένεται να φιλοξενηθούν κάποιοι από τους αγώνες της μεγάλης αυτής αθλητικής διοργάνωσης. Τις επόμενες μέρες θα ακολουθήσει και η επίβλεψη των εγκαταστάσεων στην πόλη του Βόλου.<br/>«Είχαμε σήμερα μια εποικοδομητική συνάντηση με τα μέλη της Κολυμβητικής Ομοσπονδίας Ελλάδας προκειμένου να σχεδιάσουμε και να συντονίσουμε ενέργειες που αφορούν τη διοργάνωση και φιλοξενία του 1ου Παγκόσμιου Πρωταθλήματος Υδατοσφαίρισης Παίδων και Κορασίδων (U16) σε Λάρισα και Βόλο. Η μεγαλύτερη αθλητική διοργάνωση στη Θεσσαλία και γενικότερα στη χώρα. Ενώνουμε δυνάμεις, συνεργαζόμαστε με την ΚΟΕ και τους Δήμους Λάρισας και Βόλου προκειμένου να οργανώσουμε άρτια αθλητική συνάντηση που θα αποφέρει οφέλη για την περιοχή μας. Οι μεγάλες διοργανώσεις αφήνουν πίσω τους και μια μεγάλη παρακαταθήκη. Υπάρχουν σημαντικά οφέλη για τις τοπικές κοινωνίες, δημιουργείται ρεύμα αθλητικού τουρισμού και μόχλευση στην τοπική αγορά και την οικονομία. Η Θεσσαλία προβάλλεται και ανοίγεται στον κόσμο. Είναι η καλύτερη διαφήμιση που θα μπορούσαμε ποτέ να έχουμε» τόνισε σε δηλώσεις του ο Περιφερειάρχης Θεσσαλίας Κώστας Αγοραστός.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/komotini-26-11-2019-ert-eidiseis/"/>
        <a href="https://voreioaigaio.ert.gr/eidiseis/lemnos/i-kakokairia-quot-chtypise-quot-ti-limno-plimmyra-se-pedino-kai-tsimandria-kai-ta-gyro-choria/"/>
        <a href="https://www.ert.gr/ert-protaseis/banking-district-nea-dramatiki-seira-stin-ert3-4/"/>
        <a href="https://www.ert.gr/ert-protaseis/10-me-tin-olga-tremi-stin-ert1-2/"/>
        <a href="https://www.ert.gr/ert-protaseis/ert2-o-nikos-xydakis-stin-ekpompi-i-zoi-einai-stigmes/"/>
        <a href="https://www.ert.gr/perifereiakoi-stathmoi/seres/doxa-kato-kamilas-kare-tis-nikis-kai-tora-kypello/"/>
      </related>
    </article>
  </body>
</html>