<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-benassi-ritorno-all-inter-complicato-fiorentina-poco-propensa-e-due-clausole-col-torino-frenano-323991"/>
    <meta property="og:site_name" content="FcInterNews.it"/>
    <meta property="article:published_time" content="2019-11-25T19:10:00+00:00"/>
    <meta property="og:title" content="FcIN - Benassi, ritorno all'Inter complicato. Fiorentina poco propensa e due clausole col Torino frenano"/>
    <meta property="og:description" content="La mediana è il settore dove, con tutta probabilità, si farà un innesto nel prossimo mercato di gennaio: indipendentemente dall’infortunio di Barella, il centrocampo..."/>
  </head>
  <body>
    <article>
      <h1>FcIN - Benassi, ritorno all'Inter complicato. Fiorentina poco propensa e due clausole col Torino frenano</h1>
      <address><time datetime="2019-11-25T19:10:00+00:00">25 Nov 2019, 19:10</time> by <a rel="author">Giuseppe Granieri</a></address>
      <p>La mediana è il settore dove, con tutta probabilità, si farà un innesto nel prossimo mercato di gennaio: indipendentemente dall’infortunio di Barella, il centrocampo è da tempo sotto l’occhio dei riflettori dello staff tecnico e dirigenziale. Sono tanti i nomi circolati in queste ultime settimane (De Paul, Kucka e Amrabat, tra gli altri), ma è pur vero che le parole dell’amministratore delegato <b>Beppe Marotta</b>, rilasciate a <i>Dazn</i> prima di Torino-Inter, hanno un po’ frenato i facili entusiasmi dei giorni scorsi: “Siamo in sintonia con il tecnico come società, sappiamo che la rosa è limitata dal punto di vista numerico. Guardiamo il mercato di gennaio come si fa sempre, sarà un mercato povero di idee ma dobbiamo guardare il meglio. Dobbiamo capire cosa riserva il mercato all’inizio, ma siamo disponibili a valutare opportunità”.</p>
      <p>Insomma, si partirà e forse si arriverà a valutare delle opportunità: una di queste risponde al nome di <b>Marco Benassi</b>, centrocampista classe 1994, in forza alla <b>Fiorentina</b> e sotto contratto con il club gigliato fino al giugno del 2022. L’ex canterano nerazzurro, approdato al calcio dei grandi con il Torino, dopo una gavetta che lo ha visto passare da Modena e Livorno, attualmente sta vivendo una stagione non in prima linea: lo <i>score</i> parla di 8 presenze, Coppa Italia inclusa, per 323 minuti giocati. Al suo posto, nel centrocampo di Montella, si vede spesso <b>Gaetano Castrovilli</b>.</p>
      <p>La situazione, però, secondo quanto raccolto da<i> FcInterNews.it</i>, non è così semplice: da una parte, la Fiorentina non è disposta a privarsi di un suo giocatore nel cuore della stagione, con la difficoltà poi di andare a reperire sul mercato una valida alternativa. In più, c’è da contare che il contratto stipulato a suo tempo con il Torino prevede ancora un milione di eventuali bonus e, soprattutto, <b>il 20% di una futura rivendita del giocatore</b>: tutte situazioni, dunque, da pesare in vista di una ipotetica cessione. Fronte nerazzurro, invece, il nome di Benassi circola da tempo, anche in considerazione del fatto che il ragazzo, appunto ex canterano, potrebbe risultare utile per le liste Uefa: considerazioni, comunque, che saranno soppesate nel mese di dicembre, prima delle valutazioni finali.</p>
      <p>
        <a href="https://www.videointer.it/watch.php?vid=1aad870b5">
          <b>VIDEO - FLAMENGO CAMPIONE, ADRIANO SCOPPIA IN LACRIME</b>
        </a>
      </p>
    </article>
  </body>
</html>