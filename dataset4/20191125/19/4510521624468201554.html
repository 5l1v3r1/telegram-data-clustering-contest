<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/turnu-severin/activitati-comemorative-fondatorul-muzeului-regiunii-portilor-fier-1_5ddc2a975163ec427169958c/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T19:29:10+00:00"/>
    <meta property="og:title" content="Activităţi comemorative pentru fondatorul Muzeului Regiunii Porţilor de Fier"/>
    <meta property="og:description" content="Luni, 25 noiembrie 2019, la Cimitirul Ortodox “Sf. Gheorghe” a avut loc slujba de pomenire în memoria profesorului Alexandru Bărcăcilă, ctitorul Muzeului Regiunii Porţilor de Fier."/>
  </head>
  <body>
    <article>
      <h1>Activităţi comemorative pentru fondatorul Muzeului Regiunii Porţilor de Fier</h1>
      <address><time datetime="2019-11-25T19:29:10+00:00">25 Nov 2019, 19:29</time> by <a rel="author">Alexandra Georgescu</a></address>
      <h4>Luni, 25 noiembrie 2019, la Cimitirul Ortodox “Sf. Gheorghe” a avut loc slujba de pomenire în memoria profesorului Alexandru Bărcăcilă, ctitorul Muzeului Regiunii Porţilor de Fier.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/calarasi/dascali-liceul-dimitrie-bolintineanu-capitala-interesati-parteneriat-cultural-baraganul-1_5dd7b3e65163ec427148a9ea/index.html"/>
        <a href="https://adevarul.ro/locale/alba-iulia/realitate-virtuala-muzeul-principia-alba-iulia-atractii-turistii-vor-vizita-cetatea-alba-carolina-1_5dd530ef5163ec42713980ce/index.html"/>
        <a href="https://adevarul.ro/cultura/arte/marina-minoiu-ma-intorc-data-drag-bucuresti-1_5dd505565163ec4271383ae0/index.html"/>
      </related>
      <p>La Pavilionul Multifuncţional din cadrul muzeului s-a desfăşurat acţiunea cultural-educativă “Muzeul – moştenirea care ne uneşte”, activitate dedicată personalităţii profesorului Alexandru Bărcăcilă şi rolului muzeului în viaţa comunităţii, la care au participat elevi ai Liceului de Arte I.Şt. Paulian din Drobeta Turnu Severin.</p>
      <p>“Astăzi am adus un omagiu fondatorului Muzeului Regiunii Porţilor de Fier, având, vis a vis de acesta, nu numai noi, angajaţii muzeului, dar noi, cu toţii, o datorie creştinească şi morală, pentru că prin viaţa aceasta nu a trecut aşa, oricum, ci a pus bazele acestei instituţii muzeale prestigioase. Citind despre Alexandru Bărcăcilă se poate observa că a iubit mult Severinul, a fost pasionat de istorie, de arheologie şi din pasiune a făcut realitate, o realitate pe care o avem astăzi şi care va dăinui peste ani. În memoria profesorului Alexandru Bărcăcilă, salariaţii muzeului i-au adus acest omagiu şi mulţumiri în eternitate pentru că a ctitorit o aşa de mare instituţie de cultură”, a declarat Doiniţa Chircu, managerul muzeului severinean.</p>
      <p>Elevii prezenţi la acţiune au putut vizita expoziţiile temporare din cadrul Pavilionului Multifuncţional, precum şi Sala Machetei Podului lui Traian.</p>
      <p>Alexandru Bărcăcilă, (31 martie 1876, Bughea de Sus, Muscel – 6 februarie 1970, Bucureşti), a fost profesor de limbi clasice şi fondatorul Muzeului Regiunii "Porţile de Fier" la Drobeta Turnu Severin. Marele profesor şi arheolog a făcut parte din Loja Masonică “Lumina”, care s-a înfiinţat la Turnu Severin în jurul anului 1900. Câţiva ani mai târziu se numără printre cei care au înfiinţat Societatea Culturală „Casa Luminii”.</p>
      <hr/>
    </article>
  </body>
</html>