<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/nemzetkozi-sport/kane-szerint-mourinho-lehet-a-kulcs-a-sikerhez-2143131/"/>
    <meta property="og:site_name" content="BAMA"/>
    <meta property="article:published_time" content="2019-11-25T19:30:00+00:00"/>
    <meta property="og:title" content="Kane szerint Mourinho lehet a kulcs a sikerhez"/>
    <meta property="og:description" content="A londoniak támadója szerint született győztes a portugál edző."/>
  </head>
  <body>
    <article>
      <h6 class="kicker">TOTTENHAM</h6>
      <h1>Kane szerint Mourinho lehet a kulcs a sikerhez</h1>
      <address>
        <time datetime="2019-11-25T19:30:00+00:00">25 Nov 2019, 19:30</time>
      </address>
      <h4>Harry Kane szerint a Tottenham Hotspur az új vezetőedzőben, José Mourinhóban egy „született győztesre” talált, és a vezetésével meg lehet célozni az FA Kupát, valamint a Bajnokok Ligáját. Az észak-londoni labdarúgócsapat 11 éve nyerte legutóbbi trófeáját.</h4>
      <p>Az 56 éves portugál tréner, aki a múlt héten váltotta Mauricio Pochettinót, szűk egy év után tért vissza a Premier League-be – tavaly decemberben menesztették a Manchester Unitedtől -, és szombaton mindjárt győztes meccsen debütált: a Spurs úgy nyert 3-2-re a fővárosi rivális West Ham United otthonában, hogy már 3-0-ra vezetett.</p>
      <blockquote>„Az öreg minden klubnál nyert valamit, ahol dolgozott, ezt nem lehet elvitatni tőle”</blockquote>
      <p>– nyilatkozott az angol válogatott csatár, Kane.</p>
      <blockquote>„Született győztes. Én pedig világossá tettem, hogy a karrieremnek ebben a szakaszában mindenképpen trófeákat akarok nyerni. És azt is világossá tettem, hogy ezt ezzel a csapattal akarom elérni. Nagy év áll előttünk”</blockquote>
      <p>– fogalmazott Harry Kane.</p>
      <p>A korábban a Portónál, a Chelsea-nél, az Internazionalénál, a Real Madridnál és a Manchester Unitednél dolgozó</p>
      <blockquote>Mourinho 25 nagy trófeát gyűjtött pályafutása során, a Spurs viszont legutóbb 2008-ban diadalmaskodott, akkor az angol ligakupát nyerte meg.</blockquote>
      <p>A West Ham elleni siker után – amely január óta az első idegenbeli bajnoki győzelme volt a csapatnak – a 10. helyen áll a PL-ben a Tottenham, és Kane szerint Mourinho érkezése alkalmat ad a játékosoknak az újrakezdésre.</p>
      <blockquote>„Ha valakinek olyan hírneve van, mint neki, az önbizalmat ad, hiszel a csapatodban”</blockquote>
      <p>– tette hozzá.</p>
      <p>Forrás: MTI</p>
    </article>
  </body>
</html>