<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/lifestyle/article/2052152/jon-bon-jovi-chiliades-dorean-gevmata-stous-echontes-anagki.html"/>
    <meta property="og:site_name" content="News.gr"/>
    <meta property="article:published_time" content="2019-11-25T19:33:24+00:00"/>
    <meta property="og:title" content="Jon Bon Jovi: Χιλιάδες δωρεάν γεύματα στους έχοντες ανάγκη"/>
    <meta property="og:description" content="O Aμερικανός καλλιτέχνης διατηρεί δύο εστιατόρια για απόρους"/>
  </head>
  <body>
    <article>
      <h1>Jon Bon Jovi: Χιλιάδες δωρεάν γεύματα στους έχοντες ανάγκη</h1>
      <address>
        <time datetime="2019-11-25T19:33:24+00:00">25 Nov 2019, 19:33</time>
      </address>
      <h3>O Aμερικανός καλλιτέχνης διατηρεί δύο εστιατόρια για απόρους</h3>
      <p>Πάνω από 100.000 δωρεάν γεύματα -για την ακρίβεια, 105.893 έως σήμερα- έχουν προσφέρει σε έχοντες ανάγκη τα δύο εστιατόρια που για αυτόν τον σκοπό έχει ανοίξει εδώ και καιρό ο Jon Bon Jovi.</p>
      <p>Αν και είναι κυρίως γνωστός για τη μουσική του, ο <a href="https://www.news.gr/tag/bon-jovi"><b>Bon Jovi</b></a> έχει πάθος με το φαγητό και με το να συντρέχει συμπολίτες του που βρίσκονται σε ανάγκη. Γι' αυτόν τον λόγο άνοιξε τα δύο JBJ Soul Kitchen: το πρώτο, στην περιοχή Red Bank του Νιου Τζέρσεϊ, τον Οκτώβριο του 2011 και το δεύτερο το 2016 στην περιοχή Toms River, περιοχή με μεγάλες καταστροφές λόγω του κυκλώνα Sandy, τέσσερα χρόνια νωρίτερα. Το συγκεκριμένο πρότζεκτ, όπως αναφέρει το Αθηναϊκό Πρακτορείο Ειδήσεων, είναι υπό την αιγίδα του ιδρύματος «The Jon Bon Jovi Soul Foundation», στόχος του οποίου είναι «να σπάσει τον κύκλο της πείνας, της φτώχειας και της έλλειψης στέγης».</p>
      <p>«Όλοι είναι ευπρόσδεκτοι στα τραπέζια μας, όπου στο μενού υπάρχουν προϊόντα ντόπιας παραγωγής, αξιοπρέπεια και σεβασμός» επισημαίνεται σε ανακοίνωση των εστιατορίων Soul Kitchen. Δεν υπάρχει δυνατότητα κράτησης, όποιος έλθει πρώτος, αυτός κάθεται και σερβίρεται, αλλά δίνεται προτεραιότητα σε όσους δεν αντέχουν το κόστος ενός ζεστού πιάτου. Στο μενού δεν αναγράφονται τιμές, όσοι έχουν την οικονομική δυνατότητα να φάνε έξω ενθαρρύνονται να κάνουν μια δωρεά 20 ευρώ. Όσοι δεν έχουν αυτή τη δυνατότητα ενθαρρύνονται να βοηθήσουν εθελοντικά είτε στο σερβίρισμα, είτε στην κουζίνα. Τα πιάτα είναι από αυτά που «σου τρέχουν τα σάλια»: «Orange Ginger Sesame Chicken», «Soul Seasoned Cod Fillet over Pasta» και «Roasted Vegetable Quinoa», για παράδειγμα.</p>
      <p>Σύμφωνα με το ιστότοπο του Soul Kitchen, το 54% των γευμάτων που έχουν έως σήμερα προσφερθεί πληρώθηκε με δωρεές και για το υπόλοιπο 46% προσφέρθηκε εθελοντική εργασία.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/lifestyle/article/976748/i-bon-jovi-akoma-xepoulane-akoma-ke-se-cd.html"/>
        <a href="https://www.news.gr/lifestyle/article/2051755/i-maria-bekatorou-den-me-kalouse-stis-ekpompes-tis.html"/>
        <a href="https://www.news.gr/lifestyle/article/2052061/goo-hara-afise-chirografo-simioma-ligo-prin-aftoktonisi.html"/>
      </related>
    </article>
  </body>
</html>