<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/tenis/3364287/nista-on-tu-nije-radio-posebno-samo-sve-sto-je-radio-bilo-je-posebno-zasto-toliko-volima-janka-tipsarevica"/>
    <meta property="og:site_name" content="kurir.rs"/>
    <meta property="article:published_time" content="2019-11-25T19:10:00+00:00"/>
    <meta property="og:title" content="NIŠTA ON TU NIJE RADIO POSEBNO, SAMO SVE ŠTO JE RADIO BILO JE POSEBNO! Zašto toliko volima Janka Tipsarevića?"/>
    <meta property="og:description" content="Pre nekoliko dana Janko Tipsarević odigrao je svoj poslednji profesionalni teniski meč za reprezentaciju, a nedavno i svoj poslednji turnir."/>
  </head>
  <body>
    <article>
      <h6 class="kicker">SJAJNA PRIČA!</h6>
      <h1>NIŠTA ON TU NIJE RADIO POSEBNO, SAMO SVE ŠTO JE RADIO BILO JE POSEBNO! Zašto toliko volima Janka Tipsarevića?</h1>
      <address>
        <time datetime="2019-11-25T19:10:00+00:00">25 Nov 2019, 19:10</time>
      </address>
      <p>
        <b>Pre nekoliko dana Janko Tipsarević odigrao je svoj poslednji profesionalni teniski meč za reprezentaciju, a nedavno i svoj poslednji turnir.</b>
      </p>
      <p>Karijera 19 godina u nacionalnom timu i 17 godina na profesionalnim terenima širom sveta bila je sve samo ne obična.</p>
      <p>I on, bio je i ostao do kraja poseban.</p>
      <p>Svoj.</p>
      <p>Pre nekoliko godina kada sam opremao kancelarije, shvatio sam da imam mnogo stotina kvadrata praznih zidova i odlučio da ih popunim nekim istinskim herojima - počinje<a href="https://www.linkedin.com/pulse/bio-jednom-jedan-janko-ivan-minic/?fbclid=IwAR0FiYrDiDgo5KtL053bKYIbnxjiWFvCKYbccV4jxAjGVS7zlt001DLak8Y"> svoju priču bloger Ivan Minić</a>.</p>
      <p>Svi koji dođu, obožavaju te uramljene ilustracije, ali često pitaju otkud tu Janko, a nema Novaka.</p>
      <p>Neretko, pomisle da ne volim Noleta, što apsolutno nije tačno.</p>
      <p>Ali... to su "moji" zidovi, i "moji" heroji.</p>
      <p>Koliko god to nekome sa strane delovalo čudno i nerazumljivo, ti neki ljudi su bili inspiracija i motiv da skupim hrabrosti i pokušam neke stvari.</p>
      <p>Gotovo niko od njih nije najveći svih vremena u onome čime se bavio.</p>
      <p>Nole to jeste, i verujem da će kada objavi kraj karijere to biti nedvosmisleno.</p>
      <p>Samo... on je savršeni sportista, a ja sa takvima nikada nisam mogao da se identifikujem. Mogao sam samo da im se divim, sa distance, ali oni nikada nisu bili "moji".</p>
      <p>Janko je bio i ostao moj.</p>
      <p>Volim ga uprkos i zbog svih njegovih specifičnosti.</p>
      <p>Volim ga jer je srcem i glavom uvek nadmašivao ono što su noge i ruke mogle da urade.</p>
      <p>Volim ga jer je "jedan od nas" nesavršenih. Ambasador. Čovek od krvi i mesa.</p>
      <p>Jer nije prihvatio da "ne može", a onda dokazao da može.</p>
      <p>Iskren, borben, diskretni heroj, čiju sam celu karijeru pratio kao da je član porodice.</p>
      <p>Čijim sam se pobedama radovao kao da su moje.</p>
      <p>A nekima... onim baš karakteristično njegovim, i više.</p>
      <p>Kao klinac, imaš te neke heroje na koje se ugledaš... Malo nas ima prilike da ih upozna, a nekad je to možda i dobro. Često heroji ne budu ono što smo mislili i želeli.</p>
      <p>Pre par godina Janka sam video sasvim slučajno, na aerodromu, i nisam mogao da mu ne priđem.</p>
      <p>Upoznali smo se, rekao sam mu par reči i pohvalio intervju koji je malo pre toga dao Ozmu. Bio je to drugi, od tri povratka nakon teških povreda prethodnih nekoliko godina.</p>
      <p>Vodio je klince iz kluba na neke turnire i bio srećan što će ponovo igrati tenis...</p>
      <p>I ja sam bio. Jer ATP tur bez njega jednostavno nije bio isti.</p>
      <p>Krajem te godine imao sam priliku i da ga upoznam, i da uz svesrdnu pomoć kolega uradimo veliki<a href="https://www.011info.com/intervju/janko-tipsarevic-beograd-nije-najlepsi-grad-ali-svi-iz-njega-ponesu-najlepse-uspomene"> intervju za 011info</a>.</p>
      <p>I bila mi je frka... sedeo sam kao na iglama, i nisam ni primetio da je ušao u kafić, a onda je prišao i pozdravio me po imenu.</p>
      <p>U narednih skoro tri sata ispričali smo se kao da se znamo ceo život. Dobili smo odličan intervju, a ja sam shvatio da je "moj" Janko baš sve ono što sam toliko voleo kod njega, ali i mnogo više.</p>
      <p>Divan suprug, ćale za primer, i neko ko je već tada počeo neku talentovanu decu da uči nečemu još važnijem od tenisa. Tome kako da u sebi pronađu i probude heroje.</p>
      <p>I znam da možda deluje kao da čitate Ivana kada je imao 14 godina, a ne matorog konja od 34, ali moj heroj "prelazi na sledeći nivo" u životu, i ja ne mogu a da se ne zahvalim za svu hrabrost, snagu, volju koju je u ovih 20 godina usadio u mene.</p>
      <p>A ništa on tu nije posebno radio.</p>
      <p>Samo je sve što je radio bilo posebno.</p>
      <p>Bio je i ostao svoj.</p>
      <p>Tako predivno svoj da je ličnim primerom pokrenuo mnoge sjajne stvari, i neke, nadam se, sjajne ljude.</p>
      <p>Kurir sport / <a href="https://www.linkedin.com/pulse/bio-jednom-jedan-janko-ivan-minic/?fbclid=IwAR0FiYrDiDgo5KtL053bKYIbnxjiWFvCKYbccV4jxAjGVS7zlt001DLak8Y"> bloger Ivan Minić </a></p>
      <related>
        <h4>NE PROPUSTITE</h4>
        <a href="https://www.kurir.rs/sport/tenis/3363239/dejvis-kup-u-arhivi-zimonjic-troicki-i-tipsarevic-vratili-se-iz-madrida-u-beograd"/>
        <a href="https://www.kurir.rs/stars/3362349/biljana-sa-jankom-ceka-drugo-dete-tipsareviceva-supruga-progovorila-o-trudnoci-i-imenu-bebe-a-i-njena-sestra-je-trudna"/>
        <a href="https://www.kurir.rs/sport/tenis/3362179/tipsarevic-pozdravio-citaoce-kurira-i-otkrio-supruga-je-organizovala-ono-iznenadjenje-nisam-znao-nista-kurir-tv"/>
        <a href="https://www.kurir.rs/sport/tenis/3362129/janko-na-ivici-suza-kakvo-iznedjanje-za-tipsarevica-posle-meca-sa-francuzima-nadal-i-kolege-odusevili-tipsu-kurir-tv"/>
      </related>
    </article>
  </body>
</html>