<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/iraks-forsvarsminister-utreds-for-krigsbrott-5459472.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T19:05:00+00:00"/>
    <meta property="og:title" content="Iraks försvarsminister utreds för krigsbrott"/>
    <meta property="og:description" content="Brott Den irakiske försvarsministern Najah al-Shammari utreds för brott mot mänskligheten. Dessutom bekräftar polisen att en förundersökning om både bidragsbrott och brott mot folkbokföringslagen pågå"/>
  </head>
  <body>
    <article>
      <h1>Iraks försvarsminister utreds för krigsbrott</h1>
      <h2>Brott Den irakiske försvarsministern Najah al-Shammari utreds för brott mot mänskligheten. Dessutom bekräftar polisen att en förundersökning om både bidragsbrott och brott mot folkbokföringslagen pågår mot ministern.</h2>
      <address><time datetime="2019-11-25T19:05:00+00:00">25 Nov 2019, 19:05</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5459473/1125201002/iraks-forsvarsminister-najah-a?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Hadi Mizban | Iraks försvarsminister Najah al-Shammari. Arkivbild.</figcaption>
      </figure>
      <p>Flera anmälningar har kommit in mot Najah al-Shammari om misstänkt krigsbrott i Irak. Riksenheten mot internationell och organiserad brottslighet arbetar nu med att se hur man ska gå vidare med utredningen. Förundersökningen befinner sig "i ett mycket tidigt skede", enligt ett pressmeddelande från Åklagarmyndigheten.</p>
      <blockquote>Åklagaren tycker att ärendet är i ett så pass tidigt skede så hon vill vara väldigt knapphändig i sin information, säger Karin Rosander, kommunikationsdirektör på myndigheten.</blockquote>
      <p>Anklagelser har redan tidigare riktats mot försvarsminister för att ha varit delaktig i att drygt 300 demonstranter mist livet under de våldsamma protesterna i landet, bland annat genom användandet av vissa typer av vapen.</p>
      <h3>Utreds för bidragsbrott</h3>
      <p>Najah al-Shammari tillträdde som försvarsminister i juni i år men har tidigare bott i Sverige och är svensk medborgare. I helgen rapporterade flera medier att al-Shammari misstänks ha begått bidragsbrott, uppgifter som nu bekräftas av svensk polis.</p>
      <blockquote>Vi från polisens sida har inlett en förundersökning redan den 8 november i år. I medier har det stått grovt bidragsbrott, men vi har inlett om bidragsbrott. Jag kan konstatera att det är två personer som är misstänkta, säger Jan Granqvist på polisens bedrägerisektion i Stockholm, till SVT Nyheter.</blockquote>
      <p>Dessutom pågår en utredning om folkbokföringsbrott och enligt Granqvist har polisen en nära dialog med Försäkringskassan i fallet.</p>
      <h3>Svensk medborgare</h3>
      <p>Uppgifterna om att al-Shammari har dubbelt medborgarskap har tidigare uppmärksammats i medier Irak men förnekats av regimen. I Irak är det tillåtet för irakier att ha dubbla medborgarskap, vilket det inte ska vara för ministrar i regeringen.</p>
      <p>I lördags gick försvarsministern till motangrepp och meddelade, via landets försvarsdepartements Facebooksida, att en svensk jurist anlitats för att dra medier inför rätta för falska uppgifter. Av texten framgår det dock inte exakt vilka påstått oriktiga uppgifter den svenska advokaten ska titta närmare på.</p>
      <p>Rättat: I en tidigare version förekom en felaktiv stavning av Najah al-Shammari.</p>
    </article>
  </body>
</html>