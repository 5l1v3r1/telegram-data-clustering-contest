<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7909423"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T19:02:00+00:00"/>
    <meta property="og:title" content="Блеър: Нито торите, нито лейбъристите заслужават да спечелят изборите"/>
    <meta property="og:description" content="Нито една от двете големи политически сили във Великобритания - Консервативната и Лейбъристката партия, заслужава да спечели предсрочните парламентарни избори на 12 декември"/>
  </head>
  <body>
    <article>
      <h1>Блеър: Нито торите, нито лейбъристите заслужават да спечелят изборите</h1>
      <address><time datetime="2019-11-25T19:02:00+00:00">25 Nov 2019, 19:02</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Нито една от двете големи политически сили във Великобритания - Консервативната и Лейбъристката партия, заслужава да спечели предсрочните парламентарни избори на 12 декември.</p>
      <p>Това заяви бившият премиер Тони Блеър - единственият лейбъристки лидер печелил три пъти избори, цитиран от <a href="http://bnr.bg/post/101196432/toni-blear-nito-torite-nito-vigite-zaslujavat-da-spechelat-izborite">БНР</a>. Той се аргументира с тезата, че и двете партии градят платформите си на фантазии, които ще струват скъпо на британците.</p>
      <p>За консерваторите на Борис Джонсън Блеър заяви, че няма как да договорят отношенията с Европейския съюз до края на идната година:</p>
      <p>„Значи Брекзит без споразумение още не е изключен. Даже ще дойде като най-вероятният изход, ако консерваторите спазят предизборните си обещания“.</p>
      <p>За своята партия Блеър констатира, че тя сега е под контрола на марксистко-ленинското си крило и предупреди настоящия ѝ лидер Джереми Корбин, че радикалните планове за икономиката, включващи ренационализация на отрасли и данък богатство, ще доведат до още по-голям хаос:</p>
      <p>„Проблемът с революциите, не е как започват, а как свършват - обикновено зле“, отбеляза бившият британски премиер.</p>
      <p>Тони Блеър призова за втори референдум "за" или "против" Брекзит и след това нови предсрочни избори.</p>
    </article>
  </body>
</html>