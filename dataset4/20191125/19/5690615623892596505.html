<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837767-zelenskiy-poskarzhivsya-na-falsifikat-spirtu-khoch-odnochasno-vidkrivaye-shlyakh-do-yogo-kontrabandi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T19:42:00+00:00"/>
    <meta property="og:title" content="Зеленський поскаржився на фальсифікат спирту, хоч одночасно &quot;відкриває&quot; шлях до його контрабанди"/>
    <meta property="og:description" content="КИЇВ. 25 листопада. УНН. Президент Україна Володимир Зеленський висловив занепокоєння з приводу контрафактного алкоголю. Про це він зазначив у черговому …"/>
  </head>
  <body>
    <article>
      <h1>Зеленський поскаржився на фальсифікат спирту, хоч одночасно "відкриває" шлях до його контрабанди</h1>
      <address><time datetime="2019-11-25T19:42:00+00:00">25 Nov 2019, 19:42</time> by <a rel="author">Ірина Макаренко</a></address>
      <p><b>КИЇВ. 25 листопада. УНН.</b> Президент Україна Володимир Зеленський висловив занепокоєння з приводу контрафактного алкоголю. Про це він зазначив у черговому відео-блозі, який оприлюднив на своїй сторінці у Facebook передає <b>УНН</b>.</p>
      <p>Так, за словами Президента, ВР проголосувала за "важливий законопроект про демонополізацію спиртової галузі".</p>
      <p>"Прийняли дуже важливі закони – про кримінальну відповідальність за незаконний видобуток бурштину і про демонополізацію спиртової галузі. Дуже важливий закон, тому що ви знаєте, що відбувалось на наших спиртових заводах. По-перше, статистика не дуже гарна, я про це говорив, що наша держава недоотримала біля 8 млрд грн у бюджет, а по-друге, на цих заводах наші люди працювали вночі, у другу, третю, четверту зміну, і це була і незаконна, але що найгірше – неякісна продукція, яка потім з’являлась на полицях в різних магазинах, кіосках, на ринках, велика кількість цього контрафакту", - сказав він, додавши, що "через це було багато випадків отруєння спиртом".</p>
      <p>Разом з тим, за оцінками економістів саме запропонований Зеленським так званий "спиртовий" законопроект (№2300) не тільки не вирішує проблеми неякісного спирту, але й створює сприятливі умови для контрабанди "лівого" спирту з "Л/ДНР" та Придністров'я.</p>
      <p>Річ у тому, що президентська редакція документ №2300 передбачає <a href="https://www.unn.com.ua/uk/news/1837739-ukrayina-vidmovitsya-vid-ukrayinskogo-spirtu-zakonoproekt-zelenskogo">відсутність норми</a> про виробництво алкогольної продукції зі спирту виключно українського походження. </p>
      <p>А правки Офісу Президента до законопроекту № 2300 (в рамках підготовки документу до другого читання) передбачають ще й дозвіл на імпорт спирту окремими підприємствами з 2023 року.</p>
      <p>Саме ці обставини <a href="https://www.unn.com.ua/uk/news/1837740-zakonoproekt-zelenskogo-vidkriye-kontrabandu-livogo-spirtu-z-l-dnr-ta-pridnistrovya-ekonomist">сприятимуть контрабанді</a> нелегального спирту в Україну, переконаний Олександр Охріменко.</p>
      <p>На переконання низки експертів, законопроект №2300 лобіює інтереси горілчаних компаній, зокрема іноземних, і <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">“вбиває” ДП “Укрспирт”</a>. </p>
      <p>Через таку ситуацію <a href="https://www.unn.com.ua/uk/news/1836488-straykom-vimagaye-ne-rozvalyuvati-ukrspirt-i-zberegti-5-tisyach-robochikh-mists">профспілка</a> ДП "Укрспирт" анонсувала страйки та вимагає зустрічі з Президентом, аби запропонувати йому шляхи прибуткової приватизації підприємства та виваженої демонополізації галузі з найменшими ризиками для економіки та суспільства, яке може стати споживачем неякісної, безконтрольно імпортованої та контрабандної спиртової продукції. В ОП із діалогом з працівниками спиртових підприємств поки зволікають.</p>
      <p>"Слуги народу" у парламенті, у свою чергу, все ж <a href="https://www.unn.com.ua/uk/news/1836008-slugi-narodu-obitsyayut-gruntovno-doopratsyuvati-spirtoviy-zakon-prezidenta-do-drugogo-chitannya">пообіцяли суттєво доопрацювати</a> президентську законодавчу ініціативу (№2300) до другого читання. Також у профільному економічному Комітет ВР пообіцяли зустрітися і з профспілками "Укрспирту". Проте, коли саме може відбутися така зустріч поки не повідомили.</p>
    </article>
  </body>
</html>