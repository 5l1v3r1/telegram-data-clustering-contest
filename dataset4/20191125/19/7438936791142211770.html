<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Chabr-TOP-09-Konecne-se-podarilo-vyresit-zalezitost-ktera-byla-ostudou-Prahy-604673"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T19:54:00+00:00"/>
    <meta property="og:title" content="Chabr (TOP 09): Konečně se podařilo vyřešit záležitost, která byla ostudou Prahy"/>
    <meta property="og:description" content="Rada hl. m. Prahy dnes schválila uzavření dohod se všemi vlastníky staveb a pozemků v rozhodném území potřebném k zajištění rekonstrukce terasy nad stanicí metra Budějovická. Podařilo se tak vyřešit několik let trvající majetkoprávní spor a tolik potřebná rekonstrukce může nyní začít."/>
  </head>
  <body>
    <article>
      <h1>Chabr (TOP 09): Konečně se podařilo vyřešit záležitost, která byla ostudou Prahy</h1>
      <address>
        <time datetime="2019-11-25T19:54:00+00:00">25 Nov 2019, 19:54</time>
      </address>
      <p>
        <b>Rada hl. m. Prahy dnes schválila uzavření dohod se všemi vlastníky staveb a pozemků v rozhodném území potřebném k zajištění rekonstrukce terasy nad stanicí metra Budějovická. Podařilo se tak vyřešit několik let trvající majetkoprávní spor a tolik potřebná rekonstrukce může nyní začít.</b>
      </p>
      <p>„Je zásadním úspěchem, že se nám po měsících zdlouhavých jednání podařilo vyřešit záležitost, která byla letitou ostudou Prahy. Konečně jsme dotáhli do konce majetkoprávní dohodu k terase na Budějovické, bez níž by nebylo možné začít s opravami,“ uvedl radní pro oblast majetku Jan Chabr.</p>
      <p>Mnohostranná dohoda s dalšími vlastníky představuje pro všechny zúčastněné kompromis. Základem je prohlášení všech stran, že terasa patří hlavnímu městu a jeho vlastnictví nebude nikdo zpochybňovat u soudu. Případný spor o vlastnictví by patrně probíhal několik let a blokoval by rekonstrukci terasy. Dohoda na druhé straně zajišťuje její bezplatné užívání veřejností. Dále ošetřuje bezpečnost provozu na terase a pod ní a sousedních přiléhajících objektů. Součástí komplexu ujednání je i spolurozhodování Českou spořitelnou a společností DBK Praha o nadměrné komerční činnosti v prostoru s ohledem na bezpečnost provozu. S ohledem na předpokládané užívání terasy veřejností se zřizuje služebnost bezplatně, neboť jde o veřejný zájem.</p>
      <p>Dohoda uzavřená s Českou spořitelnou dále řeší konkrétní způsob provádění rekonstrukce, neboť připravená projektová dokumentace počítá se zásahy do její budovy.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Chabr-TOP-09-Praha-zacala-vybirat-plochy-pro-legalni-graffiti-601540"/>
        <a href="https://www.parlamentnilisty.cz/politika/politici-volicum/Chabr-TOP-09-Na-boj-s-cernou-reklamou-jsme-vyclenili-temer-sest-milionu-600893"/>
        <a href="https://www.parlamentnilisty.cz/politika/politici-volicum/Chabr-TOP-09-Prostor-na-povrchu-Stalinova-pomniku-muzeme-zpristupnit-599129"/>
        <a href="https://www.parlamentnilisty.cz/politika/politici-volicum/Chabr-TOP-09-Prazsky-magistrat-pomuze-s-rozsirenim-mist-pro-legalni-graffiti-597269"/>
      </related>
    </article>
  </body>
</html>