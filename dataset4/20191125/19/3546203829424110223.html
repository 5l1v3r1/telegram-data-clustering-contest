<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1739429531_Prokuraturata_iska_imuniteta_na_Elena_Yoncheva_kato_evrodeputat"/>
    <meta property="og:site_name" content="webcafé"/>
    <meta property="article:published_time" content="2019-11-25T19:48:00+00:00"/>
    <meta property="og:title" content="Прокуратурата иска имунитета на Елена Йончева като евродепутат"/>
    <meta property="og:description" content="Българската прокуратура поиска имунитета на Елена Йончева като евродепутат."/>
  </head>
  <body>
    <article>
      <h1>Прокуратурата иска имунитета на Елена Йончева като евродепутат</h1>
      <address><time datetime="2019-11-25T19:48:00+00:00">25 Nov 2019, 19:48</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/07/31/eio3107/1170x726.jpg"/>
        <figcaption>Това потвърди председателят на Европарламента Дейвид Сасоли в началото на заседанието в Страсбург</figcaption>
      </figure>
      <p>Българската прокуратура поиска имунитета на Елена Йончева като евродепутат.</p>
      <p>Искането вече е изпратено до Европейския парламент, допълват от News.bg.</p>
      <p>Това потвърди председателят на Европарламента Дейвид Сасоли в началото на заседанието в Страсбург. Той допълни, че е разпоредил искането да бъде препратено към Комисията по правосъдие и правни въпроси.</p>
      <p>Йончева е обвинена в пране на пари по делото за фалиралата вече КТБ. Целта на свалянето на депутатската защита е срещу нея да бъде образувано наказателно производство от страна на Спецпрокуратурата.</p>
      <p>Във връзка с тези обвинения през ноември 2018 г. главният прокурор Сотир Цацаров поиска имунитета на шестима депутати, сред които и Йончева.</p>
      <p>Почти веднага след това тя заяви, че сама се отказва от депутатския си имунитет, но и обяви действията на прокуратурата като политическо преследване.</p>
      <p>В нейна подкрепа от имунитета си се отказа и нейният колега от БСП - Георги Михайлов, който заяви пред медиите, че не му е необходима депутатска защита.</p>
      <p>Цацаров от своя страна още през юли месец се закани, че ще поиска имунитета на Йончева и като евродепутат.</p>
      <p>Запознати с подобни казуси в Европарламента казват, че досега няма случай, в който да е отказано свалянето на имунитета на европейски депутат, предават от "Дарик".</p>
      <p>Искането за имунитета на Йончева ще бъде гласувано на следващата сесия на Европарламента. Тя е вторият евродепутат, за когото искат сваляне на имунитета и в ЕП.</p>
      <p>Първият беше Сергей Станишев във връзка с изчезнали доклади, докато беше премиер. Впоследствие Станишев беше оправдан.</p>
      <p>Процедурата предвижда да се даде право на самия евродепутат да представи своята позиция по искането, преди да бъде взето окончателно решение. Йончева от своя страна вече заяви пред БНР, че сама ще се откаже от депутатската си защита.</p>
      <related>
        <h4>Още по темата</h4>
        <a href="https://www.webcafe.bg/newscafe/politika/id_920902095"/>
        <a href="https://www.webcafe.bg/newscafe/bulgaria/id_1824982654"/>
        <a href="https://www.webcafe.bg/newscafe/politika/id_1298730778"/>
      </related>
    </article>
  </body>
</html>