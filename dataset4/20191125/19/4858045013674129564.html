<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/administratia-islamista-de-la-teheran-ameninta-statele-suspectate-de-implicare-in-protestele-din-iran_1406636.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T19:02:54+00:00"/>
    <meta property="og:title" content="Administraţia islamistă de la Teheran ameninţă statele suspectate de implicare în protestele din Iran"/>
    <meta property="og:description" content="Administraţia islamistă de la Teheran a ameninţat, luni, că Iran ul va riposta la acţiunile Statelor Unite, Marii Britanii, Israelului şi..."/>
  </head>
  <body>
    <article>
      <h1>Administraţia islamistă de la Teheran ameninţă statele suspectate de implicare în protestele din Iran</h1>
      <address><time datetime="2019-11-25T19:02:54+00:00">25 Nov 2019, 19:02</time> by <a rel="author">Remus Vlad</a></address>
      <p>Administraţia islamistă de la Teheran a ameninţat, luni, că <a href="https://www.stiripesurse.ro/personalitati/iran_353.html">Iran</a>ul va riposta la acţiunile Statelor Unite, Marii Britanii, Israelului şi Arabiei Saudite, acuzate de susţinerea <a href="https://www.stiripesurse.ro/personalitati/protest_220.html">protest</a>elor din oraşele iraniene, anunță MEDIAFAX.</p>
      <p>"Dacă depăşiţi linia roşie, vă vom distruge. Nu vom lăsa nicio acţiune fără ripostă. Dacă Iranul va decide să riposteze, inamicul nu va mai avea deloc siguranţă", a declarat generalul Hossein Salami, comandantul Gardienilor Revoluţiei din Iran, citat de agenţia Associated Press.</p>
      <p>Comandantul militar a făcut aceste declaraţii în faţa a zeci de mii de susţinători ai Administraţiei de la Teheran. Demonstraţia de susţinere a fost organizată sub sloganul "Ridicarea poporului din Teheran împotriva protestelor".</p>
      <p>Cel puţin 106 protestatari au fost ucişi în cursul demonstraţiilor din Iran, organizate ca protest faţă de majorarea preţurilor la carburanţi, a anunţat organizaţia pentru drepturile omului Amnesty International.</p>
    </article>
  </body>
</html>