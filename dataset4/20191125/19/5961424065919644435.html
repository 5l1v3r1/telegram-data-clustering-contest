<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7150511/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88-%D8%BA%DB%8C%D8%B1-%D9%88%D8%A7%D9%82%D8%B9%DB%8C-%D8%A7%D8%B3%D8%AA%D8%AE%D9%88%D8%AF%D8%B1%D9%88%D8%B3%D8%A7%D8%B2%D8%A7%D9%86-%D8%A8%D8%A7-%D9%85%D8%B4%D8%AA%D8%B1%DB%8C%D8%A7%D9%86-%D8%AE%D9%88%D8%AF-%D9%85%D8%B5%D8%A7%D9%84%D8%AD%D9%87-%DA%A9%D9%86%D9%86%D8%AF"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-11-25T19:35:00+00:00"/>
    <meta property="og:title" content="افزایش قیمت خودرو غیر واقعی است/خودروسازان با مشتریان خود مصالحه کنند"/>
    <meta property="og:description" content="رحمانی گفت:بعضی از افراد سودجو در فضای مجازی اقدام به فروش خودرو کرده تا قیمت‌ها را در بازار بالا ببرند."/>
  </head>
  <body>
    <article>
      <h1>افزایش قیمت خودرو غیر واقعی است/خودروسازان با مشتریان خود مصالحه کنند</h1>
      <h2>وزیر صمت؛</h2>
      <address>
        <time datetime="2019-11-25T19:35:00+00:00">25 Nov 2019, 19:35</time>
      </address>
      <h3>رحمانی گفت:بعضی از افراد سودجو در فضای مجازی اقدام به فروش خودرو کرده تا قیمت‌ها را در بازار بالا ببرند.</h3>
      <p>به گزارش <a href="https://www.yjc.ir/fa/comercial">گروه اقتصادی باشگاه خبرنگاران جوان</a> به نقل از صدا و سیما، رضا رحمانی در حاشیه جلسه علنی مجلس شورای اسلامی افزود: با خودروسازانی که مشکلات خاصی را در شرایط جدید کشور دارند جلسه گذاشتیم و ساز و کار‌هایی را بررسی کردیم تا اگر می‌توانند خودرو‌های دیگری را تامین کنند و اگر نه باید به طریقی با مشتری مصالحه کنند.</p>
      <p>وزیر صنعت‏، معدن و تجارت گفت: شرکت خودروسازی آذربایجان به دلیل آنکه قطعات خودرو و خود خودرو را در شرایط خاص کشور نمی‌تواند وارد کند باید با مشتریان خود مصالحه کند.</p>
      <p>وی گفت: راهی غیر از مصالحه نیست و اگر در گفتگو‌ها به نتیجه نرسند باید به دستگاه قضایی مراجعه و در نهایت به حکم دادگاه تمکین کنند.</p>
      <p>وزیر صنعت‏، معدن و تجارت افزود: به خودرو سازان توصیه می‌کنم هوای مشتری را داشته باشند که همین مشتری‌ها در مواقع غیر بحران به دردشان می‌خورند.</p>
      <p>رحمانی گفت: بازرسی‌ها و نظارت‌ها در آینده هم قطعاَ تداوم خواهد داشت و ما هم به دنبال این هستیم که تاثیر روانی مردم را اذیت نکند.</p>
      <p>وی افزود: افزایش قیمت بنزین باعث افزایش قیمت در حوزه حمل و نقل شده که این افزایش قیمت نباید اتفاق بیفتد و تاثیر گرانی بنزین در این حد نیست که یک عده کرایه افزایش می‌دهند.</p>
      <p>وزیر صنعت‏، معدن و تجارت گفت: به هر حال قیمت‌ها را باید کنترل کرد و افزایش قیمت‌ها را در حد واقعی دستگاه‌های نظارتی می‌پذیرند، اما با کسانی که بخواهند بی جهت افزایش قیمت دهند و دنبال سوء استفاده هستند برخورد جدی می‌شود.</p>
      <p>رحمانی ادامه داد: کنترل قیمت‌ها را از چند منظر پیگیر هستیم یکی از روند‌ها از مبدا است یعنی از تولید کالا را تا به دست مصرف کننده برسد دنبال می‌کنیم.</p>
      <p>وی تصریح کرد: روند بعدی توزیع عمده و توزیع خرده است در تمام این مراحل بازرسان ما حضور دارند و قیمت‌ها را کنترل می‌کنند.</p>
      <p>وزیر صنعت‏، معدن و تجارت افزود: با انجمن‌های مربوطه هماهنگی‌های لازم انجام گرفته و اکثراَ خودشان مراقب هستند و راقب بودند که افزایش قیمتی را اعمال نکنند.</p>
      <p>رحمانی گفت: برخی از گرانی‌ها تاثیر طبیعی دارد و وقتی بنزین از هزار تومان به هزار و ۵۰۰ تومان رسیده قطعاَ یک تاثیری بر برخی از کالا‌ها خواهد داشت.</p>
      <p>وی بیان کرد: از نظر کارشناسان افزایش قیمت بنزین تاثیر خیلی خاصی بر دیگر کالا‌ها نباید داشته باشد و اگر هم دارد خیلی ناچیز است، به عنوان مثال در بازار خودرو افزایش قیمتی نداشته ایم، اما در قیمت بعضی از خودرو‌ها از هفته گذشته تا این هفته شاهد نوسان بوده ایم.</p>
      <hr/>
      <p>بیشتر بخوانید:<a href="https://www.yjc.ir/fa/news/7142875/%D8%A7%D8%B3%D8%A7%D9%85%DB%8C-%D8%A8%D8%B1%D8%AE%DB%8C-%DA%AF%D8%B1%D8%A7%D9%86-%D9%81%D8%B1%D9%88%D8%B4%D8%A7%D9%86-%D8%B1%D8%A7-%D8%B9%D9%84%D9%86%DB%8C-%D8%AE%D9%88%D8%A7%D9%87%DB%8C%D9%85-%DA%A9%D8%B1%D8%AF-%D9%87%D9%85%DA%A9%D8%A7%D8%B1%DB%8C-%D8%A7%D8%B5%D9%86%D8%A7%D9%81-%D9%88-%D8%A7%D8%AA%D8%AD%D8%A7%D8%AF%DB%8C%D9%87%E2%80%8C%D9%87%D8%A7-%D8%A8%D8%B1%D8%A7%DB%8C-%D8%AA%D8%A7%D9%85%DB%8C%D9%86-%DB%B1%DB%B0%DB%B0-%D9%82%D9%84%D9%85-%DA%A9%D8%A7%D9%84%D8%A7">اسامی برخی گران فروشان را علنی خواهیم کرد/ همکاری اصناف و اتحادیه‌ها برای تامین ۱۰۰ قلم کالا</a></p>
      <hr/>
      <p>وزیر صنعت‏، معدن و تجارت گفت: بعضی از افراد سودجو هم در بازار خودرو دوباره دست به کار شده اند و به عنوان مثال یک شخص به طور غیر واقعی در فضای مجازی اقدام به فروش پنج هزار خودرو کرده بود تا قیمت‌ها را بالا ببرند.</p>
      <p>رحمانی در خصوص تشدید بازرسی‌ها در هفته جاری نسبت به هفته قبل از سهمیه بندی بنزین هم تصریح کرد: شاهد افزایش ۲۰۰ درصدی تشکیل پرونده تخلفات از طرف بازرسانمان بوده ایم.</p>
      <p>وی در پایان از رسانه ها، اتاق بازرگانی و اتاق اصناف و بسیج تشکر کرد و گفت: این دستگاه‌ها باعث شدند تا کمبود‌ها جبران شود و همچنان باید پای کار بمانند.</p>
      <p>انتهای پیام/</p>
    </article>
  </body>
</html>