<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/stadsteatern-firar-60-ar-med-jubileumsforestallning/"/>
    <meta property="og:site_name" content="DN.SE"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Stadsteatern firar 60 år med jubileumsföreställning"/>
    <meta property="og:description" content="Sissela Kyle: ”Det är en berättelse om Stockholms stadsteater”"/>
  </head>
  <body>
    <article>
      <h1>Stadsteatern firar 60 år med jubileumsföreställning</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author" href="https://www.dn.se/av/nichlas-alsing-pettersson/" target="_blank">Nichlas Alsing Pettersson</a></address>
      <p>
        <b>Stockholms stadsteater fyller 60 nästa år – vilket firas med en jubileumsföreställning. En stor ensemble med några av teaterns största stjärnor deltar. Sissela Kyle står för regin. </b>
      </p>
      <p>Kulturhuset Stadsteatern vid Sergelstorg har sedan årsskiftet varit stängt på grund av en <a href="https://www.dn.se/kultur-noje/kulturhuset-stadsteatern-stangs-for-miljardrenovering/">omfattande renovering</a>. Teatern öppnar återigen i oktober 2020. Under samma år firar Stockholms stadsteater 60 år. Med anledning av detta sätts en jubileumsföreställning upp. Lars Lind, Dan Ekborg, Leif Andrée och Helena Bergström är några av skådespelarna som tillsammans med en orkester och dansare kommer att stå på scen för att fira teatern.</p>
      <p>Den välrenommerade Sissela Kyle regisserar föreställningen, som går under namnet ”Det stora teaterkalaset”. </p>
      <p>
        <b>Vad ska föreställningen innehålla?</b>
      </p>
      <p>– Det är en berättelse om Stockholms stadsteater. Den är som en liten tidsresa men behöver för det nödvändigtvis inte vara kronologisk. Det vore spännande att göra nedslag i olika tider som har satt stort avtryck.</p>
      <p>
        <b>Vad hoppas du att publiken känner när de får se ”Det stora teaterkalaset”?</b>
      </p>
      <p>– Att de får känna sig stolta över Stockholms stadsteater och att vi lyckas förmedla de olika strömningarna som har funnits genom åren, och att vi samtidigt kan skoja om det på ett kärleksfullt sätt. Man ska få skoja om allt. </p>
      <p>
        <b>Hur långt har ni kommit i arbetet?</b>
      </p>
      <p>– Vi är väldigt tidigt i processen. Nu är vi ett konstnärligt team som hittills har ritat upp handfasta teman på post-it lappar. När föreställningen ska fyllas med innehåll kan vissa post-it lappar åka ner och andra åka upp. Jag hoppas verkligen att föreställningen kommer att innehålla humor, men också ha ett visst stråk av sentiment och allvar. Det vore på sin plats, precis som det ska vara på ett 60-årskalas.</p>
      <p>
        <b>Vad är din relation till Stockholms stadsteater?</b>
      </p>
      <p>– Jag var där för första gången 1995 med en föreställning som hette ”Arkadien”. Jag har under åren både regisserat, stått på scen och varit chef för Parkteatern. Det finns en stark koppling och jag tycker att Stockholms stadsteater är underbar.</p>
      <p>
        <b>Varför?</b>
      </p>
      <p>– Det är en institution med så mycket ambitioner och viljor. Kulturhuset Stadsteatern är en teater som ska finnas där för stadens invånare. Även om det har varit nyttigt för teatern att spela på olika platser runt om i staden under renoveringen så har en samlingsplats saknats. Det ska bli väldigt härligt att komma in i myllret igen med föreställningen.</p>
      <p>
        <b>Läs mer: </b>
      </p>
      <p>
        <a href="https://www.dn.se/kultur-noje/efter-renoveringen-krympt-repertoar-pa-kulturhuset-stadsteatern/">Efter renoveringen: krympt repertoar på Kulturhuset Stadsteatern</a>
      </p>
      <p><a href="https://www.dn.se/kultur-noje/kulturhuset-stadsteatern-sprids-ut-over-hela-stockholm/">Hit flyttar Kulturhuset Stadsteatern under renoveringen 2019-2020</a> </p>
      <details>
        <summary>"Det stora teaterkalaset"</summary>
        <p>Medverkande (fler tillkommer): Åke Lundqvist, Lars Lind, Yvonne Lombard, Meta Velander, Sven Ahlström, Vanna Rosenberg, Robert Fux, Elisabet Carlsson, Bahador Foladi, Helena Bergström, Stina Nordberg, Sara Jangfeldt, Dan Ekborg, Leif Andrée  </p>
        <p> </p>
        <p>Manus: Calle Norlén</p>
        <p>Regi: Sissela Kyle</p>
        <p>Koreografi &amp; biträdande regissör: Roine Söderlundh</p>
        <p> </p>
        <p>Premiär: 21 oktober 2020, Kulturhuset Stadsteatern</p>
      </details>
    </article>
  </body>
</html>