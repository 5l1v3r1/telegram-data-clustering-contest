<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/apple-zmeny-v-testovani-systemov/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T19:39:47+00:00"/>
    <meta property="og:title" content="iOS a iPadOS: Apple vraj plánuje výrazné zmeny v testovaní svojich systémov"/>
    <meta property="og:description" content="Svetoznáma spoločnosť Apple údajne plánuje pozmeniť spôsob testovania nových verzií svojich operačných systémov, menovite iOS a iPadOS."/>
  </head>
  <body>
    <article>
      <h1>iOS a iPadOS: Apple vraj plánuje výrazné zmeny v testovaní svojich systémov</h1>
      <h2>Palec hore.</h2>
      <address><time datetime="2019-11-25T19:39:47+00:00">25 Nov 2019, 19:39</time> by <a rel="author" href="https://www.techbyte.sk/author/roman/" target="_blank">Roman Drexler</a></address>
      <p>
        <b>Svetoznáma spoločnosť <a href="https://www.techbyte.sk/2019/11/apple-app-store-vapovacie-aplikacie/">Apple</a> údajne plánuje pozmeniť spôsob testovania nových verzií svojich operačných systémov, menovite iOS a iPadOS. Chce sa tak vyhnúť chybami preplnenému debutu, ktorým si prešiel iOS 13, píše <a href="https://www.engadget.com/2019/11/21/apple-has-a-plan-to-ensure-ios-13s-buggy-launch-doesnt-happen/?guccounter=1">Engadget</a>.</b>
      </p>
      <p>Americký výrobca tak chce na inováciách v prostredí <a href="https://www.techbyte.sk/2019/11/ios-a-ipad-os-13-2-3-cerstva-aktualizacia-opravuje-drobne-systemove-chyby/">iOS či iPadOS</a> pracovať oddelene. Pri testovaní teda bude k dispozícii stabilná verzia jedného z dvoch uvedených operačných systémov, pričom hlavné novinky budú <b>v štandardnom nastavení deaktivované</b>. Testeri si ich však, samozrejme, môžu aktivovať, a to prostredníctvom konfiguračného rozhrania.</p>
      <p>Vďaka tomuto spôsobu testovania dokáže Apple oveľa rýchlejšie zistiť, či čerstvo implementované vylepšenie obsahuje určitú chybu, ktorá by mohla spôsobiť nesprávnu funkcionalitu celého systému. Uplatnený by tak mohol byť už pri nadchádzajúcej generácii systému – <b>iOS 14</b>.</p>
      <p>Či sa však Apple skutočne rozhodne pre túto šikovnú a rozumnú stratégiu, nevieme. Musíme ale poznamenať, že iOS 13 po svojom vydaní nebol zrovna bezchybný, čiže je jasné, že sa musia učiniť určité opatrenia. A práve toto by mohlo byť jedno z nich.</p>
    </article>
  </body>
</html>