<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2111939"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T19:37:00+00:00"/>
    <meta property="og:title" content="Ледена пързалка ще радва два месеца деца и възрастни в центъра на Русе"/>
    <meta property="og:description" content="Русе, 25 ноември /Мартин Пенев, БТА/ Ледена пързалка ще радва деца и възрастни в Русе до 21 януари идната година. Атракционното съоръжение бе открито официално тази вечер с участието на спортисти по фигурно пързаляне от софийския клуб &quot;Ледени искри&quot; и със специален водещ Бате Енчо, съобщават от общинската управа в крайдунавския град. По думите на заместник-кмета по икономика, инвестиции и собственост Златомира Стефанова с ледената пързалка, която се изгражда за втора поредна зима в центъра на града, коледното настроение в Русе ще бъде още по-пъстро и позитивно. Съоръжението е разположено на пл. &quot;Света Троица&quot; - пред сградата на Русенската опера, и е с площ 450 кв. метра. Работното време е от 10,00 до 22,00 часа всеки ден. На разположение на гостите са общо 200 чифта кънки. За начинаещите кънкьори са предвидени 12 обучителни тренажори под формата на пингвинчета и мечета, които ще се предоставят безплатно. Пързалката има на разположение и квалифициран медицински екип, който при необходимост ще оказва първа помощ.…"/>
  </head>
  <body>
    <article>
      <h1>Ледена пързалка ще радва два месеца деца и възрастни в центъра на Русе</h1>
      <address>
        <time datetime="2019-11-25T19:37:00+00:00">25 Nov 2019, 19:37</time>
      </address>
      <p>BOBSTH 19:38:31 25-11-2019</p>
      <p>RM1934BO.020</p>
      <p>Русе - пързалка - ледена</p>
      <p>Ледена пързалка ще радва два месеца деца и възрастни в центъра на Русе</p>
      <p>Русе, 25 ноември /Мартин Пенев, БТА/</p>
      <p>Ледена пързалка ще радва деца и възрастни в Русе до 21 януари идната година. Атракционното съоръжение бе открито официално тази вечер с участието на спортисти по фигурно пързаляне от софийския клуб "Ледени искри" и със специален водещ Бате Енчо, съобщават от общинската управа в крайдунавския град.</p>
      <p>По думите на заместник-кмета по икономика, инвестиции и собственост Златомира Стефанова с ледената пързалка, която се изгражда за втора поредна зима в центъра на града, коледното настроение в Русе ще бъде още по-пъстро и позитивно.</p>
      <p>Съоръжението е разположено на пл. "Света Троица" - пред сградата на Русенската опера, и е с площ 450 кв. метра. Работното време е от 10,00 до 22,00 часа всеки ден. На разположение на гостите са общо 200 чифта кънки. За начинаещите кънкьори са предвидени 12 обучителни тренажори под формата на пингвинчета и мечета, които ще се предоставят безплатно. Пързалката има на разположение и квалифициран медицински екип, който при необходимост ще оказва първа помощ.</p>
      <p>/РУМ/</p>
    </article>
  </body>
</html>