<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/investitorii-de-la-bursa-din-bucuresti-au-premiat-companiile-listate-18615526"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Investitorii de la Bursa din Bucureşti au premiat companiile listate"/>
    <meta property="og:description" content="Investitorii instituţionali şi privaţi ai Bursei de Valori Bucureşti (BVB) au premiat companiile listate la bursă şi liderii acestora. Evenimentul a avut loc în cadrul Galei Asociaţiei pentru Relaţii cu Investitorii la Bursă din România (ARIR)."/>
  </head>
  <body>
    <article>
      <h1>Investitorii de la Bursa din Bucureşti au premiat companiile listate</h1>
      <address>
        <time datetime="2019-11-25T19:00:00+00:00">25 Nov 2019, 19:00</time>
      </address>
      <p>Investitorii instituţionali şi privaţi ai Bursei de Valori Bucureşti (BVB) au premiat companiile listate la bursă şi liderii acestora. Evenimentul a avut loc în cadrul Galei Asociaţiei pentru Relaţii cu Investitorii la Bursă din România (ARIR).</p>
      <p>„Relaţia cu Investitorii nu este doar o profesie, ci o stare de spirit, o forţă care conduce la excelenţă în comunicarea cu investitorii. Fiecare întâlnire a companiei cu analiştii sau investitorii reprezintă un test al credibilităţii companiei în faţa celor care acordă încredere, resurse financiare şi timp echipei care administrează compania listată la bursă, a declarat Daniela Şerban, preşedintele ARIR.</p>
      <p>Decernarea premiilor a fost realizată pe baza unor sondaje între investitorii instituţionali şi privaţi de la bursa din Bucureşti. Astfel, reprezentanţii Băncii Transilvania au fost cei mai votaţi de către investitorii instituţionali pentru premii precum cel mai bun director general, cel mai bun director financiar şi cea mai bună companie pentru relaţia cu investitorii (IR).</p>
      <p>TeraPlast a fost votată de către investitorii individuali cea mai bună companie pentru relaţia cu investitorii. Reprezentanţii OMV Petrom, BRK Financial Group, Electrica, Nuclearelectrica, Purcari, Romgaz Transgaz au fost, de asemenea, votaţi. Directorul general al BVB Adrian Tănase a primit un premiu pentru promovarea pieţei de capital la statutul de piaţă emergentă.</p>
      <p>Folosind un sistem de punctaj de la 1 (mediu) la 5 (excelent) investitorii au evaluat emitenţii din Europa, Orientul Mijlociu şi Africa (EMEA) din perspectiva:  cunoştinţelor de business ale echipei de IR,  evoluţiei activităţii relaţiei cu investitorii faţă de anul anterior, calităţii întâlnirilor, calităţii evenimentelor cu investitorii (roadshow-uri), calităţii rapoartelor anuale / a informaţiilor publicate, website-ului / conferinţelor trimestriale, proactivităţii directorilor executivi.</p>
      <p>Pentru premiul cel mai bun director general au fost nominalizaţi: Omer Tetik (Banca Transilvania), Cristina Verchere (OMV Petrom), Adrian Volintiru (SNGN Romgaz), Corina Popescu (Electrica).</p>
      <p>La categoria celor mai bune companii în relaţia cu investitorii au fost nominalizate Banca Transilvania, OMV Petrom, Transgaz şi Nuclearelectrica.</p>
      <p>Favoriţii investitorilor privaţi au fost TeraPlast, Nuclearelectrica, BRK Financial Group şi Purcari Winery.</p>
      <p>Gala ARIR a fost organizată luni de asociaţia împreună cu Institutional Investor.</p>
    </article>
  </body>
</html>