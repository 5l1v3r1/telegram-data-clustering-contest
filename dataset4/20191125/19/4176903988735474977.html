<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/gruzija-novi-protest-zbog-izmene-izbornog-zakona/"/>
    <meta property="og:site_name" content="Krstarica"/>
    <meta property="article:published_time" content="2019-11-25T19:12:00+00:00"/>
    <meta property="og:title" content="Gruzija: Novi protest zbog izmene izbornog zakona"/>
    <meta property="og:description" content="TBILISI - Hiljade ljudi protestovale su danas ispred zgrade gruzijskog parlamenta u Tbilisiju, zahtevajući ostavku vlade i održavanje prevremenih izbora."/>
  </head>
  <body>
    <article>
      <h1>Gruzija: Novi protest zbog izmene izbornog zakona</h1>
      <address><time datetime="2019-11-25T19:12:00+00:00">25 Nov 2019, 19:12</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521524-750x430.jpg"/>
        <figcaption>Foto: Tanjug</figcaption>
      </figure>
      <p>TBILISI – Hiljade ljudi protestovale su danas ispred zgrade gruzijskog parlamenta u Tbilisiju, zahtevajući ostavku vlade i održavanje prevremenih izbora.</p>
      <p>To je najnoviji u nizu protesta koji su počeli zbog toga što parlament nije usvojio reforme izbornog zakona koje je obećala vladajuća partija, koja pored ostalog predviđa održavanje izbora po proporcionalnom sistemu.</p>
      <p>To znači da bi svi poslanički mandati bili dodeljivani prema broju glasova koje su osvojile stranačke izborne liste.</p>
      <p>Protivnici vladajuće stranke „Gruzijski san“ tvrde da trenutni sistem, prema kojem je oko polovine mesta u parlamentu predviđeno za posebne izborne jedinice, omogućava toj stranci neproporcionalno jako predstgavljanje u parlamentu, prenosi AP.</p>
      <p>Demonstranti planiraju da sutra blokiraju ulaze u parlament, gde treba da bude održana sednica.</p>
      <p>Parlament Gruzije odbio je 14. novembra da podrži zahteve za ustavne promene, kako bi parlamentarni izbori 2020. godine bili održani po proporcijanlnom sistemu.</p>
      <p>Protiv usvajanja nacrta novog zakona bili su i članovi poslaničke grupe „Gruzijski san – demokratska Gruzija“, koja ga je i podnela.<br/>Odmah posle glasanja članovi vladajuće stranke koji su se zalagali za ustavne promene počeli su da napuštaju stranku.</p>
      <p>Održavanje izbora po proporcionalnom sistemu bio je jedan od zahteva demonstranata koji su protestovali ispred gruzijskog parlamenta tri meseca, od 20. juna.</p>
      <p>(Tanjug)</p>
    </article>
  </body>
</html>