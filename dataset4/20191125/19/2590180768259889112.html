<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/185412/%E0%A6%AE%E0%A7%8D%E0%A6%AF%E0%A6%BE%E0%A6%9C%E0%A6%BF%E0%A6%B8%E0%A7%8D%E0%A6%9F%E0%A7%8D%E0%A6%B0%E0%A7%87%E0%A6%9F%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A6%BE%E0%A6%A8%E0%A7%87-%E0%A6%AC%E0%A6%BE%E0%A6%A7%E0%A6%BE-%E0%A6%A6%E0%A6%BF%E0%A6%B2%E0%A7%87%E0%A6%A8-%E0%A6%8F%E0%A6%AE%E0%A6%AA%E0%A6%BF-%E0%A6%AC%E0%A6%BE%E0%A6%AC%E0%A6%B2%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-25T19:55:00+00:00"/>
    <meta property="og:title" content="ম্যাজিস্ট্রেটের অভিযানে বাধা দিলেন এমপি বাবলা"/>
    <meta property="og:description" content="রাজধানীর শ্যামপুরে পরিবেশ অধিদফতরের অভিযানে বাধা দেয়ার অভিযোগ উঠেছে স্থা"/>
  </head>
  <body>
    <article>
      <h1>ম্যাজিস্ট্রেটের অভিযানে বাধা দিলেন এমপি বাবলা</h1>
      <address><time datetime="2019-11-25T19:55:00+00:00">25 Nov 2019, 19:55</time> by <a rel="author">সময় সংবাদ</a></address>
      <p><b>রাজধানীর শ্যামপুরে পরিবেশ অধিদফতরের অভিযানে বাধা দেয়ার অভিযোগ উঠেছে স্থানীয় সংসদ সদস্য সৈয়দ আবু হোসেন বাবলা ও তার অনুসারীদের বিরুদ্ধে। বুড়িগঙ্গা দখল করে গড়ে ওঠা নদী রক্ষায় নিয়ম না মানা শিল্প প্রতিষ্ঠানের বিরুদ্ধে অভিযান পরিচালনা করতে গেলে বাধা দেয় স্থানীয় সাংসদ সৈয়দ আবু হোসেন বাবলা ও তার অনুসারীরা। বাবলার আপত্তিতে নির্ধারিত সময়ের ৪ ঘণ্টায়ও শুরু হয়নি অভিযান। পরে বাধার মুখে সীমিত পরিসরে অভিযান পরিচালনা করেই ক্ষান্ত হতে হয় পরিবেশ অধিদপ্তরকে।</b><br/><br/>রাজধানীর শ্যামপুর শিল্প এলাকায় পরিবেশ অধিদপ্তরের দল অভিযান পরিচালনা করতে গেলে এভাবেই বাধা দেন শিল্প কারখানার মালিক ও শ্রমিকরা।<br/><br/>সোমবার (২৫ নভেম্বর) সকাল ১০টায় অভিযান শুরুর কথা থাকলেও স্থানীয় সংসদ সদস্য সৈয়দ আবু হোসেন বাবলা'র অপেক্ষায় আটকে থাকে অভিযান। দুপুর ১২টায় এসে মালিক-শ্রমিকদের পক্ষ নেন তিনি। চাপ দেন অভিযান স্থগিত করার। জড়িয়ে পরেন পরিবেশ অধিদপ্তরের পরিচালক ও নির্বাহী ম্যাজিস্ট্রেটের সঙ্গে বাক-বিতণ্ডায়।<br/><br/>এরপর সংসদ সদস্য ও মালিক-শ্রমিকদের চাপের মধ্যে হাইকোর্টের আদেশ রক্ষায় পরিচালিত হয় সীমিত পরিসরে অভিযান। ছাড়পত্রহীন ও নিয়ম না মেনে চলা কারখানাগুলোর গ্যাস, পানি ও বিদ্যুৎ সংযোগ বিচ্ছিন্নের কথা থাকলেও শুধু বিদ্যুৎ সংযোগ বিচ্ছিন্ন করেই অভিযান শেষ করে পরিবেশ অধিদপ্তর।<br/><br/>পরিবেশ অধিদপ্তর পরিচালক রুবিনা ফেরদৌসী বলেন, ইটিপি না থাকলে পানি সরাসরি রাস্তায় এবং বুড়িগঙ্গায় চলে যাচ্ছে। আমাদের কোর্ট থেকে বলা হয়েছিল কারখানাগুলো বন্ধ করতে, আমরা সেভাবে বন্ধ করছি।<br/><br/>পরিবেশ অধিদপ্তরের দলকে অভিযান পরিচালনায় বাঁধা দিলেও, হাইকোর্টের আদেশকে সম্মান করেন বলে মন্তব্য করেন বাবলা।<br/><br/><br/>সংসদ সদস্য সৈয়দ আবু হোসেন বাবলা বলেন, জনপ্রতিনিধি হিসেবে আমি এখানে আইনের কিছু কথা তারা বলেছে। সেগুলো আলোচনা করেছি। আদালতের কিছু আদেশ আছে, সেগুলো অবশ্যই পালন করা হবে।<br/><br/>বুড়িগঙ্গা নদীকে বাঁচাতে এর আশেপাশের শিল্প প্রতিষ্ঠানগুলোকে নিয়ম মেনে চলার নির্দেশের পাশাপাশি নিয়ম না মানা শিল্প প্রতিষ্ঠান বন্ধে আদালতের নির্দেশনা থাকলেও এখনো অনেক প্রতিষ্ঠান চলছে কোন ধরনের নিয়ম না মেনেই।</p>
    </article>
  </body>
</html>