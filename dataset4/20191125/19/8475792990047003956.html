<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/kinas-ambassdor-i-frontalangrepp-pa-svt-s-rapportering-om-interneringslager"/>
    <meta property="og:site_name" content="SVT Nyheter"/>
    <meta property="article:published_time" content="2019-11-25T19:32:30+00:00"/>
    <meta property="og:title" content="Kinas ambassadör i frontalangrepp på SVT:s rapportering om interneringsläger"/>
    <meta property="og:description" content="Kinas ambassadör i Sverige, Gui Congyou, hävdar att uppgifterna om fängelselika indoktrineringsläger i provinsen Xinjiang är ”lögner”. Han uppger att det handlar om att bekämpa terrorism i provinsen Xinjiang i Kina: – Det är synnerligen olämpligt av SVT att blint följa några medier i vissa länder och förfalska och uppförstora frågor."/>
  </head>
  <body>
    <article>
      <h1>Kinas ambassadör i frontalangrepp på SVT:s rapportering om interneringsläger</h1>
      <address><time datetime="2019-11-25T19:32:30+00:00">25 Nov 2019, 19:32</time> by <a rel="author">Jonas Olsson</a></address>
      <p>
        <b>Kinas ambassadör i Sverige, Gui Congyou, hävdar att uppgifterna om fängelselika indoktrineringsläger i provinsen Xinjiang är ”lögner”. Han uppger att det handlar om att bekämpa terrorism i provinsen Xinjiang i Kina: <br/>– Det är synnerligen olämpligt av SVT att blint följa några medier i vissa länder och förfalska och uppförstora frågor.</b>
      </p>
      <p>På söndagen <a href="https://www.svt.se/nyheter/utrikes/lackta-dokument-avslojar-kinas-interneringslager">rapporterade SVT </a>om Kinas läger som uppges benämnas ”center för utbildning och professionell träning”.</p>
      <p>Det handlar om fängelselika indoktrineringsläger i provinsen Xinjiang, enligt en internationell granskning som SVT deltagit i som ett av 18 medieföretag. Granskningen är <a href="https://www.icij.org/investigations/china-cables/exposed-chinas-operating-manuals-for-mass-internment-and-arrest-by-algorithm/">koordinerad av journalistnätverket ICIJ</a>.</p>
      <p>”Det är synnerligen olämpligt av SVT att blint följa några medier i vissa länder och förfalska och uppförstora frågor som har med Xinjiang att göra. Som viktig nyhetsförmedlare i Sverige måste SVT ha en egen och faktabaserad rapportering och bedömning, i stället för att lyssna på lögner”, skriver Kinas ambassadör i Sverige, Gui Congyou, i ett mejl till SVT.</p>
      <p>Ett läckt dokument visar hur interneringslägren i Xinjiangprovinsen fungerar som fängelser där fångar – i huvudsak muslimska minoritetsgrupper – tvingas lära sig lojalitet till centralregeringen i Peking. I dokumentet finns också instruktioner som säger att fångarna bör rannsaka sig själva och uppmanas att ”erkänna tidigare synder”, rapporterar SVT.</p>
      <p>En av de som intervjuats av SVT om lägren berättar att hon blivit slagen med gummibatonger och bevittnat hur en fånge utnyttjades sexuellt av lägervakter inför ögonen på andra fångar.</p>
      <h3>”Skydda medborgarna”</h3>
      <p>Sverige-ambassadören Gui Congyou uppger att det är frågan om att bekämpa terrorism. Han skriver till SVT att mellan 1990 och 2016 inträffade tusentals våldsamma och terrorrelaterade incidenter i Xinjiang och att det resulterade i många döda och skadade samt materiella skador.</p>
      <p>”Inför sådana allvarliga omständigheter bekämpade Xinjiang dessa brott i enlighet med lagen samtidigt som man tog itu med grundorsakerna och gjorde sitt yttersta för att skydda medborgarnas grundläggande mänskliga rättigheter mot terrorism och extremism.”</p>
      <p>Nu har myndigheterna stoppat terrorn, uppger han.</p>
      <p>”Tack vare dessa förebyggande åtgärder mot terrorism och radikalisering har Xinjiang, en plats som en gång led svårt av terrorism, inte upplevt en enda våldsam terrorrelaterad incident under de senaste tre åren.”</p>
      <h3>”Godkänt av minoriteter”</h3>
      <p>Ambassadören hävdar att åtgärderna har godkänts av alla minoritetsgrupper. De som kritiserar åtgärderna stödjer global terrorism, menar han.</p>
      <p>”Kinas ansträngningar att bekämpa terrorism och radikalisering är ett viktigt bidrag till den globala kampen mot terrorism. Det finns de som kritiserar Kinas ansträngningar att bekämpa terrorism genom att upprätta fullt lagliga yrkes- och utbildningscentra, och det kan vi enbart tolka som stöd för och uppmaning till terrorism”, skriver han till SVT.</p>
      <related>
        <h4>Relaterat</h4>
        <a href="https://www.svt.se/nyheter/utrikes/lackta-dokument-avslojar-kinas-interneringslager"/>
      </related>
    </article>
  </body>
</html>