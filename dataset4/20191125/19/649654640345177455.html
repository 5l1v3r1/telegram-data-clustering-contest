<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/zivot/hiva-raj-nadohvat-ruke/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T19:00:16+00:00"/>
    <meta property="og:title" content="Hiva: Raj nadohvat ruke"/>
    <meta property="og:description" content="Gradovi opasani zidovima mistični su svojom zatvorenošću. Kod nekih, kao što su Jerusalim ili Fes, sa brda koja ih okružuju može se sagledati njihova lepota. Hiva je grad u ravnici, u delti Amu Darje, nekadašnjeg Oksusa iz vremena Aleksandra Makedonskog. Iza debelih zidova od gline vide se samo dva visoka i jedno &quot;kratko&quot; minare i jedna kupola pokrivena tirkiznim pločicama, koja blešti na jakom suncu."/>
  </head>
  <body>
    <article>
      <h1>Hiva: Raj nadohvat ruke</h1>
      <h2>Dopisnica</h2>
      <address><time datetime="2019-11-25T19:00:16+00:00">25 Nov 2019, 19:00</time> by <a rel="author">Branko Vasiljević</a></address>
      <p>
        <b>Gradovi opasani zidovima mistični su svojom zatvorenošću. Kod nekih, kao što su Jerusalim ili Fes, sa brda koja ih okružuju može se sagledati njihova lepota. Hiva je grad u ravnici, u delti Amu Darje, nekadašnjeg Oksusa iz vremena Aleksandra Makedonskog. Iza debelih zidova od gline vide se samo dva visoka i jedno „kratko“ minare i jedna kupola pokrivena tirkiznim pločicama, koja blešti na jakom suncu.</b>
      </p>
      <p>Grad unutar zidina – Ičan Kala – skromno se otvara uskim uličicama sa niskim zgradama bez prozora i rezbarenim drvenim kapijama, ispred kojih se sedi u hladovini ili uveče, za duga vremena, koje ovde sporo protiče. Hiva živi u svojoj prošlosti.</p>
      <p>Sve do prvih decenija dvadesetog veka, Hivom je vladao han i ona je bila jedna od zadnjih orijentalnih despotija.</p>
      <p>Sve do tada on je držao i robove; i danas se mogu videti lagumi u kojima se nalazila pijaca robova. Istorijat grada i ovog dela Centralne Azije, koji se naziva Horezm, međutim, ima i slavniju stranu.</p>
      <p>Horezm je u ranom srednjem veku bio značajan centar islama, razvitka filozofije i prirodnih nauka. U njemu su delovali velikani, kao što su Ibn Sina (Avicena), Biruni i Al Horezmi. Svaki od njih zadužio je po desetak naučnih oblasti. Prvi je jedan od osnivača medicine; drugi astronomije a treći – tvorac algebre i algoritama. Hiva se odužila Al Horezmiju spomenikom ispred kapije grada.</p>
      <p>DŽingis Han je sredinom srednjeg veka zaustavio razvitak Horezma. Ono što je vreme rušilo, obnavljano je istim materijalom, nepečenom ciglom, ali je zadržan vekovni izgled Ičan Kale. Krajem devetnaestog veka u njoj je bilo 7 dvoraca, 20 džamija, 38 medresa, nekoliko karavan saraja i pokrivenih bazara.</p>
      <p>Dosta toga je preostalo, da danas posvedoči o vremenu poslednjih hanova. Dva mauzoleja, jedan skromniji iz četrnaestog veka, sufi mislioca Sajidza Alaudina i drugi raskošniji, sa tirkiznom kupolom, Mahmuda Pahlavija, pesnika. DŽuma džamija, sa kraja osamnaestog veka, sa pokrivenim dvorištem koje nose rezbareni brestovi stubovi (neki kažu da ih ima 212, drugi 219) i minaretom visokim 52 metara.</p>
      <p>Zidovi Taš Hovil palate prekriveni su u potpunosti plavim i belim pločicama, koje daju izgled beskrajnih ćilimova. Islam Hodža kompleks, sagrađen početkom dvadesetog veka, sa medresom i minaretom od 56 metara, dominira okolinom. I najzad, „kratko“ minare, Kalta Minor, zamišljeno da bude visoko – i tu se vodiči ne slažu – 70 ili 110 metara.</p>
      <p>Zbog hanove smrti, gradnja je zastala na 29. metru, ali je zato osnova impresivna, kako po dimenzijama, tako i po zidu obloženom redovima plavih pločica i majolike.</p>
      <p>LJudi ovde žive jednostavno, u skladu sa prošlim vremenima. Glavno prevozno sredstvo i danas su magarci. I ovde se gaji kult jednog mudraca, mada mu je spomenik s magarcem podignut u Buhari – Nasredina Hodže. Posle dugog rada na polju, on se po strašnoj vrućini vraćao kući.</p>
      <p>Sustigao ga je poznanik na magarcu i ponudio mu prevoz. Pošto se udobno smestio, Nasredin je uzdahnuo: „Ponekad je raj tako blizu, da ga možeš naći i na leđima magarca“.</p>
      <h3>Povezani tekstovi:</h3>
    </article>
  </body>
</html>