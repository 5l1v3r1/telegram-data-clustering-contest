<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=964241"/>
    <meta property="og:site_name" content="Andhrajyothy"/>
    <meta property="article:published_time" content="2019-11-25T19:05:19+00:00"/>
    <meta property="og:title" content="ఇలాంటి సెలక్టర్లు అవసరం లేదు: గంగూలీకి హర్భజన్ సూచన"/>
    <meta property="og:description" content="ADVT"/>
  </head>
  <body>
    <article>
      <h1>ఇలాంటి సెలక్టర్లు అవసరం లేదు: గంగూలీకి హర్భజన్ సూచన</h1>
      <address>
        <time datetime="2019-11-25T19:05:19+00:00">25 Nov 2019, 19:05</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>న్యూఢిల్లీ:</b> బంగ్లాదేశ్‌తో ఇటీవల జరిగిన టీ20 సిరీస్‌కు ఎంపిక చేసినప్పటికీ యువ వికెట్ కీపర్ సంజూ శాంసన్‌కు ఆడే అవకాశం ఇవ్వకపోవడంపై సర్వత్ర విమర్శలు వెల్లువెత్తుతున్న వేళ.. స్పిన్ దిగ్గజం హర్భజన్ సింగ్ స్పందించాడు. నిర్భయంగా నిర్ణయాలు తీసుకోలేని ఇలాంటి సెలక్టర్లను తీసిపారేయాలని బీసీసీఐ చీఫ్ గంగూలీకి సూచించాడు. ధైర్యం లేని ఇలాంటి సెలక్టర్లు అవసరం లేదంటూ ఎంఎస్‌కే ప్రసాద్ సారథ్యంలోని సెలక్టర్లపై మండిపడ్డాడు. వారు శాంసన్ హృదయాన్ని పరీక్షిస్తున్నట్టు ఉన్నదని ట్వీట్ చేశాడు.</p>
      <p> </p>
      <p>మరోవైపు తిరువనంతపురం ఎంపీ శశిథరూర్ కూడా ఇలాంటి అభిప్రాయాన్నే వెలిబుచ్చారు. మూడు టీ20 మ్యాచ్‌లకు మంచినీళ్ల సీసాలు అందించే బాయ్‌లా వాడుకుని, ఆపై జట్టు నుంచి తొలగించడం దారుణమన్నారు. ఒక్క అవకాశం కూడా ఇవ్వకుండా అతడిని ఎలా అంచనా వేస్తారని ప్రశ్నించారు. అతడ్ని జట్టులోకి తీసుకున్నది బ్యాటింగ్‌ పరీక్షించడానికా? లేక, అతడి సహనాన్ని పరీక్షించడానికా? అని థరూర్ నిలదీశారు.</p>
      <p> </p>
      <p>బంగ్లాదేశ్‌తో సిరీస్‌కు ఎంపిక చేసినా తుది జట్టులో స్థానం దక్కని శాంసన్‌కు విండీస్‌తో జరగనున్న వన్డే, టీ20 సిరీస్‌లకు అయినా ఎంపిక చేస్తారని భావించారు. అయితే, సెలక్టర్లు మొండిచేయి చూపారు. దీంతో సెలక్టర్లపై మాజీ క్రికెటర్లు, అభిమానులు విమర్శలు గుప్పిస్తున్నారు. ఒక్క మ్యాచ్‌లోనూ అవకాశం కల్పించకుండా అతడిని ఏ ప్రాతిపదికన జట్టు నుంచి తొలగించారని మండిపడుతున్నారు. మరోవైపు, రెగ్యులర్ వికెట్ కీపర్ రిషభ్ పంత్ వరుసగా విఫలమవుతూ వస్తున్నా అతడినే కొనసాగిస్తుండడంపైనా అసంతృప్తి వ్యక్తం చేస్తున్నారు.</p>
    </article>
  </body>
</html>