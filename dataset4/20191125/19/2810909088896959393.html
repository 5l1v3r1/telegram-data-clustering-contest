<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359644"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-11-25T19:07:00+00:00"/>
    <meta property="og:title" content="Међународна научна конференција о руском језику и култури у савременом свијету"/>
    <meta property="og:description" content="Факултет филолошких наука универзитета &quot;Апеирон&quot; у Бањалуци отвара и докторске студије. Са Факултетом превођења Московског државног универзитета &quot;Михаил Ломоносов&quot; организовао је студентску Међународну научну конференцију о руском језику и култури у савременом свијету."/>
  </head>
  <body>
    <article>
      <h1>Међународна научна конференција о руском језику и култури у савременом свијету</h1>
      <address>
        <time datetime="2019-11-25T19:07:00+00:00">25 Nov 2019, 19:07</time>
      </address>
      <p>
        <i>Факултет филолошких наука универзитета "Апеирон" у Бањалуци отвара и докторске студије. Са Факултетом превођења Московског државног универзитета "Михаил Ломоносов" организовао је студентску Међународну научну конференцију о руском језику и култури у савременом свијету.</i>
      </p>
      <p>Факултет филолошких наука универзитета "Апеирон" међу студентима промовише руски језик и културу.</p>
      <p>Ова научна конференција намијењена је постдипломцима.</p>
      <p>- Значајна је наша прва међународна конференција под називом "Руски језик и култура у савременом свијету" гдје ће наши студенти да излажу реферате посвећене Александру Сергејевичу Пушкину. Овај дан је за нас значајан јер отварамо и докторске студије - истиче Лариса Човић, декан факултета филолошких наука Универзитета "Апеирон".</p>
      <p>Факултет филолошких наука и Факултет превођења Московског државног универзитета Ломоносов сарађују десет година.</p>
      <p>До сада су одржали велики број научних и образовних конференција, семинара и округлих столова, посвећених проблемима наставе руског језика и превода у савременом свијету.</p>
      <p>- Задовољни смо тиме, прије свега што Универзитет "Апеирон" већ десет година подржава иницијативу руског језика књижевности и руске цивилизације - навела је Марија Николајевна, декан Одсјека за руски језик као страни на Факултету превођења Московског државног универзитета "Михаил Ломоносов".</p>
      <p>Студенти руског језика Филолошког факултета "Апеирон" имају обавезу да у току студирања једну академску годину проведу у Русији како би унаприједили стечена знања. Осим тога, имају право да се пријаве на конкурс за додијелу стипендија, које сваке године организује руска амбасада.</p>
      <p>- Наши студенти имају обавези да у току студирања једну академску годину проведу ван нашег универзитета, најчешће у Русији или у некој другој земљи гдје се изучава руски језик - наглашава Зоран Аврамовић, ректор универзитета паневропског "Апеирон".</p>
      <p>Липија Сабирова, аташе за културу Амбасаде Руске Федерације навела је да сваке године велики број студената Факултета филолошких наука "Апеирон" учествује у конкурсу стипендија Владе Руске федерације коју организује амбасада и, како каже, увијек су једни од најбољих страних студената.</p>
      <p>Филолошки факултет универзитета "Апеирон", који дјелује већ деценију, тренутно похађа око 100 студената.</p>
    </article>
  </body>
</html>