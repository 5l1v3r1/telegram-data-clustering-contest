<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/basescu-zla-scorul-asta-iohannis-e-aproape-unsul-lui-dumnezeu.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T19:12:00+00:00"/>
    <meta property="og:title" content="Băsescu: „La scorul ăsta, Iohannis e aproape unsul lui Dumnezeu”"/>
    <meta property="og:description" content="Fostul preşedinte Traian Băsescu spune că, în urma votului de duminică, &quot;Iohannis e aproape unsul lui Dumnezeu&quot;."/>
  </head>
  <body>
    <article>
      <h1>Băsescu: „La scorul ăsta, Iohannis e aproape unsul lui Dumnezeu”</h1>
      <h2>Fostul preşedinte Traian Băsescu spune că, în urma votului de duminică, "Iohannis e aproape unsul lui Dumnezeu".</h2>
      <address>
        <time datetime="2019-11-25T19:12:00+00:00">25 Nov 2019, 19:12</time>
      </address>
      <p>Scorul obţinut de acesta la al doilea tur de scrutin este unul care "pune sub semnul întrebării capacitatea întregului PSD de a face performanţă politică", mai spune fostul președinte al României.</p>
      <p>Băsescu îi critică dur pe liderii din teritoriu ai social-democraţilor, pe care îi cataloghează drept "laşi” şi "mediocri”, care pun la cale o "răzbunare ieftină” în loc să îşi asume înfrângerea.</p>
      <p>"Avem Rege! (...) La scorul ăsta, Iohannis nu e doar unsul poporului, e aproape unsul lui Dumnezeu”, a afirmat fostul preşedinte Traian Băsescu luni seară, la un post tv, conform <a href="https://www.news.ro/politic-intern/basescu-la-scorul-asta-iohannis-e-aproape-unsul-lui-dumnezeu-scorul-lui-iohannis-pune-sub-semnul-intrebarii-capacitatea-intregului-psd-de-a-face-performanta-politica-1922405025222019112019181430">news.ro.</a><br/><br/>Acesta a spus că, în opinia sa, scorul obţinut în al doilea tur de către Klaus Iohannis "pune sub semnul întrebării capacitatea întregului PSD de a face performanţă politică”.<br/><br/>Traian Băsescu i-a criticat virulent şi i-a ironizat pe liderii din teritoriu ai PSD pe care i-a catalogat drept "laşi”, susţinând că aceştia, în loc să îşi asume un eşec care este al lor, dau vina exclusiv pe candidat pentru scorul mic obţinut la alegerile prezidenţiale.<br/><br/>"Oamenii din PSD, de regulă, sunt laşi. Când le tragi una peste fălci se gudură, iar aici reprezentativ pentru ei este Ponta, care ori de câte ori a fost o tensiune a abandonat. Acum au laşitatea să nu-şi asume toţi cei care se pretind lideri ai PSD-ului, dau vina pe Dăncilă şi încearcă să se ascundă sub eşecul lui Dăncilă, fără a recunoaşte că, în primul rând, este eşecul lor. La Vrancea să ştiţi că nu a fost Dăncilă preşedintă de organizaţie, la Olt, la Suceava, la Botoşani, la Iaşi, la Vaslui, nu a fost Dăncilă, au fost ei. Iar acum vin, în frunte cu Ciolacu, să-i capul pentru vinovăţie doamnei Dăncilă. Eu vă spun că, aşa cum este doamna Dăncilă, este mai onestă şi mai inteligentă decât fiecare dintre ei, vă daţi seama care-i nivelul în PSD dacă doamna Dăncilă este cea care îi reprezintă din toate punctele de vedere. După părerea mea, vor face o răzbunare ieftină, vor crede că au luat măsuri, dar nu se uită la ei. Ei nu mai au oameni capabili să fie lideri. Ăsta-i adevărul. Iar vremea PSD-ului a trecut. Va deveni un partid mediu”, a mai spus Traian Băsescu. <br/><br/>Europarlamentarul PMP a adăugat că marea problemă a PSD este că în acest partid nu mai vin oameni de valoare, iar politicienii valoroşi au fost înlocuiţi "cu mediocrităţi de tip Ciolacu”, cu "doamne cu strigături de tip Olguţa Vasilescu”.<br/><br/>"Ăsta-i nivelul, e nivel scăzut, nivel de strigători de România Mare. Un partid nu se poate reface fără lideri credibili. Nu au cum să se refacă în situaţia actuală, nu au crescut lideri, au îndepărtat tot ce a fost valoros ca să rămână nişte mediocri la frâiele partidului, iar astăzi suportă consecinţele”, a adăugat Traian Băsescu.</p>
      <p>Sursa: News.ro</p>
    </article>
  </body>
</html>