<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-94-6-de-la-militancia-derc-rebutja-investir-sanchez-sense-una-mesa-de-negociacio/noticia/2966104/"/>
    <meta property="og:site_name" content="CCMA"/>
    <meta property="article:published_time" content="2019-11-25T19:33:00+00:00"/>
    <meta property="og:title" content="El 94,6% de la militància d'ERC rebutja investir Sánchez sense una taula de negociació"/>
    <meta property="og:description" content="La portaveu dels republicans, Marta Vilalta, emplaça el PSOE a &quot;moure fitxa&quot; i constituir una mesa de diàleg per desbloquejar la investidura"/>
  </head>
  <body>
    <article>
      <h1>El 94,6% de la militància d'ERC rebutja investir Sánchez sense una taula de negociació</h1>
      <h2>La portaveu dels republicans, Marta Vilalta, emplaça el PSOE a "moure fitxa" i constituir una mesa de diàleg per desbloquejar la investidura</h2>
      <address><time datetime="2019-11-25T19:33:00+00:00">25 Nov 2019, 19:33</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/7/2/1574710751727.jpg"/>
        <figcaption>La portaveu d'ERC, Marta Vilalta, en anunciar el resultat de la consulta entre la militància</figcaption>
      </figure>
      <p>Els militants d'Esquerra han rebutjat per àmplia majoria investir <b>Pedro Sánchez</b> en les circumstàncies actuals, és a dir, sense una mesa de negociació. <b>Un 94,6% dels militants ha votat Sí</b> en la consulta dels republicans i <b>un 5,4% ha votat No</b>.</p>
      <p>La portaveu dels republicans, <b>Marta Vilalta</b>, ha anunciat aquest dilluns els resultats de la consulta telemàtica entre la militància del partit i ha assenyalat que el resultat <b>"força el PSOE a negociar"</b>:</p>
      <blockquote>"La militància d'Esquerra Republicana diu no a la investidura de Pedro Sánchez en les condicions actuals i diu sí a una mesa de negociació entre Catalunya i l'Estat"</blockquote>
      <p>Vilalta ha assenyalat la constitució d'una mesa de diàleg "entre iguals, sense condicions, amb un calendari prefixat i amb unes garanties de compliments" com la proposta "de mínims" que pot desbloquejar la <b><a href="https://www.ccma.cat/324/investidura/tema/investidura/">investidura</a></b>:</p>
      <blockquote>"Ara ja està en mans del PSOE: si alguna cosa vol dels republicans, haurà de moure fitxa"</blockquote>
      <p>A la consulta <b>hi han votat 5.953 de les 8.500 persones</b> amb dret a vot, és a dir, al voltant d'un 70%.</p>
      <blockquote>"Som més forts que mai per forçar l'Estat a seure a negociar. I aquest és el missatge que ha enviat la militància d'ERC al PSOE i a Unides Podem"</blockquote>
      <p> </p>
      <figure>
        <iframe data-src="https://twitter.com/Esquerra_ERC/status/1199048218258132994?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Dues setmanes de negociacions des del 10N</b>
      </p>
      <p>Esquerra va anunciar la setmana passada <a href="https://www.ccma.cat/324/erc-consultara-a-les-bases-el-vot-en-la-investidura-de-pedro-sanchez/noticia/2964818/">una consulta a les bases sobre la investidura de Sánchez</a>. Els <a href="https://www.ccma.cat/324/alguna-suma-podra-desbloquejar-el-congres-unes-eleccions-generals-amb-la-calculadora/noticia/2962345/">resultats electorals del 10 de novembre</a> van col·locar <a href="https://www.ccma.cat/324/eleccions-generals-a-catalunya-plebiscit-despres-la-sentencia-i-hegemonies-en-joc/noticia/2962343/">els 13 diputats republicans</a> en <b>una posició clau</b> perquè tiri endavant <a href="https://www.ccma.cat/324/pedro-sanchez-i-pablo-iglesias-es-reuneixen-per-enllestir-un-preacord-dinvestidura/noticia/2962765/">l'acord entre el PSOE i Unides Podem</a> per a la investidura.</p>
      <p>Des de la nit electoral, republicans i socialistes <b>s'han reunit en dues ocasions</b>. <a href="https://www.ccma.cat/324/rufian-i-lastra-reunits-en-el-primer-contacte-formal-per-a-la-investidura/noticia/2963310/">La primera va acabar sense acord</a>, però amb el compromís de continuar dialogant i la segona, mantinguda de manera més discreta, <a href="https://www.ccma.cat/324/rufian-lastra-vilalta-illa-i-un-ministre-socialista-la-mesa-negociadora-erc-psoe/noticia/2965404/">van acordar sis noms per a una taula negociadora</a>.</p>
      <p>Aquest cap de setmana, ERC i PSOE s'han enviat diversos missatges a través de la premsa. Dissabte els republicans <a href="https://www.ccma.cat/324/erc-condiciona-la-investidura-de-sanchez-a-una-taula-de-negociacio-entre-governs/noticia/2965479/">condicionaven la investidura de Sánchez a una taula de negociació</a> entre governs i, l'endemà, <a href="https://www.ccma.cat/324/esquerra-demana-un-gest-inequivoc-de-compromis-al-psoe-abans-de-la-investidura/noticia/2965814/">reclamaven "validar a les urnes" el que pacti una mesa de diàleg</a> entre governs.</p>
      <p>Per la seva banda, els socialistes han avisat aquest dilluns que estan disposats a parlar de taula de partits, <b><a href="https://www.ccma.cat/324/el-psoe-avisa-erc-que-no-veu-una-mesa-de-dialeg-entre-governs/noticia/2965972/">però no d'una taula entre el govern espanyol i el català</a></b>.<br/> </p>
      <p>
        <b>Junts x Cat vol un relator</b>
      </p>
      <p>Junts per Catalunya també planteja com a <b>condició indispensable</b> per facilitar la investidura de Sánchez que hi hagi un diàleg entre governs. Però, a diferència d'Esquerra, el volen amb un<b> mediador internacional, </b>segons va insistir la diputada i portaveu de JxCat, <b>Laura Borràs.</b></p>
      <blockquote>"Les solucions passaran per mostrar respecte al què voten els catalans. Però en aquest diàleg sense condicions també ens sembla imprescindible la figura d'un mediador interncional."</blockquote>
      <p>A més reclamen que el PSOE vegi en les figures de <b>Puigdemont i Junqueras dos interlocutors vàlids</b> per a aquest diàleg. Junts per Catalunya, amb qui el PSOE no ha contactat, espera gestos tangibles de Sánchez, que va trencar la relació oberta a <a href="https://www.ccma.cat/324/encaixa-de-mans-entre-quim-torra-i-pedro-sanchez-al-palau-de-pedralbes/noticia/2894218/">Pedralbes</a> quan va aparèixer la<a href="https://www.ccma.cat/324/rebellio-de-barons-del-psoe-contra-sanchez-per-la-seva-estrategia-amb-catalunya/noticia/2902501/"> figura del relator</a>.<br/> </p>
      <p> </p>
      <figure>
        <img src="https://www.ccma.cat/multimedia/jpg/9/7/1574749241779.jpg"/>
      </figure>
      <p>
        <i>Laura Borràs, diputada portaveu de JuntsxCat al Congrés</i>
      </p>
      <p> </p>
    </article>
  </body>
</html>