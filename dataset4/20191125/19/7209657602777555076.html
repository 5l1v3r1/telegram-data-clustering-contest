<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cronaca/dossier-agroalimentare-1.4905946"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T19:20:13+00:00"/>
    <meta property="og:title" content="Dossier Agroalimentare il 28 novembre in regalo con il Carlino"/>
    <meta property="og:description" content="Un inserto speciale dedicato alle eccellenze di Emilia Romagna e Marche in omaggio con il giornale"/>
  </head>
  <body>
    <article>
      <h1>Dossier Agroalimentare il 28 novembre in regalo con il Carlino</h1>
      <h2>Un inserto speciale dedicato alle eccellenze di Emilia Romagna e Marche in omaggio con il giornale</h2>
      <address><time datetime="2019-11-25T19:20:13+00:00">25 Nov 2019, 19:20</time> by <a rel="author">il Resto del Carlino</a></address>
      <p>Bologna, 26 novembre 2019 – Quanta cura, quanta passione si scoprono risalendo la filiera dell'<b>agroalimentare italiano</b>. Un settore che in <b>Emilia Romagna</b> e nelle <b>Marche </b>trova eccellenze e nuove idee, storie affascinanti e vetrine internazionali. Si tratta allo stesso tempo della nostra identità e del nostro futuro. Ne parliamo nel <b>Dossier Agroalimentare</b>, in regalo con 'il Resto del Carlino' giovedì 28 novembre.</p>
      <p>Un inserto speciale da non perdere che dà voce ai rappresentanti delle istituzioni, delle associazioni di categoria, ai leader delle aziende. I protagonisti di un mondo a volte trascurato, alle prese con il cambiamento climatico, redditi spesso inadeguati e l'incognita della nuova Politica Agricola Comune (Pac) dell'Unione Europea. Nubi da cui filtrano raggi di speranza. Luminosi e caldi. Come il <b>grano </b>da cui si ricava la pasta, o l'<b>olio</b>, spremuta di olive magnifiche. Per non parlare dei <b>formaggi</b>, capitanati da sua maestà il Parmigiano Reggiano, della <b>frutta </b>e del <b>vino</b>, ambasciatore oltreconfine di una filosofia di vita.</p>
      <p>“Siamo <b>custodi di saperi e sapori</b>”, dicono gli attori di questo settore. E come dar loro torto? Lo sperimentiamo ogni giorno sulle nostre tavole. Traducono in gusto i gioielli della natura mettendo d'accordo <b>tradizione</b>, <b>innovazione </b>e rispetto per l'<b>ambiente</b>, di cui rappresentano un presidio insostituibile. Portano nel futuro storie di decenni, qualcuno di secoli. E le affidano a chi le mette in vetrina, come le <b>fiere</b>, appuntamenti di prestigio internazionale per le <b>aziende</b>. O come <b>Fico Eataly World</b>, la Fabbrica Italiana Contadina di Bologna, il parco dell'agroalimentare che celebra due anni di attività. La ciliegina sulla torta di un settore che si definisce primario. E non a caso.</p>
      <p>
        <i>a.d.p.</i>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>