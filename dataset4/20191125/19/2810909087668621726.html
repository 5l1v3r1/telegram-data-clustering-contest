<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359640"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T19:01:00+00:00"/>
    <meta property="og:title" content="Програм реформи БиХ у Скупштини након формирања Савјета министара"/>
    <meta property="og:description" content="Српски члан Предсједништва Милорад Додик је најавио да ће Народна скупштина расправљати о Програму реформи одмах након формирања Савјета министара."/>
  </head>
  <body>
    <article>
      <h1>Програм реформи БиХ у Скупштини након формирања Савјета министара</h1>
      <address>
        <time datetime="2019-11-25T19:01:00+00:00">25 Nov 2019, 19:01</time>
      </address>
      <p>
        <i>Српски члан Предсједништва Милорад Додик је најавио да ће Народна скупштина расправљати о Програму реформи одмах након формирања Савјета министара.</i>
      </p>
      <p>Ипак, СДС и ПДП инсистирају да Информација о овом документу буде уврштена на дневни ред сутрашње сједнице парламента, а потом и посебну сједницу. СНСД сматра да иницијатива за допуну дневног реда неће добити потребну подршку на сједници колегијума, јер је предлагач дужан да обезбиједи материјал, који би требало да буде разматран, а СДС то, кажу, нема.<br/><br/><b><a href="https://www.rtrs.tv/vijesti/vijest.php?id=359594">СДС и ПДП инсистирају</a></b> да се информација о Програму реформи БиХ, због важности документа, нађе пред посланицима. Нема, кажу, разлога да на Програму буде ознака тајно и да се о њему не изјасне институције Српске.</p>
      <p>- Није добро за Српску и њене институције да имамо документ који је још тајна, закључан у сефу и није доступан јавности, већ само функционерима СНСД-а - рекао је Гламочак.</p>
      <p>Тај документ биће доступан и јавности, али након што буде формиран Савјет министара и на снагу ступи оно што је договорено, одговара <b><a href="https://www.rtrs.tv/vijesti/vijest.php?id=359629">Додик</a></b>. Поручује да ће тада сам иницирати сједницу Парламента Српске.</p>
      <p>- Нико не брани опозицији да закажу шта хоће. Нека припреме, и ако ме позову ја ћу доћи у Парламент, никакав проблем није - рекао је Додик.</p>
      <p>СНСД сматра да ће иницијатива за допуну дневног реда остати само иницијатива, јер СДС нема материјал о којем би могло да се расправља, а који је, као предлагач, дужан да обезбиједи.</p>
      <p>Игор Жунић, шеф Клуба посланика СНСД-а, је упитао зашто нису заказали сједницу када је /Младен/ Иванић 2018. године усвојио стратегију спољне политике која дефинише пут БиХ у НАТО.</p>
      <p>Потпредсједник скупштине Милан Петковић сматра да је Парламент мјесто на којем би требало да се расправља о овом документу, јер се о њему мало зна, али, упозорава, у складу са процедурама.</p>
      <p>Милан Петковић, потпредсједник Народне скупштине Републике Српске истакао је да расправу о Програму реформи БиХ у парламенту Српске може да предложи српски члан Предсједништва БиХ Милорад Додик, који је тај документ и усвојио у Предсједништву БиХ.</p>
      <p>- Додик је тај који нам то може доставити у Народну скупштину Републике Српске - рекао је Петковић.</p>
      <p>Петковић сматра да је у Српској већ одржано довољно посебних сједница парламента. Умјесто политике, каже, приоритет би требало да буду теме, које омогућити развој.</p>
    </article>
  </body>
</html>