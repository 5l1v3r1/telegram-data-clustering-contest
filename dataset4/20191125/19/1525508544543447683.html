<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781050/%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%A7%D9%85%D8%B1%D9%88%D8%B2-%D8%B1%D8%A7%D9%87%D8%A8%D8%B1-%D9%85%D8%B3%D8%AA%D8%B6%D8%B9%D9%81%D8%A7%D9%86-%D8%B9%D8%A7%D9%84%D9%85-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T19:46:09+00:00"/>
    <meta property="og:title" content="جانشین سازمان بسیج مستضعفین: انقلاب اسلامی امروز راهبر مستضعفان عالم شده است"/>
    <meta property="og:description" content="گرگان- جانشین سازمان بسیج مستضعفین گفت: انقلاب اسلامی امروز راهبر مستضعفان عالم شده است."/>
  </head>
  <body>
    <article>
      <h1>جانشین سازمان بسیج مستضعفین: انقلاب اسلامی امروز راهبر مستضعفان عالم شده است</h1>
      <address>
        <time datetime="2019-11-25T19:46:09+00:00">25 Nov 2019, 19:46</time>
      </address>
      <p>به گزارش <a href="https://www.mehrnews.com/">خبرنگار مهر</a>گلستان، سردار محمدحسین سپهر، شامگاه دوشنبه در یادواره ۱۲۰۰ شهید بسیجی استان اظهارکرد: امروز انقلاب و نظام اسلامی ما برای تداوم  حیات خود از سرمایه شهیدان بهره می جوید و روزی که دشمن نابکار و خصم جهانی در قالب حزب بعث به کشور ما یورش برد تنها به مرزهای ما حمله نکرد بلکه به تمام هویت های اعتقادی و ملی ما هجوم برد و اینجا بود که بسیجیان در برابر آنها ایستاد.</p>
      <p>وی افزود: راز تسلیم یک ملت در نبرد با دشمن، تسلیم فکر و اندیشه آن ملت است و اگر ما هر زمانی از آرمان های دشمنان استکباری تبعیت کرده و تغییر باور و رفتار بدهیم، آن روز روز مرگ ماست اما تا زمانی که با نام شهیدان و امام شهیدان مانوس باشیم تسلیم و مرگ نداریم.</p>
      <p>سپهر گفت: ۴۰ سال مقاومت و ایستادگی در برابر تهاجم همه جانبه دشمنان امروز ما را به عنوان یکی از قدرت های بزرگ دنیا نامیده است و اندیشکده های بزرگ غربی در حوزه های مختلف افول آمریکا را قطعی  دانسته و چرخش قدرت به شرق عالم با محوریت ایران را حتمی می دانند و  ما پیروزی خود را قطعی می دانیم چراکه شعار اسلامی برای همه جهان را داده ایم و به آن باور داریم.</p>
      <p>جانشین سازمان بسیج با اشاره به وحدت موجود در گلستان گفت: برای دفاع برادران اهل سنت خود در سوریه خون دادیم و از آنها دفاع کردیم تا ثابت کنیم شعار ما در جهان اسلام یعنی تحقق تمدین نوین اسلامی برای همه انسان های مستضعف است.</p>
      <p>وی گفت: انقلاب اسلامی ما امروز راهبر مستضعفین عالم شده است و اگر کسی بخواهد نامی از نماد مبارزه با استکبار بیاورد نام ایران اسلامی را به زبان خواهد آورد چراکه مردم با فرهنگ خود انقلاب شان را به جهان صادر کردند.</p>
      <p>سپهر بیان کرد: امروز انقلاب ما احیاگر دین اسلام شده است و این به واسطه مقاومت، ایستادگی و مجاهدت رزمندگان ما به دست آمده است.</p>
    </article>
  </body>
</html>