<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3997091_noviiat_post_na_valeri_simeonov_dovede_do_protest_i/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T19:14:00+00:00"/>
    <meta property="og:title" content="Новият пост на Валери Симеонов доведе до протест и контрапротест пред парламента"/>
    <meta property="og:description" content="Миналата година в разгара на протестите на майките на деца с увреждания тогавашният вицепремиер Валери Симеонов нарече майките &quot;група кресливи жени&quot;, които спекулират с &quot;уж болни деца&quot;."/>
  </head>
  <body>
    <article>
      <h1>Новият пост на Валери Симеонов доведе до протест и контрапротест пред парламента</h1>
      <address><time datetime="2019-11-25T19:14:00+00:00">25 Nov 2019, 19:14</time> by <a rel="author" href="https://www.dnevnik.bg/author/527" target="_blank">Михаил Стоянов</a></address>
      <p>Изборът на Валери Симеонов за зам.-председател на Народното събрание доведе до два протеста в София, които се проведоха на едно и също място. Миналата седмица, веднага след обявяването на новата му длъжност, майки на деца с увреждания се обявиха против назначаването му. Обединени около инициативата "Системата ни убива", те настояха за оставката на лидера на НФСБ или за разпускане на целия парламент.</p>
      <figure>
        <img src="https://www.dnevnik.bg/shimg/zx780_3997087.jpg"/>
        <figcaption>© Георги Кожухаров</figcaption>
      </figure>
      <p>Днес те организираха шествие с автомобили пред парламента. В късния следобед десетки коли преминаха с поставени черни знамена пред сградата на Народното събрание. За кратко беше блокирано движението по Орлов мост, като крайна точка на протеста беше 4-ти километър на "Цариградско шосе".</p>
      <p>Освен черните знамена, протестиращите бяха залепили стикери по колите с надпис "Системата ни убива".</p>
      <p>По-рано през деня от Асоциацията на българските търговци, производители, вносители и превозвачи на горива, Националната асоциация за здравословно хранене на децата и Националното сдружение<a href="https://www.dnevnik.bg/analizi/predozirane/2019/11/21/3995410_predozirane_domashna_bulgarska_rakiia_podkrepi_valeri/"> "Българската домашна ракия"</a> също използваха пространството пред парламента да заявят своята подкрепа към Симеонов. От браншовите организации подчертаха, че ще организират контрапротести, докато не убедят майките на деца с увреждания, "че техният протест е несправедлив".</p>
      <figure>
        <img src="https://www.dnevnik.bg/shimg/zx780_3997088.jpg"/>
        <figcaption>© НФСБ</figcaption>
      </figure>
      <p>Миналата година в разгара на протестите на майките на деца с увреждания тогавашният вицепремиер Валери Симеонов нарече майките <a href="https://www.dnevnik.bg/bulgaria/2018/10/19/3330239_zakonut_za_horata_s_uvrejdaniia_e_opit_da_se_ugodi_na/">"група кресливи жени</a>", които спекулират с "уж болни деца". Последваха протести с искания за оставката му, като премиерът Бойко Борисов се извини от името на заместника си, но самият Симеонов заяви, че не се отказва от думите си. Четири седмици след началото на протестите срещу него Валери <a href="https://www.dnevnik.bg/politika/2018/11/16/3347416_valeri_simeonov_podade_ostavka/">Симеонов подаде оставка </a>като вицепремиер.</p>
    </article>
  </body>
</html>