<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189132/"/>
    <meta property="og:site_name" content="Janam TV"/>
    <meta property="article:published_time" content="2019-11-25T19:11:06+00:00"/>
    <meta property="og:title" content="20 പവൻ സ്വർണ്ണം മാഗി ജോണിന്"/>
    <meta property="og:description" content="കേരള സോഷ്യല്‍ സെന്റര്‍ കേരളോത്സവം 2019 സമാപിച്ചു. മൂന്ന് ദിവസം നീണ്ടുനിന്ന ആഘോഷങ്ങളിലെ പ്രധാന ആകര്‍ഷണമായ 101 സമ്മാനങ്ങളുള്ള നറുക്കെടുപ്പില്‍ ഒന്നാം"/>
  </head>
  <body>
    <article>
      <h1>20 പവൻ സ്വർണ്ണം മാഗി ജോണിന്</h1>
      <address><time datetime="2019-11-25T19:11:06+00:00">25 Nov 2019, 19:11</time> by <a rel="author">Janam TV Web Desk</a></address>
      <p>കേരള സോഷ്യല്‍ സെന്റര്‍ കേരളോത്സവം 2019 സമാപിച്ചു. മൂന്ന് ദിവസം നീണ്ടുനിന്ന ആഘോഷങ്ങളിലെ പ്രധാന ആകര്‍ഷണമായ 101 സമ്മാനങ്ങളുള്ള നറുക്കെടുപ്പില്‍ ഒന്നാം സമ്മാനം 20 പവൻ സ്വർണ്ണം അങ്കമാലി സ്വദേശിനി മാഗി ജോണിന് ലഭിച്ചു. കേരള സോഷ്യൽ സെന്റർ പ്രസിഡണ്ട് എ.കെ.ബീരാൻ കുട്ടി, അൽമസൂദ്‌ പ്രതിനിധി പ്രകാശ് പള്ളിക്കാട്ടിൽ എന്നിവർ ചേർന്ന് മാഗി ജോണിന് സ്വർണ്ണ നാണയങ്ങൾ സമ്മാനിച്ചു. അബുദാബി ശൈഖ് ഖലീഫ ഹോസ്പിറ്റലിലെ ജീവനക്കാരിയാണ് അങ്കമാലി സ്വദേശിനിയായ മാഗി ജോൺ. മാഗിയുടെ പിറന്നാൾ ദിനം തന്നെ ഭാഗ്യസമ്മാനം ലഭിച്ചുവെന്ന പ്രത്യേകതയുമുണ്ട് ഇതിന്. രാത്രി 10.45 ന് ആരംഭിച്ച നറുക്കെടുപ്പ് രണ്ടുമണിക്കൂറോളം നീണ്ടുനിന്നു. വൻ ജനാവലിയാണ് നറുക്കെടുപ്പിനും സമാപന സമ്മേളനത്തിനും സാക്ഷിയാവാൻ എത്തിച്ചേർന്നത്. എ.കെ.ബീരാൻ കുട്ടി, ജനറൽ സെക്രട്ടറി ബിജിത് കുമാർ, മാനേജ്‌മന്റ് കമ്മറ്റിയംഗങ്ങൾ തുടങ്ങിയവർ നറുക്കെടുപ്പ് നിയന്ത്രിച്ചു. ലുലു ഗ്രൂപ്പ് പ്രതിനിധികളായ ബിജു കൊട്ടാരത്തിൽ, ബിജു നായർ എന്നിവരുടെ സാന്നിധ്യത്തിലായിരുന്നു നറുക്കെടുപ്പ് നടന്നത്. മൂന്നുദിവസങ്ങളിലായി നടന്ന കേരളോത്സവത്തിൽ നാടൻ തട്ടുകടകൾ, പുസ്തക ശാലകൾ, ശാസ്ത്രപ്രദർശനം, മെഡിക്കൽ ക്യാമ്പ്‌, വിവിധ വാണിജ്യ സ്റ്റാളുകൾ തുടങ്ങിയവയെല്ലാമുണ്ടായിരുന്നു. വൈവിധ്യമാർന്ന കലാപരിപാടികളും അരങ്ങേറി. നാട് വിട്ട് വന്ന മലയാളികൾക്ക് മറക്കാനാവാത്ത രസമിഷങ്ങളാണ് കേരളോത്സവം സമ്മാനിച്ചത്.</p>
    </article>
  </body>
</html>