<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191679/treballadores/municipals/atencio/violencia/masclista/barcelona/denuncien/falta/recursos"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T19:42:00+00:00"/>
    <meta property="og:title" content="Les treballadores municipals d'atenció a la violència masclista de Barcelona denuncien falta de recursos"/>
    <meta property="og:description" content="L'assemblea de treballadores del SARA assegura que algunes víctimes són enviades a pensions temporals sense el seguiment adequat"/>
  </head>
  <body>
    <article>
      <h1>Les treballadores municipals d'atenció a la violència masclista de Barcelona denuncien falta de recursos</h1>
      <h2>L'assemblea de treballadores del SARA assegura que algunes víctimes són enviades a pensions temporals sense el seguiment adequat</h2>
      <address><time datetime="2019-11-25T19:42:00+00:00">25 Nov 2019, 19:42</time> by <a rel="author">Andreu Merino</a></address>
      <p>L'assemblea de treballadores del Servei d'Atenció, Recuperació i Acollida (SARA) de víctimes de violència masclista de Barcelona denuncia manca de recursos per fer una bona atenció a les usuàries. El servei es va municipalitzar fa tres anys i les empleades demanen a l'Ajuntament que doti el SARA de més mitjans.<br/><br/>El SARA ofereix, principalment, dos tipus de serveis. El primer es basa en l'atenció amb visites puntuals de les dones amb treballadors o educadors socials, psicòlegs o advocats. El segon és el circuit d'acollida. En principi el primer pas del circuit és un pis d'urgència municipal o d'alguna fundació on la dona s'hi està 15 dies. D'allà, passa a un habitatge de llarga estada i el pas final són els pisos d'autonomia.<br/><br/>Les treballadores, però, denuncien que des de fa uns mesos aquest circuit s'ha alterat. Asseguren que cada cop hi ha més dones que són enviades a pensions on hi passen mesos, en alguns casos amb els seus fills. Els equipaments no disposen ni dels espais necessaris per fer-ne l'acompanyament ni tampoc dels professionals adequats. "Treballem en l'excepcionalitat", asseguren fonts de l'assemblea de treballadores a <b>NacióDigital</b>. L'assemblea té el suport dels sindicats CCOO, CGT i Intersindical-CSC.<br/><br/>"Ens hem inventat un grup per donar suport a aquestes dones en fills que fa mesos que són en pensions, i ens trobem els dimarts al matí", expliquen. Una de les conseqüències, asseguren, és que hi ha dones que es veuen "desbordades" per la situació i tornen al domicili que compartien amb el seu agressor. <br/><br/>L'empresa encarregada de subministrar les pensions al SARA és BCD Travel, la mateixa que gestiona les <a href="https://www.naciodigital.cat/noticia/187515/pensions/desnonats/barcelona/allotjaments/temporals/mig/any">pensions per a persones desnonades</a>. Precisament, els grups d'habitatge també han posat l'empresa sota el focus pel que entenen que és un servei deficitari. BCD Travel <br/>està dedicada a la gestió de viatges de negocis i filial de la companyia del sector turístic Grup Barceló. El contracte té una durada d'un any  -prorrogable un altre-, està en vigor des de l'1 d'agost i suposa una despesa d'11 milions d'euros.<br/><br/>La denúncia de les treballadores també assenyala que les ràtios de víctimes per cada especialista és insuficient i reclama a l'Ajuntament que revisi les condicions laborals de les empleades.<br/><br/><b>Reconeixement al moviment feminista</b><br/><br/>L'assemblea de treballadores també manifesta, a través d'un comunicat, el seu reconeixement al moviment feminista, coincidint amb el dia internacional contra la violència masclista.<br/><br/>"Volem agrair i reconèixer a totes les entitats del tercer sector que s’han dedicat i es segueixen dedicant a la creació de serveis de tractament i prevenció donant suport a les supervivents i als fills i filles, sovint oblidades", expliquen.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>