<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/jog/20191125-das-jogszerviz-szerzodeskotes-cegadatok-tajekozodas-cegbirosag.html"/>
    <meta property="og:site_name" content="Origo"/>
    <meta property="article:published_time" content="2019-11-25T19:21:00+00:00"/>
    <meta property="og:title" content="Szerződéskötés előtt tájékozódjunk a partner cégadatairól"/>
    <meta property="og:description" content="A tulajdonosi háttér, a cég anyagi helyzete bizalmunkat erősítheti, vagy éppen kérdésessé teheti."/>
  </head>
  <body>
    <article>
      <h1>Szerződéskötés előtt tájékozódjunk a partner cégadatairól</h1>
      <address><time datetime="2019-11-25T19:21:00+00:00">25 Nov 2019, 19:21</time> by <a rel="author">Origo</a></address>
      <p>
        <b>Szerződéskötés és fizetés előtt tájékozódjunk az adott cégről, a cégnyilvánosságról, a bírósági cégeljárásról és a végelszámolásról szóló 2006. évi V. törvény ugyanis előírja a főbb cégadatok nyilvánosságát a gazdasági élet biztonsága, a hitelezők védelme és egyéb közérdek okán – mondták el az Origónak a D.A.S. JogSzerviz szakértői.</b>
      </p>
      <p>Azt gondolnánk, hogy a cégadatok utáni kutakodás és elemzés csak az üzleti élet résztvevőinek feladata és/vagy kiváltsága. Ám egy háztartás is kockázatot vállal annak kapcsán, hogy milyen értékű szerződéseket köt, és jogtudatossága mire terjed ki egy szerződés megkötése során – hangsúlyozták a D.A.S. JogSzerviz szakértői.</p>
      <p>Minden szerződés járhat kockázattal, hiszen a boltban vásárolt élelmiszer is lehet romlott, a futárszolgálat késhet, az internet akadozhat. Ahogyan a termék szavatossági idejét még az üzletben ellenőrizhetjük, illetve a futárszolgálatok közül is kiválaszthatjuk a legjobb minősítésűeket, úgy más esetekben is indokolt, hogy komoly körültekintéssel járjunk el akkor is, ha fogyasztóként kötünk szerződést.</p>
      <p>Napkollektor telepítése, használt jármű vásárlása, utazás befizetése, építési-kivitelezési munkálatok megrendelése csak néhány példa azok közül, amikor úgy adhatunk át jelentősebb összeget, hogy a teljesítés megkezdődött volna. Előbb fizetünk tehát, akár előleget, akár más jogcímen komolyabb összeget, minthogy a vállalkozás a felénk vállalt kötelezettségeit teljesítené.</p>
      <p>
        <b>Fontos a tájékozódás</b>
      </p>
      <p>Szerződéskötés és fizetés előtt emiatt komoly kockázat vállalása helyett tájékozódjunk az adott cégről. Az internetes keresőket használva a legtöbb esetben kaphatunk egy általános képet az adott vállalkozással szerződők véleményéről, elégedettségéről. Sok esetben a csalás-gyanús cégek is kiszűrhetőek ezzel az egyszerű lépéssel.</p>
      <p>Még ennél is több lehetőség áll azonban rendelkezésre a cégadatok nyilvánosságát előíró jogszabályi rendelkezéseknek köszönhetően. A cégnyilvánosságról, a bírósági cégeljárásról és a végelszámolásról szóló 2006. évi V. törvény ugyanis előírja a főbb cégadatok nyilvánosságát a gazdasági élet biztonsága, a hitelezők védelme és egyéb közérdek okán.</p>
      <p>Ez a gyakorlatban többek között azt jelenti, hogy a céginformációs szolgálat az erre a célra szolgáló honlapján, azonosítást követően, jogszabályban meghatározottak szerint ingyenes céginformációt biztosít. Ingyenes céginformációként ismerhető meg a cég neve, székhelye, cégjegyzékszáma, esetleges európai egyedi azonosítója (EUID), főtevékenysége, képviseletére jogosult személyek adatai, továbbá arra vonatkozó adatok, hogy a cég végelszámolás, felszámolás, kényszertörlés alatt áll.</p>
      <p>A cégbíróságon a cégiratokat bárki ingyenesen megtekintheti, azokról feljegyzést készíthet. A cégjegyzék adatairól cégmásolat, cégkivonat vagy cégbizonyítvány kiadása kérhető.</p>
      <p>A céginformációs szolgálat a fentieken túl kérelemre tájékoztatást ad az elektronikus úton benyújtott, vagy elektronikus okirattá alakított cégiratokról, továbbá a cégek elektronikus úton benyújtott, illetve elektronikus okirattá alakított, a számviteli törvény szerinti beszámolóiról, továbbá biztosítja a beszámolókba és az elektronikus cégiratokba történő ingyenes betekintést a céginformációs szolgálat helyiségében.</p>
      <figure>
        <img src="https://cdn.nwmgroups.hu/s/img/i/1609/20160916ceg-fovarosi-torvenyszek-cegbirosaga-pult1.jpg?w=644&amp;h=322"/>
        <figcaption>
          <cite>Forrás: MTI/Soós Lajos</cite>
        </figcaption>
      </figure>
      <p>A céginformációs szolgálat honlapján a közzététel céljából megküldött beszámolók haladéktalanul és ingyenesen megismerhetővé válnak. A beszámolók a céginformációs szolgálat honlapján cégnév vagy cégjegyzékszám megadásával, keresőprogram segítségével is megismerhetőek.</p>
      <p>
        <b>Hogyan tudjuk az így megismerhető adatokat használni, elemezni?</b>
      </p>
      <p>Mindenekelőtt láthatjuk, hogy a cég valóban ott tevékenykedik-e és azzal foglalkozik-e, amit állít. Megismerhetjük a cég képviseletére jogosultak nevét, így azonnal ellenőrizhető vagy számon kérhető, hogy a cég képviseletében kivel tárgyalunk. A tulajdonosi háttér, a cég anyagi helyzete bizalmunkat erősítheti, vagy éppen kérdésessé teheti.</p>
      <p>Egyre gyakoribb, hogy külföldi cégekkel kötünk szerződést. Az Európai Bizottság honlapján található európai szintű cégnyilvántartásban más tagállamok cégeit is van módunk ellenőrizni.</p>
      <p>Ajánlott ez minden olyan – akár magyar, akár külföldi – cég esetén, amelyről nincs személyes tapasztalatunk, de nagyobb értékben tervezünk szerződést kötni.</p>
      <p>Szem előtt kell ugyanis tartani, hogy egy későbbi jogvita, nem teljesítés, vagy hibás teljesítés esetén a szerződés alapján lehetnek jogosultságaink, de végrehajthatóság hiányában ezek az anyagi veszteségeinket nem fogják kompenzálni.</p>
      <p>Ezért szükséges, hogy ellenőrzött, megbízható vállalkozásokkal szerződjünk – összegezték végezetül a D.A.S. JogSzerviz szakértői.</p>
    </article>
  </body>
</html>