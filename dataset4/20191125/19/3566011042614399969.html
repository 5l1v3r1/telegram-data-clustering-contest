<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550005.html/%D8%AF%D8%B1-%DA%A9%D9%86%D8%A7%D8%B1-%D8%AA%D9%82%D9%88%DB%8C%D8%AA-%D9%88%D8%B1%D8%B2%D8%B4-%D8%A8%D8%A7%DB%8C%D8%AF-%D8%A8%D9%87-%D8%A7%D8%B1%D8%B2%D8%B4-%D9%87%D8%A7%DB%8C-%D8%A7%D8%B3%D9%84%D8%A7%D9%85%DB%8C--%D8%A7%D8%AE%D9%84%D8%A7%D9%82%DB%8C-%D9%88-%D9%81%D8%B1%D9%87%D9%86%DA%AF-%D8%AA%D9%88%D8%AC%D9%87-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T19:20:00+00:00"/>
    <meta property="og:title" content="در کنار تقویت ورزش باید به ارزش های اسلامی، اخلاقی و فرهنگ توجه شود"/>
    <meta property="og:description" content="نماینده ولی فقیه در خراسان جنوبی گفت: جامعه ای که تحرکات روزانه کم دارد برای صحت بدن و سلامت تن نیاز دارد که ورزش کند، لذا باید همه ی امکانات فراهم گردد تا جوان و پیر از آن بهره ببرند."/>
  </head>
  <body>
    <article>
      <h1>در کنار تقویت ورزش باید به ارزش های اسلامی، اخلاقی و فرهنگ توجه شود</h1>
      <h2>نماینده ولی فقیه در خراسان جنوبی:</h2>
      <address>
        <time datetime="2019-11-25T19:20:00+00:00">25 Nov 2019, 19:20</time>
      </address>
      <p>نماینده ولی فقیه در خراسان جنوبی گفت: جامعه ای که تحرکات روزانه کم دارد برای صحت بدن و سلامت تن نیاز دارد که ورزش کند، لذا باید همه ی امکانات فراهم گردد تا جوان و پیر از آن بهره ببرند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a>،</b> آیت الله سید علیرضا عبادی نماینده ولی فقیه در خراسان جنوبی و امام جمعه بیرجند، صبح امروز در دیدار با معاون توسعه ورزش بانوان وزارت ورزش و جوانان، با اشاره به اینکه ورزش یک ضرورت است، اظهار کرد: در گذشته اغلب زندگی ها روستایی و همراه با فعالیت های شبانه روزی بود، اما امروز زندگی ها، شهرنشینی شده که طبعا تحرک و ورزش یک ضرورت است تا سلامت بدن به خطر نیفتد.</p>
      <p>وی افزود: در هر برنامه ای که سازمان، قانون و چارچوبی دارد، ضمن انجام صحیح آن، باقی قوانین کشور از جمله آداب، ادب، و هنجارها نباید شکسته شود.</p>
      <p>نماینده ولی فقیه در خراسان جنوبی خاطر نشان کرد: برابر گزارشاتی که از بعضی از نهادها در رسانه ها منتشر می شود از جمله در سازمان محیط زیست که یکی از ضروریات کشور است و خود دارای برنامه و چارچوب است، اما گاه گزارشات حاکی از آن است که از اختیارات استفاده هایی شده که مراکز امنیتی کشور به خطر افتاده است.</p>
      <p>آیت الله عبادی تصریح کرد: مسلما تشکیلات محیط زیست، یک ضرورت است اما وقتی به بعضی از خارجی ها مجوز شکار و... در چند استان کشور می دهند، مشاهده می کنیم که داد مسئولین امنیتی در می آید که این اقدام سازمان محیط زیست، مسائل امنیتی کشور را به خطر انداخته و بدتر از آن دستگیری جاسوس هایی است که قبل از اینکه محاکمه شوند خود را حلق آویز می کنند.</p>
      <p>وی افزود: سازمان محیط زیست باید در چارچوبه ی کار خود عمل کند و باقی قوانین کشور را نیز محترم بشمارد، حال می خواهد قوانین عقلی، دینی، اخلاقی، امنیتی و... باشد.</p>
      <p>نماینده ولی فقیه در خراسان جنوبی با اشاره به اینکه کشور قوانینی دارد و باید رعایت گردد، گفت: امروز گردشگری در دنیا یک جایگاه خاص دارد و باید در این جهت تلاش شود اما ابتدا چارچوبه ی گردشگری باید تعریف گردد.</p>
      <p>آیت الله عبادی با بیان اینکه ما از نظر مکتب و کشور غنی هستیم و دستمان پر است، ادامه داد: تمام اطلاعاتی که مربوط به تاریخ، محیط طبیعی، آثار باستانی، فرهنگ و شخصیت ها است باید کارشناسی گردد و برای اجرا برنامه ای مدون طرح ریزی گردد و در کنار آن نیز یک سخنگو حضور داشته باشد تا هنگامی که یک گردشگر از داخل و خارج به هر منطقه ای سفر می کند بتواند با دست پر آن جا را ترک کند.</p>
      <p>وی افزود: بسیاری از پیام های اخلاقی، فرهنگی و انقلابی ما در خلال معرفی آثار باستانی و نمونه های علمی ما تجلی پیدا می کند.</p>
      <p>نماینده ولی فقیه در خراسان جنوبی مطرح کرد: یک عده گردشگر که به کشور وارد می شوند، انگار به آن ها مجوز داده اند که هر کاری که می خواهند، می توانند در کشور انجام دهند، در کدام کشور چنین موردی وجود دارد! آقای جک استراو نخست وزیر سابق انگلیس به عنوان گردشگر وارد بر کشور می شود و سر از شهرهای مختلفی در می آورد.</p>
      <p>آیت الله عبادی عنوان داشت: برخی ها در قالب گردشگر دست به اقداماتی می زنند و کارهایی انجام می دهند که ضد فرهنگ مردم ماست و به نوعی می توان گفت که می خواهند تحت عنوان گردشگری، فرهنگ زدایی کنند.</p>
      <p>وی تأکید کرد: باید تلاش شود تا گردشگری تعریف شده ای با دست پُر ارائه گردد که هر منطقه برای گردشگران داخلی و خارجی شناخته شده باشد و هنگام ترک مکان، با دست پُر برگردد.</p>
      <p>نماینده ولی فقیه در خراسان جنوبی بیان داشت: ما نه تنها نباید به فرهنگ مردم آسیب بزنیم بلکه باید آن را صادر کنیم اما متأسفانه آنچه اتفاق می افتد این نیست.</p>
      <p>آیت الله عبادی با اشاره به اینکه یکی از برنامه های مهم امروز که ضرورت دارد، مسئله ورزش است، گفت: سازمان ورزش و جوانان استان خراسان جنوبی یک مجموعه ارزشی است.</p>
      <p>وی ادامه داد: جامعه ای که تحرکات روزانه کم دارد برای صحت بدن و سلامت تن نیاز دارد که ورزش کند، لذا باید همه ی امکانات فراهم گردد تا جوان و پیر از آن بهره ببرند.</p>
      <p>نماینده ولی فقیه در خراسان جنوبی یادآور شد: چندی قبل برابر گزارشات، یک نهاد عالی استان برای بانوان به عنوان ورزش در ساعت 8 صبح آن هم در پارکی که اطراف آن باز است، با انواع حرکات ناهنجار برنامه می گذارد و این جای بسیار تعجب دارد که البته این مربوط به سازمان نیست.</p>
      <p>آیت الله عبادی ادامه داد: اگر بناست ورزش به عنوان تقویت بدن حمایت گردد، نباید مسائلی که خیلی ارزشش بالاتر از آن است از جمله اخلاق، فرهنگ، ارزش های انسانی و نوامیس، نادیده گرفته شود.</p>
      <p>وی افزود: ما شهروند این کشور هستیم و باید در برنامه های خود همه ی قوانین و مقررات، آداب، اخلاق و فرهنگ جامعه را حفظ کنیم.</p>
      <p>نماینده ولی فقیه در خراسان جنوبی عنوان داشت: پارک های مخصوص بانوان یا وجود دارد و یا کافی نیست که اگر کافی نیست شهرداری همکاری کند تا چند پارک دیگر مخصوص بانوان ایجاد گردد.</p>
      <p>آیت الله عبادی تأکید کرد: ورزش نباید بهانه ای برای بر باد دادن ارزش های ناموسی جامعه باشد.</p>
      <p>وی افزود: سازمان ورزش و جوانان استان خراسان جنوبی اخیرا رشد معنوی و انواع ارزش ها را در برنامه های خود لحاظ کرده است و این عملکرد باید در تمامی کشور باشد.</p>
      <p>نماینده ولی فقیه در خراسان جنوبی خاطر نشان کرد: غربی های دانشمند برای کشور ایران از جهت قدمت در فرهنگ و تمدن، یک حساب ویژه ای باز می کنند و این باعث تأسف است که خودمان به آن توجه نکنیم.</p>
      <p>آیت الله عبادی عنوان داشت: امیدواریم که بتوانید برای جوانان عزیز که آینده سازان کشور هستند، شرایطی به وجود آورید که از هر جهت و بیش از همه به فرهنگ خودشان متکی باشند.</p>
      <p>وی یادآور شد: یکی از ورزش هایی که در خراسان جنوبی بومی بوده و اکنون نیز دارای شاخصه های خوبی است، ورزش باستانی است که حُسن آن این است که همراه با فرهنگ می باشد و بنده هر وقت که در آن شرکت کردم و یا برنامه آن ها را می بینیم لذت می برم.</p>
      <p>نماینده ولی فقیه در خراسان جنوبی تصریح کرد: در ایران همواره ورزشکاران به عنوان اسوه هایی با صعه صدر، با گذشت، با فرهنگ و با عرفان مطرح بوده اند، لذا این ها را نباید به خاطر زرق و برق ظاهری که در دنیای وحشی غرب آمده، نادیده بگیریم و زیر پا گذاریم، زیرا هیچ عنوانی بالاتر از فرهنگ مان وجود ندارد.</p>
      <p>انتهای پیام/</p>
    </article>
  </body>
</html>