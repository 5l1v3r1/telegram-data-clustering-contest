<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/protests-in-iran-at-least-143-dead-according-to-amnesty-international"/>
    <meta property="og:site_name" content="euronews"/>
    <meta property="article:published_time" content="2019-11-25T19:48:48+00:00"/>
    <meta property="og:title" content="عفو بین‌الملل: شمار کشته شده‌های اعتراض‌های ایران دست‌کم ۱۴۳ نفر است"/>
    <meta property="og:description" content="عفو بین‌الملل در گزارش امروز چهار آذر ۱۳۹۸ تاکید کرد: «ما از جامعه بین‌الملل می‌خواهیم که استفاده عمدی مرگبار از زور توسط نیروهای امنیتی ایران را که باعث کشته‌شدن دست‌کم ۱۴۳ معترض از زمان آغاز تظاهرات شده است، محکوم کند.»"/>
  </head>
  <body>
    <article>
      <h1>عفو بین‌الملل: شمار کشته شده‌های اعتراض‌های ایران دست‌کم ۱۴۳ نفر است</h1>
      <address><time datetime="2019-11-25T19:48:48+00:00">25 Nov 2019, 19:48</time> by <a rel="author">یورونیوز فارسی </a></address>
      <p>عفو بین‌المللی <a href="https://www.amnesty.org/en/latest/news/2019/11/iran-world-must-strongly-condemn-use-of-lethal-force-against-protesters-as-death-toll-rises-to-143/">در آخرین گزارش خود</a> شمار کشته شده‌های اعتراضات اخیر ایران را دست‌کم ۱۴۳ نفر عنوان کرد. این سازمان جمعه گذشته نیز اعلام کرد که در حال ارزیابی گزارش‌های رسیده است؛ آمار هفته گذشتۀ این سازمان ۱۱۵ کشته بود.</p>
      <p>عفو بین‌الملل در گزارش امروز چهار آذر ۱۳۹۸ تاکید کرد: «ما از جامعه بین‌الملل می‌خواهیم که استفاده عمدی مرگبار از زور توسط نیروهای امنیتی ایران را که باعث کشته‌شدن دست‌کم ۱۴۳ معترض از زمان آغاز تظاهرات شده است، محکوم کند.»</p>
      <p>این سازمان حقوق بشری اعلام کرد که تقریبا تمام این افراد با سلاح گرم کشته شده‌اند.</p>
      <blockquote>عفو بین‌الملل معتقد است که شمار کشته‌شده‌های اعتراض‌های اخیر در ایران به میزان قابل توجهی بالاتر است و این سازمان همچنان تحقیقات خود را ادامه می‌دهد. فیلیپ لوتر <br/>مدیر تحقیقات شمال آفریقا و خاورمیانه عفو بین‌الملل</blockquote>
      <p>عفو بین‌الملل با این حال معتقد است که شمار کشته‌شده‌های اعتراض‌های اخیر در ایران به میزان قابل توجهی بالاتر است و این سازمان همچنان تحقیقات خود را ادامه می‌دهد.</p>
      <p>فیلیپ لوتر، مدیر تحقیقات شمال آفریقا و خاورمیانه عفو بین‌الملل در این زمینه گفت: «افزایش شمار کشته‌ها نشانه هشداردهنده‌ای از چگونگی رفتار ظالمانه با معترضان غیرمسلح توسط مقام‌های ایرانی است و حمله وحشتناک آن‌ها به زندگی آدم‌ها را آشکار می‌کند.»</p>
      <blockquote>پاسخ محتاطانه و کم صدای جامعه بین‌المللی در مقابل کشتار غیرقانونی معترضان متاسفانه ناکافی است. آن‌ها باید این کشتارها را به شدیدترین شکل ممکن محکوم کنند</blockquote>
      <p>وی افزود: «پاسخ محتاطانه و کم صدای جامعه بین‌المللی در مقابل کشتار غیرقانونی معترضان متاسفانه ناکافی است. آن‌ها باید این کشتارها را به شدیدترین شکل ممکن محکوم کنند.»</p>
      <p>عفو بین‌الملل در این گزارش آورده است که روایت‌های وحشتناک شاهدان عینی و نزدیکان قربانیان، اطلاعات جمع آوری شده از سوی کنشگران حقوق بشر و روزنامه‌نگاران خارج از ایران و بررسی ویدئوهای گسترده توسط نیروهای این سازمان، شواهد روشنی را ارائه می‌کند که نشان می‌دهد نیروهای امنیتی ایران به‌طور عمدی از سلاح گرم علیه معترضان غیر مسلح که تهدیدی علیه آن‌ها نبودند استفاده کرده‌اند.</p>
      <p>عفو بین‌الملل با اشاره به ویدئوهای تایید شده، تاکید کرد که نیروهای امنیتی از فاصله کم به معترضان غیرمسلح تیراندازی کردند و در برخی موارد شلیک به سمت معترضانی انجام می‌شود که در حال فرار هستند و هیچ‌گونه تهدیدی برای نیروهای امنیتی نبودند.</p>
      <p>این گزارش همچنین تصریح می‌کند که طبق برخی دیگر از ویدئوها، نیروهای امنیتی از پشت‌بام ساختمان‌های دولتی به سمت معترضان تیراندازی کرده‌اند.</p>
      <p>این سازمان در گزارش خود اشاره کرده است که حتی اگر اقلیت کوچکی از معترضان به خشونت متوسل شوند، نیروهای امنیتی همواره باید خویشتن‌داری کنند و در پاسخ به خشونت‌هایی که با آن روبرو می‌شوند از نیروی قهریه بیش از آنچه لازم است استفاده نکنند و در عین حال پاسخ‌ها باید متناسب و قانونی باشد.</p>
      <h3>خوزستان بیشترین شمار کشته شده‌ها را در میان استان‌های ایران دارد</h3>
      <p>این سازمان حقوق بشری به تفکیک استان تعداد کشته شده‌ها را نیز اعلام کرد:</p>
      <p>استان البرز: ۹ نفر</p>
      <p>استان آذربایجان شرقی: یک نفر</p>
      <p>استان اصفهان: هفت نفر</p>
      <p>استان فارس: ۱۵ نفر</p>
      <p>استان کرمان: یک نفر</p>
      <p>استان کرمانشاه: ۳۴ نفر</p>
      <p>استان خوزستان: ۴۰ نفر</p>
      <p>استان کردستان: ۱۲ نفر</p>
      <p>استان تهران: ۲۰ نفر</p>
      <p>استان آذربایجان غربی: چهارنفر</p>
      <figure>
        <iframe data-src="https://twitter.com/euronewses/status/1199016787544805381" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>افزایش بهای بنزین که بامداد جمعه ۲۴ آبان به‌طور ناگهانی در ایران اجرایی شد، در شهرهای مختلف اعتراض‌های خیابانی را در پی داشت. یک روز پس از آغاز اعتراض‌ها، حکومت ایران دسترسی به اینترنت جهانی را قطع کرد و پس از پنج روز به تدریج سطح دسترسی را بالا برد. با این حال همچنان دسترسی به اینترنت موبایل به‌طور کامل برقرار نشده است و اینترنت خانگی در برخی از شهرها نیز با مشکلات و قطع و وصل‌های مرتب روبرو است.</p>
    </article>
  </body>
</html>