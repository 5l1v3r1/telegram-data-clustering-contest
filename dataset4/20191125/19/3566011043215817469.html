<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550039.html/%D9%82%D8%AF%D9%85-%D9%87%D8%A7%DB%8C-%D8%A7%D8%B3%D8%AA%D9%88%D8%A7%D8%B1-%D9%85%D8%B1%DB%8C%D8%AF%D8%A7%D9%86-%D8%B1%D9%87%D8%A8%D8%B1%DB%8C-%D8%AF%D8%B1-%D8%B9%DB%8C%D9%86-%DA%AF%D9%84%D8%A7%DB%8C%D9%87-%D8%A7%D8%B2-%D8%AF%D9%88%D9%84%D8%AA--%D8%B1%D8%A7%D9%87%D9%BE%DB%8C%D9%85%D8%A7%DB%8C%D8%A7%D9%86-%D9%88-%D8%AA%D8%AC%D9%85%D8%B9-%DA%A9%D9%86%D9%86%D8%AF%DA%AF%D8%A7%D9%86-%D8%A8%DB%8C%D8%B4%D8%AA%D8%B1-%DA%86%D9%87-%D8%B4%D8%B9%D8%A7%D8%B1%DB%8C-%D8%AF%D8%A7%D8%AF%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T19:19:00+00:00"/>
    <meta property="og:title" content="قدم‌های استوار مریدان رهبری در عین گلایه از دولت/ راهپیمایان و تجمع‌کنندگان بیشتر چه شعاری دادند؟"/>
    <meta property="og:description" content="امروز دوشنبه 4 آذرماه 1398 هم یوم الله شد و مردم قدرشناس ام القرای جهان اسلام برگ زرینی را در تاریخ انقلاب اسلامی ثبت کردند."/>
  </head>
  <body>
    <article>
      <h1>قدم‌های استوار مریدان رهبری در عین گلایه از دولت/ راهپیمایان و تجمع‌کنندگان بیشتر چه شعاری دادند؟</h1>
      <h2>امروز میدان انقلاب نگین انقلابیون بود؛</h2>
      <address>
        <time datetime="2019-11-25T19:19:00+00:00">25 Nov 2019, 19:19</time>
      </address>
      <p>امروز دوشنبه 4 آذرماه 1398 هم یوم الله شد و مردم قدرشناس ام القرای جهان اسلام برگ زرینی را در تاریخ انقلاب اسلامی ثبت کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مردم ایران عزیز که در روزهای پایانی آبان ماه در التهاب اغتشاشات آشوبگران جیره خوار سعودی و غربی مضطرب و آشفته شده بودند با فروکش کردن التهابات بازهم مثل همیشه به صحنه آمدند و به اینهمه تهدید و تشویش رنگ حماسه زدند.</p>
      <p>راه پیمایی و تجمع در محکومیت حرکت اغتشاشگران و مخلان امنیت کشور که قرار بود در میدان انقلاب تهران راس ساعت 14/30 کلید بخورد با غیرت و معرفت تهرانی ها زودتر از این ساعت و با حرکت درخیابان های منتهی به میعادگاه  آغاز شد.</p>
      <p>مرد و زن، پیر و جوان، بزرگسال و خردسال، همه و همه آمده بودند تا بار دیگر عهدشان را با رهبرشان و انقلاب شان تازه کنند.</p>
      <p>قدم هایشان آنقدر استوار و مستحکم بود که میان سال ها را یاد همان آغازین روزهای انقلاب در بهمن 57 می انداخت. مردمی که همه چیزشان امام شان بود و فارغ از درد آب و نان و آماده بذل جان لبیک گویان آمده بودند تا بار دیگر به ولی شان اعلام کنند هنوز هم پای کار امام و انقلاب شان هستند.</p>
      <p>انگشتان گره کرده مردم در سرمای استخوان سوز عصر پاییزی تهران به سمت آسمان گره شده بود و شعارهایی همیشگی در محکومیت فتنه گران و ایادی استکبار جهانی علی الخصوص غرب و آمریکا سر می دادند.</p>
      <p>هرچند مردم گله مند بودند از مسئولان دولتی برای معیشت شان و اوضاع بد اقتصادی اما شعارشان همان همیشگی بود؛ اینهمه لشگر آمده، به عشق رهبر آمده.</p>
      <p>البته دست نوشته هایی هم بود که مخاطبش مسئولان بودند؛ ذوق نکنید که آمدیم، به عشق رهبر آمدیم.</p>
      <p>هنوز ساعت کمی به 15 عصر مانده که خیابان های منتهی به میدان مملو از جمعیت شده و کیلومترها دورتر هم انبوه جمعیت به سمت میدان در حرکت بودند.</p>
      <p>صفوف متراکم و بهم چسبیده جمعیت شعارشان در محکومیت اغتشاشگران و حامیان عبری و عربی آنها گوش شیاطین داخلی و خارجی را کر کرده بود.</p>
      <p>دوربین های شبکه های داخلی و خارجی اینهمه شکوه و صلابت مردمان سرزمین ام را به نظاره نشسته بودند و باز هم مثل همیشه این مردم بودند که جلوتر از مسئولان خودشان را به خط پایان مسابقه ولایتمداری رساندند.</p>
      <p>مردم همه حرفشان این بود که ؛ آهای مسئولان جمهوری اسلامی مانند امام راحل مان که این همه سفارش پابرهنه ها و کوخ نشین ها را به شما می کرد بیشتر هوای مردم را داشته باشید.</p>
      <p>همهمه شعارهای مردم در سخنان سردار بی اعای ولایت و فرمانده سپاه پاسداران گم شد تا آنجا که خطاب به دشمنان این مرز و بوم و دسیسه چینان علیه میهن و مردم گفت: مطمئن باشید امروز دیگر دشمنان ما قادر به هیچ عملی نیستند، آنها شکست خورده‌اند، به قامت رهبران افسرده و پژمرده‌شان نگاه کنید. ما همه جا آنها را تعقیب می‌کنیم و به آنها می‌گوییم که ما هیچ کاری را بی پاسخ نمی‌گذاریم و با همه تسویه حساب می‌کنیم، روز و کیفیت آن را ما مشخص می‌کنیم. ما از نسل همان مردان و زنانی هستیم که راه را بر دشمنان بسته‌ایم.</p>
      <p>امروز هم با همت همه مردان و زنان بصیر و زمان شناس تهران و سایر شهرهای کشور عزیزمان گذشت و این قدم هایشان بار مسئولیت مدیران کشور و دولت را سنگین تر کرد.</p>
      <p>که باید برای داشتن این ملت آگاه سجده شکر برآوردند که برای رسیدن به آرمان های انقلاب و امام عزیز با مجاهده و تلاش پیگیر شاید بتوانند گشوه ای از این حماشه ها را جبران کنند.</p>
      <p>انتهای پیام/</p>
    </article>
  </body>
</html>