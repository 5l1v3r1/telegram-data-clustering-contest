<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/israili-boykot-hareketinde-ilk-sinirdisi-insan-haklari-izleme-orgutu-temsilcisi-ulkeyi-ter"/>
    <meta property="og:site_name" content="euronews"/>
    <meta property="article:published_time" content="2019-11-25T19:15:46+00:00"/>
    <meta property="og:title" content="İnsan Hakları İzleme Örgütü temsilcisi İsrail'den sınır dışı edildi"/>
    <meta property="og:description" content="İsrail'in ”Boykot, Yatırımların Geri Çekilmesi” hareketine destek verdiği gerekçesiyle hakkında sınır dışı kararı aldığı İnsan Hakları İzleme Örgütü temsilcisi Omar Shakir ülkeyi terk etti. Shakir, boykot hareketine destek verme suçundan ülkeden sınır dışı edilen ilk kişi oldu."/>
  </head>
  <body>
    <article>
      <h1>İnsan Hakları İzleme Örgütü temsilcisi İsrail'den sınır dışı edildi</h1>
      <address><time datetime="2019-11-25T19:15:46+00:00">25 Nov 2019, 19:15</time> by <a rel="author">Burak Ortahamamcilar</a></address>
      <p>İsrail'in ”Boykot, Yatırımların Geri Çekilmesi” hareketine destek verdiği gerekçesiyle hakkında sınır dışı kararı aldığı İnsan Hakları İzleme Örgütü temsilcisi Omar Shakir ülkeyi terk etti. Shakir, boykot hareketine destek verme suçundan ülkeden sınır dışı edilen ilk kişi oldu.</p>
      <p>İsrail istinaf mahkemesinin 17 Nisan'da hakkındaki sınır dışı kararını onayladığı Amerikan vatandaşı Omar Shakir, kendisine tanınan sürenin son gününde ülkeden ayrıldığını twitter üzerinden duyurdu.</p>
      <p>Suriye, Bahreyn ve Mısır'dan sonra İsrail'in de kendisini kara listeye aldığını vurgulayan İnsan Hakları İzleme Örgütü'nün İsrail ve Filistin temsilcisi, sessiz kalmayacağının altını çizdi.</p>
      <p>Omar Shakir, 8 gün boyunca 6 Avrupa ülkesi hükümeti ve Avrupa Parlamentosu'nda İsrail'in Filistin'e uyguladığı sistematik baskıyı anlatacağını söyledi.</p>
      <figure>
        <iframe data-src="https://twitter.com/euronewses/status/1198988619983314944" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İsrail Yüksek Mahkemesi, İçişleri Bakanlığı'nın “Boykot, Yatırımların Geri Çekilmesi” hareketine destek verdiği gerekçesiyle Shakir'in çalışma vizesini yenilememeyi onaylamış ve İnsan Hakları İzleme Örgütü temsilcisinin ülkeyi 25 Kasım'a kadar terk etmesine hükmetmişti.</p>
      <p>İsrail yasaları, ”Boykot, Yatırımların Geri Çekilmesi” hareketine destek vermeyi suç sayıyor ve bu suçu işleyen yabancıların ülkeye girişini engelliyor.</p>
      <p>İsrail, söz konusu yasanın Batı ülkelerinde de kabul görmesi için yoğun lobi faaliyetlerinde bulunuyor.</p>
      <ul>
        <li>
          <a href="https://tr.euronews.com/2019/11/25/iran-kirmizi-cizgiler-asilirsa-abd-israil-ve-suudi-arabistani-yok-ederiz">İran: Kırmızı çizgiler aşılırsa ABD, İsrail ve Suudi Arabistan’ı yok ederiz</a>
        </li>
        <li>
          <a href="https://tr.euronews.com/2019/11/23/kongre-uyelerinden-abd-nin-yahudi-yerlesimleri-kararina-tepki">Kongre üyelerinden ABD'nin Yahudi yerleşimleri kararına tepki</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>