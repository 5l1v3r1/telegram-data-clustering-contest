<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/krigstida-mina-funnen-i-alandska-farvatten/"/>
    <meta property="og:site_name" content="HBL"/>
    <meta property="article:published_time" content="2019-11-25T19:08:00+00:00"/>
    <meta property="og:title" content="Krigstida mina funnen i Åländska farvatten"/>
    <meta property="og:description" content="En mina har siktats i farleden nära Rödhamn på södra Åland, enligt uppgifter till tidningen Nya Åland. Polis och militär är inkopplade efter ett beslut i landskapsregeringen."/>
  </head>
  <body>
    <article>
      <h1>Krigstida mina funnen i Åländska farvatten</h1>
      <h2>En mina har siktats i farleden nära Rödhamn på södra Åland, enligt uppgifter till tidningen Nya Åland. Polis och militär är inkopplade efter ett beslut i landskapsregeringen.</h2>
      <address><time datetime="2019-11-25T19:08:00+00:00">25 Nov 2019, 19:08</time> by <a rel="author">Susanna Skoglund/Nya Åland-SPT</a></address>
      <p>– Vi har beslutat att begära handräckning av militärt slag, säger lantråd <b>Katrin Sjögren </b>(Lib) till <a href="https://www.nyan.ax/nyheter/mina-ska-ha-hittats-nara-rodhamn/">Nya Åland </a>på måndagen.</p>
      <p>– Militären och polisen samarbetar, men begäran ska göras i samråd med landskapsregeringen. Utgångspunkten är att vi ska klara oss med egen polis och med civila medel, men behövs det handräckning så ska det ske så snart som möjligt.</p>
      <p><b>Axel Ramberg</b>, fältchef vid Västra Finlands sjöbevakningssektion, bekräftar till Nya Åland att man fått information om en mina på ganska stort djup.</p>
      <p>– Vi har markerat den på våra kartor och förmedlat informationen vidare till landskapsregeringen och polisen på Åland, säger Ramberg.</p>
      <p>– Det är lantrådet som leder uppdraget. Enligt våra uppgifter utgör den här minan ingen fara. Den ligger i Rödhamnsfjärden, på över 20 meters djup.</p>
      <p>Minan påträffades enligt Ramberg på söndagen av ett dykningssällskap. Sjöbevakningen har inte själv dykt efter minan.</p>
      <p>– Vi fick tillräckliga uppgifter av dykningssällskapet - de hade tagit bilder.</p>
      <p>Kansliminister <b>Nina Fellman</b>, som också var med på samrådsmötet när landskapsregeringen beslutade att begära handräckning från militären, säger att minan är från första världskriget. I övrigt hänvisar hon till polisen.</p>
    </article>
  </body>
</html>