<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626265/%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A6%E0%A7%87-%E0%A6%86%E0%A6%9B%E0%A7%87%E0%A6%A8-%E0%A6%B9%E0%A7%81%E0%A6%B8%E0%A6%A8%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T19:43:00+00:00"/>
    <meta property="og:title" content="নিরাপদে আছেন হুসনা"/>
    <meta property="og:description" content="সৌদি থেকে বাঁচার আকুতি জানিয়ে ভিডিও বার্তা পাঠানো হুসনা নিরাপদে আছে বলে জানিয়েছে সৌদি আরবে নিযুক্ত বাংলাদেশ কনসুলেট জেনারেল শ্রম কল্যাণ উইং। প্রথম সচিব কেএম সালাউদ্দিনের সই করা এক বিজ্ঞপ্তিতে বলা হয়েছে, বিভিন্ন গণমাধ্যমে প্রকাশিত সংবাদের পরিপ্রেক্ষিতে সৌদি আরবে কর্মরত নারী গৃহকর্মী হুসনাকে উদ্ধারের জন্য কনসুলেট তাৎক্ষনিক ব্যবস্থা নিয়েছে। নাজরান পুলিশকে ঘটনাটি অবহিত করা হয়। বিজ্ঞপ্তিতে আরও বলা..."/>
  </head>
  <body>
    <article>
      <h1>নিরাপদে আছেন হুসনা</h1>
      <address><time datetime="2019-11-25T19:43:00+00:00">25 Nov 2019, 19:43</time> by <a rel="author">নিজস্ব প্রতিবেদক, ঢাকা</a></address>
      <p>সৌদি থেকে বাঁচার আকুতি জানিয়ে ভিডিও বার্তা পাঠানো হুসনা নিরাপদে আছে বলে জানিয়েছে সৌদি আরবে নিযুক্ত বাংলাদেশ কনসুলেট জেনারেল শ্রম কল্যাণ উইং। প্রথম সচিব কেএম সালাউদ্দিনের সই করা এক বিজ্ঞপ্তিতে বলা হয়েছে, বিভিন্ন গণমাধ্যমে প্রকাশিত সংবাদের পরিপ্রেক্ষিতে সৌদি আরবে কর্মরত নারী গৃহকর্মী হুসনাকে উদ্ধারের জন্য কনসুলেট তাৎক্ষনিক ব্যবস্থা নিয়েছে। নাজরান পুলিশকে ঘটনাটি অবহিত করা হয়।</p>
      <p>বিজ্ঞপ্তিতে আরও বলা হয়, কনসুলেটে র প্রতিনিধি সৌদি এজেন্সির সঙ্গে যোগাযোগ করেছে। হুসনা পুলিশের নজরদারিতে সেইফহোমে আছেন বলে ওই এজেন্সি জানিয়েছে। কনসুলেট প্রতিনিধি হুসনার সঙ্গে কথা বলেছেন। তাকে দেশে ফেরানোর প্রক্রিয়া শুরু হয়েছে বলে ওই এজেন্সি জানিয়েছে।</p>
      <p>হুসনার বাড়ি হবিগঞ্জের আজমিরীগঞ্জ উপজেলার আনন্দপুর গ্রামে। আর্থিক সচ্ছলতা আনতে গৃহকর্মীর কাজ নিয়ে সৌদি আরবে যান ৭ নভেম্বর। ‘আরব ওয়ার্ল্ড ডিস্ট্রিবিউশন’ নামের একটি এজেন্সি তাঁকে গৃহকর্মীর চাকরি দিয়ে সেখানে পাঠায়।</p>
      <p>সৌদিতে গৃহকর্তার নির্যাতন সহ্য করতে না পেরে স্বামী শফি উল্লাহর কাছে হুসনা একটি ভিডিও বার্তা পাঠান।</p>
      <p>শফি উল্লাহ স্ত্রীকে বাঁচানোর জন্য ভিডিওটি এক প্রতিবেশীর সহযোগিতায় সামাজিক যোগাযোগ মাধ্যমে ফেসবুকে ছেড়ে দেন। তিনি প্রথম আলোকে বলেন, বিয়ের তিন মাসের মাথায় পরিবারকে সহযোগিতা করার জন্য সৌদি আরবে যাওয়ার সিদ্ধান্ত নেন তাঁর স্ত্রী হুসনা আক্তার। সেই অনুযায়ী হবিগঞ্জের মধ্যস্বত্বভোগী শাহিন মিয়া নামের এক ব্যক্তির মাধ্যমে সৌদি আরব পাঠানো হয় হুসনাকে। শাহীন ‘আরব ওয়ার্ল্ড ডিস্ট্রিবিউশন’ নামে একটি এজেন্সির মাধ্যমে গৃহকর্মীর কাজ দেখিয়ে ২২ হাজার টাকা বেতনে তাঁকে সৌদিতে পাঠায়। হুসনা সৌদি আরবে যাওয়ার এক সপ্তাহ পর তাঁকে ফোনে জানান, সেখানে নানা নির্যাতন করা হচ্ছে তাঁকে।</p>
      <p><b>আরও পড়ুন:</b> <br/><a href="https://www.prothomalo.com/bangladesh/article/1626218/">সৌদি থেকে বাঁচার আকুতি জানিয়ে হুসনার ভিডিও বার্তা</a></p>
    </article>
  </body>
</html>