<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915093"/>
    <meta property="og:site_name" content="Dnevnik"/>
    <meta property="article:published_time" content="2019-11-25T19:20:00+00:00"/>
    <meta property="og:title" content="Sova ovadila Tonina zaradi izdaje tajnih podatkov"/>
    <meta property="og:description" content="Slovenska obveščevalno varnostna agencija (Sova) je po neuradnih informacijah zaradi izdaje tajnih podatkov ovadila predsednika parlamentarne komisije za nadzor obveščevalnih in varnostnih služb (Knovs) Mateja Tonina (NSi), je poročala TV Slovenija."/>
  </head>
  <body>
    <article>
      <h1>Sova ovadila Tonina zaradi izdaje tajnih podatkov</h1>
      <address><time datetime="2019-11-25T19:20:00+00:00">25 Nov 2019, 19:20</time> by <a rel="author">STA</a></address>
      <p>
        <b>Slovenska obveščevalno varnostna agencija (Sova) je po neuradnih informacijah zaradi izdaje tajnih podatkov ovadila predsednika parlamentarne komisije za nadzor obveščevalnih in varnostnih služb (Knovs) Mateja Tonina (NSi), je poročala <a href="https://www.rtvslo.si/">TV Slovenija</a>.</b>
      </p>
      <p>Šlo naj bi za javno objavo poročila Knovs, ki je preučeval delo Sove v pripravah na arbitražo glede meje s Hrvaško, je poročala TVS.</p>
      <p>Sova je Tonina ovadila, ker je Knovs v svojem poročilu glede prisluškovalne afere v času arbitražnega postopka objavil tajne podatke, ki jih je Sova poslala na Knovs in so postali del poročila. O tem je Sova obvestila tudi predsednika države, predsednika vlade in predsednika državnega zbora. Tonin je, kot poroča TVS, dejal, da v poročilu ni nobenega tajnega podatka.</p>
      <p>Predsednik Knovsa Tonin za zdaj ni komentiral ovadbe, se je pa na kratko že odzval na družbenem omrežju Twitter, kjer je med drugim zapisal, da poročilo Knovs dokazuje, da slovenska stran ni goljufala pri arbitraži: »Sova naj bi ovadila Knovs, ker je njeno poročilo Sovo opralo krivde. Bizarno! Poročilo Knovs dokazuje, da slovenska vlada in Sova nista goljufali pri arbitraži. Dokaže, da slovenska zarota zoper Hrvate ne obstaja. Poročilo krepi slovensko pozicijo.« Pri tem je še zapisal, da gre očitno za novo akcijo državnega sekretarja v kabinetu predsednika vlade Damirja Črnčeca.</p>
      <h3>Tonin z ovadbo še ni seznanjen</h3>
      <p>Po poročanju današnjih Odmevov naj bi po neuradnih podatkih Sova z ovadbo že seznanila predsednike vlade, države in državnega zbora, a za zdaj vsi pristojni molčijo. Je pa v pogovoru za Odmeve Tonin potrdil, da še ni seznanjen z ovadbo. »Ne na komisiji ne na stranki nihče ne ve, o kakršnem koli prispelem pismu. Tako da ocenjujem, da gre morda lahko tudi za kakšno specialno vojno zoper komisijo, ker je nenavadno, da bi bil ovaden jaz, ker je bilo to vendarle poročilo sprejeto na komisiji in je poročilo komisije in ne zgolj moje poročilo,« je dejal Tonin.</p>
      <p>Predsednik Knovsa je v pogovoru zatrdil, da v javnem delu poročila ni nobenih tajnih informacij. »Bistveno pa je, da to poročilo pritrjuje Sloveniji, da razbremenjuje Slovenijo, da končno dokaže, da ni bilo nobene slovenske zarote zoper Hrvaško, predvsem pa poročilo pokaže in dokaže, da vlada in Sova nista ne načrtovali, prav tako pa tudi ne prikrivali komunikacije med Sekolcem in Drenikovo.« Po mnenju Tonina to poročilo na nek način celo krepi samo arbitražo. »Ker Hrvaška ve, da to poročilo krepi slovenske pozicije, so nas seveda napadli z lažno novico in žalostno je, da zdaj kabinet predsednika vlade, konkretno Damir Črnčec in Marjan Šarec, poskušata to hrvaško lažno zgodbo uporabiti za obračun s samo komisijo, pred decembrskimi zaslišanji komisije zaradi zlorab in klientelističnega zaposlovanja na Sovi,« je dejal Tonin in dodal, da to zgodbo zdaj poskušajo uporabiti za zmanjšanje kredibilnosti Knovsa.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914912/slovenija/tonin-prispevek-vecernjega-lista-je-lazna-novica-v-sluzbi-hrvaskih-interesov-"/>
        <a href="https://www.dnevnik.si/1042914228/slovenija/krscanska-demokracija-se-pomika-proti-sredini"/>
      </related>
    </article>
  </body>
</html>