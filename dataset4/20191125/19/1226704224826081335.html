<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/financie-grecko-v-pondelok-dokoncilo/432198-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T19:06:00+00:00"/>
    <meta property="og:title" content="Grécko v pondelok dokončilo predčasné splatenie úverov MMF"/>
    <meta property="og:description" content="Pôžičky boli súčasťou záchranných balíkov od eurozóny a MMF vo výške 289 miliárd eur."/>
  </head>
  <body>
    <article>
      <h1>Grécko v pondelok dokončilo predčasné splatenie úverov MMF</h1>
      <h2>Pôžičky boli súčasťou záchranných balíkov od eurozóny a MMF vo výške 289 miliárd eur.</h2>
      <address><time datetime="2019-11-25T19:06:00+00:00">25 Nov 2019, 19:06</time> by <a rel="author">TASR</a></address>
      <p>Atény 25. novembra (TASR) - Grécko v pondelok dokončilo predčasné splatenie úverov od Medzinárodného menového fondu (MMF) vo výške 2,7 miliardy eur v rámci záchranného balíka počas dlhovej krízy. Oznámilo to v pondelok ministerstvo financií.</p>
      <p>Ministerstvo uviedlo, že tento krok <i>„znižuje náklady na Grécka na pôžičky, zlepšuje životaschopnosť jeho dlhu a zvyšuje dôveru trhu“</i>.</p>
      <p>Podľa ministerstva financií Atény splatili pôžičky MMF a úrokovú sadzbu 4,91 %. Súčasné sadzby zo zvyšného gréckeho dlhu sú oveľa nižšie.</p>
      <p>Minister financií Christos Staikouras vyhlásil, že predčasné splatenie dlhu MMF ušetrí Grécku okolo 70 miliónov eur.</p>
      <p>Pôžičky boli súčasťou záchranných balíkov od eurozóny a MMF vo výške 289 miliárd eur. Podmienkou čerpania finančnej pomoci, ktorá držala Grécko nad vodou počas takmer desaťročnej dlhovej krízy, bolo zavádzanie bolestivých úsporných opatrení.</p>
      <p>Tretí a posledný záchranný balík pre Grécko sa skončil v auguste 2018.</p>
      <p>Z návrhu gréckeho rozpočtu vyplýva, že Atény očakávajú v roku 2020 rast jeho hospodárstva o 2,8 %, pričom krajina bude rešpektovať fiškálne záväzky, ktoré dala veriteľom.</p>
      <related>
        <h4>Prečítajte si aj:</h4>
        <a href="https://www.teraz.sk/ekonomika/vynosy-z-greckych-dlhopisov-klesli-po/427051-clanok.html"/>
        <a href="https://www.teraz.sk/ekonomika/grecko-chce-mmf-predcasne-splatit-tak/418858-clanok.html"/>
        <a href="https://www.teraz.sk/ekonomika/financie-cyprus-predcasne-splatil-rusk/416249-clanok.html"/>
        <a href="https://www.teraz.sk/ekonomika/grecko-chce-predcasne-splatit-cast/390226-clanok.html"/>
        <a href="https://www.teraz.sk/ekonomika/grecko-predcasne-splati-mmf-cast-u/389110-clanok.html"/>
      </related>
    </article>
  </body>
</html>