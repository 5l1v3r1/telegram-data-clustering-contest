<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152955-luckyj-terytorialnyj-centr-vidsviatkuvav-25-richnyj-yuvilej-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T19:19:00+00:00"/>
    <meta property="og:title" content="Луцький територіальний центр відсвяткував 25-річний ювілей. ФОТО"/>
    <meta property="og:description" content="Численні привітання, подяки, подарунки від запрошених гостей, а також присвячені соціальним працівникам вірші й пісні"/>
  </head>
  <body>
    <article>
      <h1>Луцький територіальний центр відсвяткував 25-річний ювілей. ФОТО</h1>
      <address>
        <time datetime="2019-11-25T19:19:00+00:00">25 Nov 2019, 19:19</time>
      </address>
      <p>Численні привітання, подяки, подарунки від запрошених гостей, а також присвячені соціальним працівникам вірші й пісні – так у луцькому територіальному центрі святкували ювілей.<br/><br/>25-річчя Територіального центру соціального обслуговування (надання соціальних послуг) міста Луцька відзначили 25 листопада у стінах закладу, що на вулиці Данила Галицького, - пише <a href="https://www.volynnews.com/news/all/odyn-iz-pershykh-v-ukrayini-lutskyy-tertsentr-vidznachyv-25-richchia/">ІА Волинські новини</a>.<br/><br/>Як пригадала керівниця територіального центру соціального обслуговування <b>Галина Шатецька</b>, установу, де вміють співчувати біді ближнього та прийти на допомогу тим, хто потребує підтримки, відкрили 24 листопада 1994 року. Зі 130 штатних робітників 26 осіб працюють у центрі з початку створення, а дехто й з 1988 року, коли в Луцьку розпочало функціонувати відділення соціальної допомоги.<br/><br/>«Починаючи з 1988 року, в Луцьку зародилася соціальна служба. Спочатку працівники єдиного відділення соціальної допомоги ходили до підопічних, вивчали їхні проблеми – так і виникла потреба розширити установу, аби надавати ширший спектр послуг. Згодом у 1994 році, одним із перших в Україні, був створений територіальний центр. На сьогодні установа складається з семи структурних підрозділів. Ми надаємо різноманітні послуги. У нас нараховується тисяча підопічних, послуги яким соціальні робітники надають удома, ще три тисячі підопічних ми обслуговуємо безпосередньо в нашому центрі», – сказала Галина Шатецька.<br/><br/>Самотні люди похилого віку та особи з інвалідністю можуть користуватися в територіальному центрі швейною майстернею, пральнею, кімнатою подарованих речей, їдальнею, кімнатою трудової адаптації тощо.<br/><br/>«Щодня нас відвідують до 300 осіб, і жодна людина не покидає центр, не отримавши допомогу. Лише 140 осіб щодня харчуються в нашій їдальні», – зазначила директорка територіального центру та додала, що в перспективі наступного року заклад поповниться ще одним структурним підрозділом – відділом обліку безхатьків.<br/><br/>Вона зауважила, що за 25 років діяльності працівники центру обслужили 200 тисяч мешканців міста, близько 40 тисяч людей отримували харчування в їдальні закладу.<br/><br/>Насамперед працівників установи привітали лучани, які відвідують територіальний центр щодня. Вони подарували соціальним працівникам вірші, пісню «Волинь моя» та коровай.<br/><br/>Далі настав час для офіційних привітань від представників обласної та міської влади, благодійних фондів і вручення численних подяк.<br/><br/>«Від імені керівництва, депутатів і всіх працівників міської ради хочу подякувати колективу територіального центру за роботу. Ваша праця надзвичайно складна, адже ви щодня маєте справу з людьми, які опинилися в складних життєвих обставинах, зіштовхнулися з несправедливістю, відчувають себе ображеними і не завжди перебувають у доброму настрої. Безумовно, все це відображається на вас, але ви і далі продовжуєте творити добро. Ваша робота надзвичайно потрібна нашому місту», – звернувся до присутніх радник міського голови, депутат <b>Ігор Поліщук</b>.<br/><br/>Із нагоди 25-річчя територіального центру соціального обслуговування Ігор Поліщук вручив подяки та почесні грамоти міського голови працівникам закладу за багаторічну сумлінну працю, високий професіоналізм, відданість обраній справі, вагомий внесок у реалізацію державної політики у сфері соціального захисту мешканців міста, надання якісних соціальних послуг.<br/><br/>До привітань соціальних робітників долучилися директорка департаменту соціального захисту населення Волинської облдержадміністрації <b>Оксана Гобод</b>, директорка департаменту соціальної політики Луцької міської ради <b>Вікторія Майборода</b>, директорка департаменту соціальних служб для сім’ї, дітей та молоді <b>Ліна Галан</b>, заступниця Луцького міського голови <b>Ірина Чебелюк</b>, заступниця голови Волинської обласної організації «Профспілки працівників соціальної сфери України» <b>Тетяна Миткевич</b>, депутат Волиснької обласної ради <b>Олександр Пирожик</b>, керівниця Волинського обласного благодійного фонду «Дитяча місія. Україна» <b>Людмила Лонюк</b>, заступник голови Волинського обласного благодійного фонду «Переображення» <b>Андрій Стецун</b>, приватний підприємець <b>Святослав Матвійчук</b> тощо.</p>
      <figure>
        <img src="http://www.volynpost.com/img/modules/news/0/4b/c0e764e9a985725f8d1f4cae27f2a4b0/cb-02w.jpg"/>
      </figure>
      <figure>
        <img src="http://www.volynpost.com/img/modules/news/0/4b/c0e764e9a985725f8d1f4cae27f2a4b0/cb-06w.jpg"/>
      </figure>
      <figure>
        <img src="http://www.volynpost.com/img/modules/news/0/4b/c0e764e9a985725f8d1f4cae27f2a4b0/cb-08w.jpg"/>
      </figure>
      <figure>
        <img src="http://www.volynpost.com/img/modules/news/b/82/f222b1ef48a3ba95fbbaf86f5fe9782b/cb-24w.jpg"/>
      </figure>
      <figure>
        <img src="http://www.volynpost.com/img/modules/news/b/82/f222b1ef48a3ba95fbbaf86f5fe9782b/cb-25w.jpg"/>
      </figure>
      <figure>
        <img src="http://www.volynpost.com/img/modules/news/b/82/f222b1ef48a3ba95fbbaf86f5fe9782b/cb-28w.jpg"/>
      </figure>
      <figure>
        <img src="http://www.volynpost.com/img/modules/news/b/82/f222b1ef48a3ba95fbbaf86f5fe9782b/cb-29w.jpg"/>
      </figure>
      <figure>
        <img src="http://www.volynpost.com/img/modules/news/1/c6/fdc9f3f58f4cd661786caea0ce057c61/cb-39w.jpg"/>
      </figure>
      <figure>
        <img src="http://www.volynpost.com/img/modules/news/1/c6/fdc9f3f58f4cd661786caea0ce057c61/cb-43w.jpg"/>
      </figure>
      <figure>
        <img src="http://www.volynpost.com/img/modules/news/1/c6/fdc9f3f58f4cd661786caea0ce057c61/cb-45w.jpg"/>
      </figure>
      <figure>
        <img src="http://www.volynpost.com/img/modules/news/1/c6/fdc9f3f58f4cd661786caea0ce057c61/cb-dsc3722w.jpg"/>
      </figure>
    </article>
  </body>
</html>