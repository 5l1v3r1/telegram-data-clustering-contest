<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/schetyna-zali-sie-w-wegierskich-mediach-jak-twierdzi-przez-rejterade-tuska-nie-maja-dobrego-kandydata-na-prezydenta-co-na-to-kidawa-blonska/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T19:23:39+00:00"/>
    <meta property="og:title" content="Schetyna żali się w węgierskich mediach. Jak twierdzi przez rejteradę Tuska nie mają dobrego kandydata na prezydenta! Co na to Kidawa-Błońska?"/>
    <meta property="og:description" content="Wraz z wyborem Donalda Tuska na szefa Europejskiej Partii Ludowej polska opozycja straciła najważniejszego potencjalnego kandydata w wyborach prezydenckich – powiedział lider PO Grzegorz Schetyna w wywiadzie dla węgierskiego portalu Valaszonline.hu. Ciekawe czy podobnie myśli Małgorzata Kidawa-Błońska.  "/>
  </head>
  <body>
    <article>
      <h1>Schetyna żali się w węgierskich mediach. Jak twierdzi przez rejteradę Tuska nie mają dobrego kandydata na prezydenta! Co na to Kidawa-Błońska?</h1>
      <address><time datetime="2019-11-25T19:23:39+00:00">25 Nov 2019, 19:23</time> by <a rel="author" href="https://nczas.com/author/tms/" target="_blank">TMS</a></address>
      <p>
        <b>Wraz z wyborem Donalda Tuska na szefa Europejskiej Partii Ludowej polska opozycja straciła najważniejszego potencjalnego kandydata w wyborach prezydenckich – powiedział lider PO Grzegorz Schetyna w wywiadzie dla węgierskiego portalu Valaszonline.hu. Ciekawe czy podobnie myśli Małgorzata Kidawa-Błońska.  </b>
      </p>
      <p>W opublikowanym w poniedziałek wywiadzie Schetyna powiedział, że dla niego wybór Tuska na szefa EPL oznacza trudności przed wyborami prezydenckimi w Polsce, gdyż Tusk był po stronie opozycji najważniejszym potencjalnym kandydatem. Jednocześnie podkreślił, że wybór Tuska na tak ważne stanowisko świadczy o silnej pozycji Platformy w EPL.</p>
      <p>– <i>Bycie w pierwszej linii EPL to dobra inwestycja</i> – ocenił.</p>
      <p>Schetyna odniósł się również do kwestii dalszego członkostwa w EPL rządzącego na Węgrzech Fideszu i ocenił, że zależy ono wyłącznie od tego węgierskiego ugrupowania.</p>
      <p><i>– Przyszłość Fideszu w partii ludowej leży wyłącznie w jego własnych rękach. Musi zdecydować, czy chce pozostać w takiej chrześcijańsko-demokratycznej społeczności. Pod przewodnictwem Tuska lub bez</i> – oświadczył Schetyna w rozmowie przeprowadzonej z Valaszonline.hu w środę 20 listopada, po wyborze Tuska na szefa EPL na kongresie tej partii w Zagrzebiu.</p>
      <p>Schetyna wyraził przy tym przekonanie, że Fideszowi łatwiej będzie ustalić formy współpracy z Tuskiem jako szefem EPL, gdyż od wielu lat utrzymywał on kontakty z premierem Węgier Viktorem Orbanem.</p>
      <p>Zapytany, czy podczas obrad w Zagrzebiu brakowało mu Fideszu, odparł: – <i>Brakowało mi dawniejszego Fideszu.</i></p>
      <p>Dodał, że chodzi mu o lata 90. czy o okres, gdy w Polsce u władzy była PO, ale także o czasy mniej odległe, np. 2015 r.</p>
      <p><i>– Ale patrząc na ich (tj. Fideszu) ostatnie cztery lata, trudno powiedzieć, że dziś mi Fideszu brakuje</i> – oznajmił.</p>
      <p>Przyznał, że jest tak zarówno dlatego, że Fidesz się zmienił, jak też ze względu na to, iż utrzymuje dobre stosunki z Prawem i Sprawiedliwością.</p>
      <p><i>– Zmienili się, a poza tym współpracują z antydemokratyczną partią. To dla mnie nie do przyjęcia. Mieliśmy normalne stosunki z Fideszem: na przykład zapytano kiedyś (szefa dyplomacji węgierskiej) Petera Szijjarto, czy jest mu bliżej do PiS czy do nas, a on z uwagi na nasze bliskie kontakty wskazał na nas. Obawiam się, że dziś powiedziałby co innego</i> – zaznaczył Schetyna.</p>
      <p>Pytany, czy Fidesz należałoby wykluczyć z EPL, Schetyna podkreślił, że PO była zwolenniczką funkcjonowania Fideszu w tym ugrupowaniu. Jak zapewnił, politycy PO tłumaczyli przedstawicielom państw zachodnich, że Fidesz to w EPL „<i>specyficzni patrioci”</i>.</p>
      <p>W wywiadzie nawiązano do wypowiedzi Tuska z kongresu EPL w Zagrzebiu:</p>
      <p>– <i>Nie poświęcimy wartości takich jak swobody obywatelskie, praworządność i przyzwoitość w życiu publicznym na ołtarzu bezpieczeństwa i porządku, ponieważ po prostu nie ma takiej potrzeby, ponieważ to się nawzajem nie wyklucza. Jeśli ktoś nie może tego zaakceptować, de facto stawia się poza naszą rodziną</i> – mówił Tusk</p>
      <p>Według Schetyny było to słowa dotyczące Fideszu.</p>
      <p><i>– Muszą rozpocząć dialog, a Fidesz musi pokazać, że członkostwo w partii ludowej jest dla niego ważne</i> – powiedział.</p>
      <p>Premier Orban ostrzegł w ostatni piątek, że Fidesz może wystąpić z EPL, jeśli nie zostanie zatrzymany skręt tej grupy ku lewicy.</p>
      <p>– <i>Zaczął się skręt w kierunku lewicy. Pytanie, czy nowe kierownictwo będzie potrafiło go zatrzymać. Jeśli to się uda, czeka nas wspólna przyszłość, ale jeśli nie, to będziemy musieli zbudować nową wspólnotę polityczną</i> – oznajmił.</p>
      <p>Schetyna ocenił, że gdyby opozycyjna koalicja sprzed wyborów do Parlamentu Europejskiego się nie rozpadła, wygrałaby wybory parlamentarne, gdyż trzy bloki, które ją tworzyły, zdobyły w Sejmie o milion głosów więcej niż PiS.</p>
      <p>Na uwagę, że podobne argumenty wysuwa opozycja węgierska, a w ostatnich wyborach parlamentarnych w 2018 r. Fidesz zdobył 2/3 głosów, Schetyna odparł:</p>
      <p>–<i> Właśnie to, właśnie węgierską lekcję wskazuję polskiej opozycji. Codziennie powtarzam: jeśli będziemy współpracować, wygramy.</i></p>
      <p>Wyraził też nadzieję, że przed drugą turą wyborów prezydenckich uda się opozycji zjednoczyć. –<i> Te wybory są do wygrania</i> – powiedział.</p>
      <p>Według niego PiS zapłaci za swą „<i>nieodpowiedzialną politykę”</i>, ale przyciągnięcie wyborców tej partii do obozu opozycyjnego będzie trudne.</p>
      <p>–<i> Jednym z powodów jest Kościół Katolicki, który jest bardzo propisowski, zwłaszcza na prowincji. My mamy dobre wyniki w miastach (…), ale wieś jest problematyczna. Właśnie dlatego, że Kościół jest tam bardzo aktywny</i> – powiedział.</p>
      <p>Zapytany, czy zastanawia się czasem nad rezygnacją z kierowania PO, odparł:</p>
      <p>– <i>Nie. Gdybym teraz zrezygnował i wrócił do Wrocławia, dając kolegom do zrozumienia, że to teraz wasz problem, byłoby to z mojej strony niedopuszczalne.</i></p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/nowe-informacje-w-sprawie-obrabowania-muzealnego-skarbca-w-dreznie-trwa-poscig-za-sprawcami/"/>
        <a href="https://nczas.com/2019/11/25/nczastv-kto-poluje-na-michalkiewicza-meska-rozmowa-tomasza-sommera-ze-stanislawem-michalkiewiczem-wideo-na-zywo/"/>
        <a href="https://nczas.com/2019/11/25/nocleg-w-japonskim-hotelu-za-dolara-jest-jeden-warunek/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/pilne-maciej-wasik-nowym-wiceministrem-mswia/"/>
        <a href="https://nczas.com/2019/11/25/szokujace-slowa-ukrainskiej-polityk-w-2023-roku-takiego-panstwa-jak-ukraina-nie-bedzie/"/>
        <a href="https://nczas.com/2019/11/25/szokujace-zdarzenie-na-florydzie-samochod-prowadzil-pies-jechal-na-wstecznym-video/"/>
        <a href="https://nczas.com/2019/11/25/korwin-mikke-zyjemy-w-dupokracji-juz-40-lat-temu-pisalem-ze-zus-musi-zbankrutowac/"/>
        <a href="https://nczas.com/2019/11/25/tak-lidl-zarabia-na-polskich-dzieciach-zabawki-dla-polakow-drozsze-niz-dla-niemcow/"/>
      </related>
    </article>
  </body>
</html>