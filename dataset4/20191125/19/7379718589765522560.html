<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/25/quel-macho-italico-che-ritiene-la-donna-sempre-colpevole"/>
    <meta property="og:site_name" content="euronews"/>
    <meta property="article:published_time" content="2019-11-25T19:09:32+00:00"/>
    <meta property="og:title" content="Quel macho italico che ritiene la donna sempre colpevole"/>
    <meta property="og:description" content="Resiste il pregiudizio che addebita alla donna la responsabilità della violenza sessuale subita: il 39,3% della popolazione ritiene che una donna può sottrarsi a un rapporto sessuale se non lo vuole"/>
  </head>
  <body>
    <article>
      <h1>Quel macho italico che ritiene la donna sempre colpevole</h1>
      <address><time datetime="2019-11-25T19:09:32+00:00">25 Nov 2019, 19:09</time> by <a rel="author">ISTAT Euronews </a></address>
      <p>Stupisce che fra la popolazione italiana i pregiudizi sui generi siano ancora tanto radicati; è quanto emerge dal Report sui ruoli di genere che l<a href="https://www.istat.it/it/violenza-sulle-donne/il-fenomeno/violenza-dentro-e-fuori-la-famiglia/numero-delle-vittime-e-forme-di-violenza">'</a><a href="https://www.lastampa.it/cronaca/2019/11/25/news/violenza-donne-per-il-13-delle-persone-gli-schiaffi-in-una-coppia-sono-normali-1.37995221">Istat</a> ha diffuso in occasione della giornata contro la violenza sulle donne.</p>
      <h3>I dati concreti</h3>
      <p>Per il <b>10,3%</b> della popolazione del Bel Paese spesso le accuse di violenza sessuale sono false (più uomini, 12,7%, che donne, 7,9%); per il <b>7,2%</b> "<i>di fronte a una proposta sessuale le donne spesso dicono no ma in realtà intendono sì</i>", per il <b>6,2%</b> le donne serie non vengono violentate (<i>"perchè non se ne stavano a casa"?</i>). Solo l'<b>1,9%</b> ritiene che non si tratta di violenza se un uomo obbliga la propria moglie/compagna ad avere un rapporto sessuale contro la sua volontà. Emerge dal report <a href="https://www.istat.it/it/archivio/235994"><b><i>Gli stereotipi sui ruoli di genere e l'immagine sociale della violenza sessuale</i></b></a> diffuso dall'Istat.</p>
      <h3>Violenza sessuale: la donna "tentatrice"</h3>
      <p><b>Persiste il pregiudizio che addebita alla donna la responsabilità della violenza sessuale subita: il 39,3% della popolazione ritiene che una donna è in grado di sottrarsi a un rapporto sessuale se davvero non lo vuole</b>.</p>
      <p>Il <b>23,9%</b> pensa che le donne possano provocare la violenza sessuale con il loro modo di vestire. Il 15,1%, inoltre, è dell'opinione che una donna che subisce violenza sessuale quando è ubriaca o sotto l'effetto di droghe sia almeno in parte responsabile (prosegue il Report dell'Istat).</p>
      <h3>Gli stereotipi sui ruoli di genere più comuni</h3>
      <p>"<i>Per l'uomo, più che per la donna, è molto importante avere successo nel lavoro</i>" (32,5%), "<i>gli uomini sono meno adatti a occuparsi delle faccende domestiche</i>" (31,5%), "<i>è l'uomo a dover provvedere alle necessità economiche della famiglia</i>" (27,9%). Quello meno diffuso è "<i>spetta all'uomo prendere le decisioni più importanti riguardanti la famiglia</i>" (8,8%). Il 58,8% della popolazione (di 18-74 anni), senza particolari differenze tra uomini e donne, si ritrova in questi stereotipi, più diffusi al crescere dell'età (65,7% dei 60-74enni e 45,3% dei giovani) e tra i meno istruiti. Gli stereotipi sono più frequenti nel <b>Mezzogiorno (67,8%)</b>, in particolare in <b>Campania (71,6%)</b><b>e in Sicilia,</b> e meno diffusi al <b>Nord-est (52,6%)</b>, con il minimo in <b>Friuli Venezia Giulia (49,2%)</b>.</p>
    </article>
  </body>
</html>