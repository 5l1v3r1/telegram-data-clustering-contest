<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-zakon-pro-nezakonne-zbahachennya/30291677.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T19:57:47+00:00"/>
    <meta property="og:title" content="Зеленський підписав закон про незаконне збагачення і цивільну конфіскацію"/>
    <meta property="og:description" content="Президент України Володимир Зеленський підписав закон щодо «конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких а"/>
  </head>
  <body>
    <article>
      <h1>Зеленський підписав закон про незаконне збагачення і цивільну конфіскацію</h1>
      <address>
        <time datetime="2019-11-25T19:57:47+00:00">25 Nov 2019, 19:57</time>
      </address>
      <p>Президент України Володимир Зеленський підписав закон щодо «конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів». Про це свідчать заяви на сайті Офісу президента та Верховної Ради.</p>
      <p>Цей законопроєкт, ініційований самим Зеленським, <a href="https://www.radiosvoboda.org/a/news-zakon-pro-nezakonne-zbagachennya/30246646.html">Верховна Рада ухвалила в другому читанні</a> 31 жовтня.</p>
      <p>«Документ доповнює Кримінальний кодекс України новою статтею 368-5 «Незаконне збагачення», згідно з якою набуття вищевказаними особами активів, вартість яких більш ніж на 6,5 тисяч неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до трьох років», – йдеться в <a href="https://www.president.gov.ua/news/prezident-pidpisav-zakon-pro-vidnovlennya-kriminalnoyi-vidpo-58533">коментарі</a> Офісу президента.</p>
      <p>Також законопроєкт запроваджує процедуру цивільної конфіскації корупційних активів.</p>
      <p>
        <b>Читайте також: <a href="https://www.radiosvoboda.org/a/schemes/30285116.html">«Зе комбінатор»: як Богдан на держслужбі систематично обходив антикорупційне законодавство​</a></b>
      </p>
      <p>Відповідні позови розглядатиме Вищий антикорупційний суд, куди звертатимуться прокурори Спеціалізованої антикорупційної прокуратури.</p>
      <p>27 лютого Конституційний суд <a href="https://www.radiosvoboda.org/a/news-ksy-zbagachennia/29794322.html">визнав неконституційним</a> притягнення до кримінальної відповідальності чиновників за незаконне збагачення. Суд дійшов висновку, що стаття про незаконне збагачення не відповідає вимогам чіткості, точності й однозначності.</p>
      <p>Спеціалізована антикорупційна прокуратура наприкінці березня <a href="https://www.radiosvoboda.org/a/news-sap-nezakonne-zbagachennya-zakryttya-sprav/29848282.html">опублікувала</a> перелік 65 кримінальних справ, закритих через скасування статті про незаконне збагачення.</p>
      <p>У Національному антикорупційному бюро України тоді ж <a href="https://www.radiosvoboda.org/a/news-nabu-zbagachennia/29847536.html">повідомили</a>, що детективами розслідувались факти незаконного збагачення на понад півмільярда гривень в межах більш ніж 60 кримінальних проваджень, втім від 27 березня бюро більше немає таких справ про незаконне збагачення.</p>
    </article>
  </body>
</html>