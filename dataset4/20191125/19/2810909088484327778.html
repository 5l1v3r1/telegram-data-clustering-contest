<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359649"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-11-25T19:53:00+00:00"/>
    <meta property="og:title" content="Студенти из Јужне Кореје извели мјузикл &quot;Божићно чудо&quot;"/>
    <meta property="og:description" content="Група студената из Јужне Кореје извела је вечерас у Културном центру Источно Ново Сарајево мјузикл &quot;Божићно чудо&quot;."/>
  </head>
  <body>
    <article>
      <h1>Студенти из Јужне Кореје извели мјузикл "Божићно чудо"</h1>
      <address>
        <time datetime="2019-11-25T19:53:00+00:00">25 Nov 2019, 19:53</time>
      </address>
      <p>
        <i>Група студената из Јужне Кореје извела је вечерас у Културном центру Источно Ново Сарајево мјузикл "Божићно чудо".</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152061.jpg"/>
        <figcaption>И.Сарајево- представа јужнокорејских студената<br/>Фото: СРНА</figcaption>
      </figure>
      <p>Менаџер мјузикла "Божићно чудо" Ченвук Бе рекао је Срни да је Источно Сарајево 20. од укупно 40 градова широм Европе у којима ове године наступају у оквиру "Интеренешнел јут фелоушип".</p>
      <p>- Студенти из Јужне Кореје представљају се перформансом за цијелу породицу у којем су заступљени плес, глума и музика. Они покушавају да пренесу срећу коју доноси Божић кроз причу о Ани и да повежу изгубљено осјећање очинске и мајчинске љубави према својој дјеци - навео је он.</p>
      <p>Према његовим ријечима, турнеја је почела у Хамбургу, а предвиђа наступе у Прагу, Будимпешти, Београду, Риму, Берлину, Лондону, Паризу и Барселони.</p>
      <p>Он је додао да је наступ договорен раније, али када су чули да је трогодишњој дјевојчици Ивани Бјелогрлић за лијечење у иностранству хитно потребно 250.000 евра, одлучили су да улаз буде слободан, али да поставе кутије у које ће грађани моћи да оставе прилог за наставак њеног лијечења.</p>
      <p>Одзив публике био је веома добар, а сала је била испуњена до посљедњег мјеста.</p>
      <p>У септембру прошле године Ивани је дијагностикован карцином бубрега, након чега су у здравственим установама у Бањалуци и Београду услиједили операција, те хемио и терапије зрачењем, али су најновији контролни прегледи показали да се болест проширила.</p>
      <p>За новчану помоћ за лијечење Иване Бјелогрлић отворен је намјенски жиро рачун у Интеса Санпаоло банци Сарајево, број 1541029988405703.</p>
    </article>
  </body>
</html>