<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/manifestomotore/alessandro-secchi/f1-honda-scommessa-vinta-red-bull-mclaren-469148.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T19:00:31+00:00"/>
    <meta property="og:title" content="F1 | Honda, scommessa vinta"/>
    <meta property="og:description" content="All'inizio dell'avventura con McLaren nessuno avrebbe immaginato che Honda sarebbe riuscita a risalire la china. La scelta di Red Bull come partner è stata, invece, premiata."/>
  </head>
  <body>
    <article>
      <h1>F1 | Honda, scommessa vinta</h1>
      <h2>All'inizio dell'avventura con McLaren nessuno avrebbe immaginato che Honda sarebbe riuscita a risalire la china. La scelta di Red Bull come partner è stata, invece, premiata.</h2>
      <address><time datetime="2019-11-25T19:00:31+00:00">25 Nov 2019, 19:00</time> by <a rel="author">Alessandro Secchi</a></address>
      <p>Se qualcuno ci avesse detto, all’inizio del 2015, che Honda sarebbe arrivata alla vittoria in Formula 1, ci saremmo fatti tutti una grossa risata. Ancor di più pensando alle parole di Ron Dennis che forte di avere in McLaren, tra l’altro, due mostri sacri come Fernando Alonso e Jenson Button, era convinto che il team di Woking sarebbe tornato al successo dominando le scene, come successo a cavallo tra fine anni ’80 e ’90.</p>
      <p>La storia ci ha portato poi ben altro, con Dennis silurato ed il progetto McLaren-Honda 2.0 naufragato tra risultati indecenti ed un “GP2 engine” urlato a Suzuka da parte dell’asturiano che in Giappone hanno ricordato per molto tempo.</p>
      <p>Eppure, alla fine, Honda la sua scommessa l’ha vinta. Ci è voluto tempo, certo, ma nel gruppo Red Bull i nipponici hanno trovato terreno fertile per poter continuare a lavorare e trovare la quadra, risolvendo così i problemi che avevano afflitto la sua Power Unit fino a portare in pista un prodotto capace di vincere.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040262-Custom.jpg"/>
      </figure>
      <p>Gran parte del merito va anche a Red Bull: gli austriaci hanno vinto a loro volta una scommessa che in molti avrebbero rifiutato. Anche se, tutto sommato, sono stati quasi costretti dalla mancanza di alternative dopo la separazione difficile con Renault a virare verso la PU giapponese. In questo va riconosciuta a Marko, Horner &amp; co. la furba mossa di “sfruttare” come cavie le Toro Rosso per un’intera stagione fornendo prima loro con la nuova motorizzazione. In assenza di test in pista questo ha consentito di raccogliere dati utilissimi confrontando, all’interno dello stesso gruppo, due PU differenti.</p>
      <p>La scelta, alla fine, ha portato i suoi frutti. Tutte le penalità ed i guai patiti dalle monoposto di Faenza nel 2018 hanno fatto da cuscino per il team principale, che si è presentato poi ai cancelletti di partenza del 2019 con una Power Unit finalmente matura. Non per il mondiale, intendiamoci, ma quanto meno per fare risultati e vincere gare, obiettivo comunque primario una volta fornito un top team e raggiunto grazie ai tre successi di Max Verstappen.</p>
      <p>In Brasile, senza lo speronamento ai danni di Alex Albon da parte di Hamilton, Honda avrebbe occupato tutti e tre i gradini del podio con due Red Bull ed una Toro Rosso, quella del ritrovato Gasly. Un risultato che solo poco tempo fa sarebbe stato impensabile e che invece, grazie al duro lavoro di chi non si è mai dato per vinto, è stato ormai raggiunto. Ora manca lo step definitivo, quello della lotta al titolo. Sembrava un miraggio, ora non lo è più.</p>
      <footer>RIPRODUZIONE RISERVATA</footer>
    </article>
  </body>
</html>