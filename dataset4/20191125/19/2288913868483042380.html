<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04737030"/>
    <meta property="og:site_name" content="De Standaard"/>
    <meta property="article:published_time" content="2019-11-25T19:29:00+00:00"/>
    <meta property="og:title" content="Bill Cosby toont geen spijt in eerste interview: ‘Het is opgezet spel’"/>
    <meta property="og:description" content="De acteur en komiek Bill Cosby (82) werd vorig jaar veroordeeld tot een gevangenisstraf van minstens drie jaar voor seksueel misbruik. In een eerste interv..."/>
  </head>
  <body>
    <article>
      <h1>Bill Cosby toont geen spijt in eerste interview: ‘Het is opgezet spel’</h1>
      <address>
        <time datetime="2019-11-25T19:29:00+00:00">25 Nov 2019, 19:29</time>
      </address>
      <p>
        <b>De acteur en komiek Bill Cosby (82) werd vorig jaar veroordeeld tot een gevangenisstraf van minstens drie jaar voor seksueel misbruik. In een eerste interview sinds zijn veroordeling schreeuwt hij zijn onschuld nog steeds uit. Dat schrijft BlackPressUSA.</b>
      </p>
      <p>In het <a href="https://blackpressusa.com/nnpa-newswire-exclusive-bill-cosby-speaks-from-prison/">interview met BlackPressUSA</a> spreekt hij over zijn leven achter tralies. Cosby werd veroordeeld tot minstens drie jaar een maximum tien jaar gevangenisstraf voor het drogeren en seksueel misbruik van Andrea Constand. De feiten werden veertien jaar geleden gepleegd.</p>
      <p>De acteur verwacht niet vervroegd te kunnen vrijkomen, want een voorwaarde daarvoor is dat de beschuldigde spijt toont. Cosby zegt ‘nooit spijt te zullen hebben’, omdat hij onschuldig is. Hij zal ook ‘nooit iets bekennen dat hij niet heeft gedaan’.</p>
      <p>Volgens Cosby was zijn proces opgezet spel. De juryleden waren volgens hem stuk voor stuk ‘bedriegers’. ‘Ik herinner me hoe een jurylid zei: “Hij is schuldig, we kunnen allemaal naar huis.”’</p>
      <p>
        <b>Proces</b>
      </p>
      <p>Cosby werd in april 2018 veroordeeld voor drie feiten van ernstig seksueel misbruik. In september kreeg hij minstens drie jaar en maximum tien jaar voor het drogeren en misbruiken van een vrouw. Hij kreeg ook een boete van 25.000 dollar. Voor de eerste veroordeling riskeerde hij eigenlijk dertig jaar cel, maar de verdediging en het openbaar ministerie kwamen echter overeen om de zaken samen te voegen, omdat ze allemaal betrekking hebben op dezelfde misdaad.</p>
      <p>Daarnaast merkte de rechter Cosby aan als te zijn een gevaarlijke zedendelinquent. Dat betekent dat Cosby de rest van zijn leven verplicht behandeld moet worden en zich ieder kwartaal moet melden bij de autoriteiten. Ook komt zijn naam in een register te staan met personen die zijn veroordeeld voor zedenmisdrijven.</p>
      <p>Meer dan vijftig andere vrouwen hadden Cosby eveneens beschuldigd van seksueel misbruik, maar het merendeel van die zaken was verjaard. In april vorig jaar trof hij een schikking met zeven vrouwen. Zij hadden hem voor de rechter gedaagd wegens laster, omdat hij hen verweet leugens te verspreiden toen zij naar voren stapten met hun beschuldigingen over grensoverschrijdend seksueel gedrag.</p>
    </article>
  </body>
</html>