<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/zelenskyy_pidpysav_zakon_pro_pokarannya_za_nezakonne_zbagachennya"/>
    <meta property="og:site_name" content="espreso.tv"/>
    <meta property="article:published_time" content="2019-11-25T19:11:00+00:00"/>
    <meta property="og:title" content="Зеленський підписав закон про покарання за незаконне збагачення"/>
    <meta property="og:description" content="Президент України Володимир Зеленський підписав закон про покарання за незаконне збагачення"/>
  </head>
  <body>
    <article>
      <h1>Зеленський підписав закон про покарання за незаконне збагачення</h1>
      <address>
        <time datetime="2019-11-25T19:11:00+00:00">25 Nov 2019, 19:11</time>
      </address>
      <p>Президент України <a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> підписав закон про покарання за незаконне збагачення</p>
      <p>Про це повідомляє прес-служба президента України.</p>
      <p>Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування.</p>
      <p>Документ доповнює Кримінальний кодекс України новою статтею 368-5 «Незаконне збагачення», згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади на строк до трьох років.</p>
      <p>Під активами розуміються грошові кошти, інше майно, майнові права, нематеріальні активи, зокрема криптовалюти, обсяг зменшення фінансових зобов’язань, а також роботи чи послуги, надані особі, уповноваженій на виконання функцій держави або місцевого самоврядування.</p>
      <p>Також внесено зміни до Цивільного процесуального кодексу, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд.</p>
      <ul>
        <li>Закон «Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів» Верховна Рада ухвалила 31 жовтня 2019 року.</li>
      </ul>
    </article>
  </body>
</html>