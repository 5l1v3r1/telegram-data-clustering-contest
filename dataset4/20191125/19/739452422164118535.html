<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/neonacisti-vytvaraju-v-nemecku-zony-strachu-dmitrij-sedov/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T19:07:05+00:00"/>
    <meta property="og:title" content="Neonacisti vytvárajú v Nemecku zóny strachu (Dmitrij Sedov)"/>
    <meta property="og:description" content="Komentár Dmitrija Sedova (Fond strategickej kultúry) Čo je nemecká „občianska obrana“ Dňa 3. novembra sa v hlavnom meste Dolného Saska Hannoveri, uskutočnili dve protichodné demonštrácie. Do ulíc vyšli členovia a prívrženci krajne pravicovej strany NPD (Nationaldemokratische Partei Deutschlands). V Nemecku ju považujú za neonacistickú. Protestovať vyšli zároveň aj ich oponenti...."/>
  </head>
  <body>
    <article>
      <h1>Neonacisti vytvárajú v Nemecku zóny strachu (Dmitrij Sedov)</h1>
      <address><time datetime="2019-11-25T19:07:05+00:00">25 Nov 2019, 19:07</time> by <a rel="author">Preklad: Redakcia HD</a></address>
      <p>Komentár Dmitrija Sedova <a href="https://www.fondsk.ru/news/2019/11/25/neonacisty-sozdaut-v-germanii-zony-straha-49541.html">(Fond strategickej kultúry)</a></p>
      <p>
        <b>
          <i>Čo je nemecká „občianska obrana“</i>
        </b>
      </p>
      <p>Dňa 3. novembra sa v hlavnom meste Dolného Saska Hannoveri, uskutočnili dve protichodné demonštrácie. Do ulíc vyšli členovia a prívrženci krajne pravicovej strany <a href="https://www.hlavnydennik.sk/2019/07/20/nemecko-kabinet-chce-zastavit-statne-financovanie-krajne-pravicovej-strany-npd/">NPD</a> (Nationaldemokratische Partei Deutschlands). V Nemecku ju považujú za neonacistickú. Protestovať vyšli zároveň aj ich oponenti.</p>
      <p>Dôvodom konfrontácie bol útok neonacistov proti novinárom, ktorí podľa nich očiernili meno dôstojníka SS <a href="https://www.hlavnydennik.sk/2019/07/24/nemecko-voci-96-rocnemu-esesakovi-vzniesli-obvinenia-z-podnecovania-nenavisti/">Karla Müntera</a>.</p>
      <p>Pred rokom skupina nemeckých novinárov pod vedením Juliana Feldmanna uverejnila v programe Panoráma dlhý rozhovor s bývalým členom Hitler Jugend z Tankovej divízie SS Karlom Münterom. Ten sa zúčastnil na popravách civilistov v severnom Francúzsku počas druhej svetovej vojny.</p>
      <p>V rozhovore Münter uviedol, že nič neľutuje. Veril, že robil len správne veci. Po vysielaní mal byť vystavený urážkam a útokom. Bolo proti nemu vznesené aj obvinenie. Ale nie kvôli jeho účasti na popravách. Ale za nenávistný a urážlivý podtext, ktorý sprevádzal jeho vyhlásenia.</p>
      <p>Program sa odvolával na skutočnosť, že jeho divízia Hitler Jugend popravila 86 rukojemníkov vo francúzskom meste Ascq v apríli 1944. Mali spolupracovať s partizánmi. Podľa Müntera si „<i>za to mohli sami</i>“. O zabíjaní miliónov európskych Židov povedal: „<i>Nebolo ich toľko. Toto je už dokázané. Čítal som, že uvádzané čísla sú nepravdivé. Neverím im“</i>.</p>
      <related>
        <a href="https://www.hlavnydennik.sk/2019/11/24/masove-udelovanie-obcianstva-migrantom-by-bolo-pre-taliansko-samovrazdou/"/>
      </related>
      <p>Münter uviedol, že považuje <a href="https://www.hlavnydennik.sk/2019/10/04/egyptsky-predseda-sa-zastaval-hitlera-nemecka-infrastruktura-moze-byt-prikladom-pre-cely-svet/">Hitlera</a> za vzor. A pri stretnutiach s mladými ľuďmi dáva autogramy na letákoch s hákovým krížom. Za obvinenia hrozilo 96-ročnému Münterovi 2 až 6 rokov väzenia. Zomrel ale skôr, ako mohol začať súdny proces. Nemecké médiá nenechali jeho smrť bez povšimnutia. Objavilo sa množstvo príspevkov, ktoré nahnevali neonacistickú stranu a jej podporovateľov. Krajne pravicová NPD sa rozhodla proti tejto mediálnej kampani protestovať. Vyzvala stíhať novinárov. Zverejnila ich fotografie na červenom pozadí so sloganom „<i>Zastavte obťažovanie platené z našich daní</i>“.</p>
      <p>Neonacisti začali zbierať fotografie a adresy niekoľkých ďalších novinárov. Zostavovali ich čierne listiny. V Hannoveri pred protestmi rozdávali letáky s nápisom „<i>Pomsta za Karla</i>“. Miestna polícia sa pokúsila neonacistickú demonštráciu zakázať. Súd ale zákaz zamietol.</p>
      <p>Plány krajne pravicovej NPD vyvolali búrlivú reakciu. Niekoľko organizácií a iniciatívnych skupín vyzvalo na pochod proti neonacistom. Medzi nimi aj 450 novinárov a redaktorov mnohých významných médií. Strana zelených prišla so sloganom „<i>Lepšie byť farebný než hnedý</i>“. Iniciatívu podporil aj predseda vlády Dolného Saska a niekoľko ďalších politikov.</p>
      <p>Účastníci „<i>protipochodu</i>“ chceli upozorniť na prenasledovanie novinárov pravicovými radikálmi. Riaditeľka Federácie európskych novinárov Renate Schroeder uviedla, že federácia za posledné tri roky zaznamenala 638 prípadov hrozieb, zastrašovania a útokov na zástupcov médií.</p>
      <p>Dňa 23. novembra tak v Hannoveri pochodovali súčasne dve skupiny. Celkovo 110 „<i>neonacistov</i>“ a 7 tisíc ich oponentov. Polícia zabránila vzájomnému stretnutiu oboch skupín a preto nedošlo k žiadnym zrážkam. Na protifašistickej demonštrácii zazneli výzvy na zjednotenie síl proti starému nebezpečenstvu.</p>
      <related>
        <a href="https://www.hlavnydennik.sk/2019/11/22/ukrajinske-bandy-su-podla-macrona-nebezpecnejsie-nez-africki-cernosi-svjatoslav-knazev/"/>
      </related>
      <p>Médiá zdôrazňujú, že reakcia verejnosti na neonacistické aktivity bola primeraná a rýchla. Pripomínajú však, že situácia sa mení. Odborové noviny Verdi uviedli: „<i>Demonštrácie krajnej pravice postupne <a href="https://www.hlavnydennik.sk/2019/10/01/v-nemecku-sudia-osmich-neonacistov-za-planovanie-ozbrojeneho-povstania/">zamorujú spoločnosť</a></i>“.</p>
      <p>Tieto obavy sú opodstatnené. Podľa nemeckého spolkového ministerstva vnútra sa počet trestných činov pravicových extrémistov za tri štvrtiny roku 2019 zvýšil na 14 tisíc. Toto číslo zahŕňa 625 násilných trestných činov s následkom fyzickej ujmy 271 ľuďom. A dokonca aj tri vraždy.</p>
      <p>Vo väčšine nemeckých spolkových krajín sa objavujú skupiny obhajujúce „<i>poriadok</i>“. A vykonávajú svoju vlastnú spravodlivosť. Členovia týchto skupín si hovoria „občianska obrana“. Ich spoločnou snahou je pripraviť štát o monopol na použitie sily.</p>
      <p>Podľa ministerstva vnútra cieľom „<i>občianskej obrany</i>“ nie je nahradiť štátnu spravodlivosť, ale zastrašovať cudzincov. V tejto súvislosti zohráva významnú úlohu práve <a href="https://www.hlavnydennik.sk/2019/09/09/nemecke-politicke-strany-kritizuju-zvolenie-clena-krajnej-pravice-za-starostu-mesta/">strana NPD</a>. Tá tvrdí, že nemecký právny štát nefunguje a dominanciu preberajú cudzinci. V nemeckých mestách sa objavuje čoraz viac takýchto hliadok. Zvyknú sa obliekať do signálnych viest. Hliadka zadržaná vo Wolfsburgu rozdávala navyše neonacistické letáky.</p>
      <p>Ulla Jelpke, zodpovedná za otázky vnútornej politiky Ľavice v nemeckom parlamente, bije na poplach: „<i>Nesmieme to tolerovať. Pretože vďaka takýmto skupinám sa vytvoria v krajine zóny strachu</i>“.</p>
      <related>
        <a href="https://www.hlavnydennik.sk/2019/11/22/cia-to-bude-vina-ak-sa-bojovnici-islamskeho-statu-vratia-spat-do-europy/"/>
      </related>
    </article>
  </body>
</html>