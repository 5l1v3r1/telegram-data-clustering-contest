<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/izraelsky-generalny-prokurator-premi/432199-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-25T19:16:00+00:00"/>
    <meta property="og:title" content="Izraelský generálny prokurátor: Premiér Netanjahu nemusí odstúpiť"/>
    <meta property="og:description" content="Netanjahu uviedol, že proti obžalobe sa bude brániť z pozície predsedu vlády."/>
  </head>
  <body>
    <article>
      <h1>Izraelský generálny prokurátor: Premiér Netanjahu nemusí odstúpiť</h1>
      <h2>Netanjahu uviedol, že proti obžalobe sa bude brániť z pozície predsedu vlády.</h2>
      <address><time datetime="2019-11-25T19:16:00+00:00">25 Nov 2019, 19:16</time> by <a rel="author">TASR</a></address>
      <p>Jeruzalem 25. novembra (TASR) - Izraelský generálny prokurátor Avichaj Mandelblit v pondelok oznámil, že premiér Benjamin Netanjahu nemusí rezignovať po tom, ako bol obžalovaný z trestných činov korupcie.</p>
      <p>Mandelblit uviedol vo vyhlásení, že Netanjahu môže ostať dočasným predsedom vlády, aj keď ho pred niekoľkými dňami obžaloval z podvodu, porušenia dôvery a úplatkárstva.</p>
      <p>Generálny prokurátor sa však nevyjadril k tomu, či si Netanjahu môže ponechať iné ministerské funkcie, pokým je obžalovaný.</p>
      <p>Agentúra AP pripomína, že Netanjahu obvinenia odmietol ako pokus o prevrat a nechce odstúpiť. Uviedol, že proti obžalobe sa bude brániť z pozície predsedu vlády.</p>
      <p>Izraelská opozičná koalícia Modrá a biela (Kachol lavan) vyzvala Netanjahua, aby sa vzdal svojich ministerských funkcií. Ide o post ministra práce, ministra zdravotníctva, ministra záležitostí diaspór a námestníka ministra poľnohospodárstva.</p>
      <p>Podľa koalície však nie je nevyhnutné, aby Netanjahu momentálne odstúpil i z postu premiéra, pretože to nevyplýva z príslušného súdneho rozhodnutia.</p>
      <p>Obžaloba Netanjahua podľa agentúry DPA ešte viac skomplikuje tvorbu novej izraelskej vlády. Tento rok sa v krajine konali už dvoje parlamentné voľby. Politické strany však neboli schopné prekonať patovú situáciu pri tvorbe koalície.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/netanjahu-po-obzalobe-z-korupcie-suhla/432033-clanok.html"/>
        <a href="https://www.teraz.sk/zahranicie/netanjahu-po-obzalobe-zautocil-na-svo/431591-clanok.html"/>
        <a href="https://www.teraz.sk/zahranicie/netanjahu-chce-zabranit-vzniku-mensin/430478-clanok.html"/>
        <a href="https://www.teraz.sk/zahranicie/netanjahu-vyzval-palestinskych-radikal/429799-clanok.html"/>
        <a href="https://www.teraz.sk/zahranicie/izrael-netanjahu-vymenoval-naftaliho-be/429020-clanok.html"/>
      </related>
    </article>
  </body>
</html>