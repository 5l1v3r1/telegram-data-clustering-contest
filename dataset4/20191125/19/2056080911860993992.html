<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/25/3997076_v_rusiia_vidiaha_vinata_v_lekata_atletika_za_loshata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T19:11:00+00:00"/>
    <meta property="og:title" content="В Русия видяха вината в леката атлетика за лошата репутация на спорта"/>
    <meta property="og:description" content="Според президента на РОК Станислав Поздняков допинг скандалът в леката атлетика &quot;дискредитира целия руски спорт и подкопава основите на целостта на олимпийското движение&quot;."/>
  </head>
  <body>
    <article>
      <h1>В Русия видяха вината в леката атлетика за лошата репутация на спорта</h1>
      <address><time datetime="2019-11-25T19:11:00+00:00">25 Nov 2019, 19:11</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Президентът на Руския олимпийски комитет Станислав Поздняков призова за промени в целия състав на местната федерация по лека атлетика. Според него допинг скандалът, свързан с организацията, влияе отрицателно върху реномето на руския спорт.</p>
      <p>"Ако тази препоръка няма да бъде взета предвид, ще разгледаме въпроса за членството на федерацията по лека атлетика в руския олимпийски комитет на следващото ни заседание на изпълнителния комитет", каза Поздняков, цитиран от "Ройтерс".</p>
      <p>Той допълни, че допинг скандалът в леката атлетика "дискредитира целия руски спорт, нанася колосални щети върху репутацията на страната и подкопава основите на целостта на олимпийското движение".</p>
      <p>През 2015 г. Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Впоследствие страната не получи достъп до игрите в Пьонгчанг през 2018 г., като спортистите й се състезаваха под неутрален флаг.</p>
      <p><a href="https://www.dnevnik.bg/sport/2019/09/23/3967015_rusiia_e_zaplashena_ot_nova_zabrana_zaradi/">Русия е заплашена да пропусне игрите в Токио</a> догодина. В петък <a href="https://www.dnevnik.bg/sport/2019/11/23/3996271_svetovnata_antidopingova_agenciia_preporucha_nakazanie/">Световната антидопингова агенция обяви, че панел от експерти е препоръчал да бъде отнет лицензът на Руската антидопингова агенция (РУСАДА)</a> заради несъответствия в данните, които страната предаде по допинг скандала.</p>
      <p>Предоставянето на информация от Московската лаборатория беше ключовото условие при възстановяването на правата на РУСАДА преди година.</p>
    </article>
  </body>
</html>