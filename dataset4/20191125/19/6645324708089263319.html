<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/america/borisov-vyv-vashington-vie-tuka-si-se-karajte-pri-nas-ima-mjasto-i-za-republikanci-i-za-demokrati-news_1409643.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T19:00:00+00:00"/>
    <meta property="og:title" content="Борисов във Вашингтон: Вие тука си се карайте, при нас има място и за републиканци, и за демократи"/>
    <meta property="og:description" content="В нашата партия Америка (ГЕРБ – бел."/>
  </head>
  <body>
    <article>
      <h1>Борисов във Вашингтон: Вие тука си се карайте, при нас има място и за републиканци, и за демократи</h1>
      <address><time datetime="2019-11-25T19:00:00+00:00">25 Nov 2019, 19:00</time> by <a rel="author" href="https://www.actualno.com/editors/uid/96" target="_blank">Тодор Беленски</a></address>
      <p>"В нашата партия Америка (ГЕРБ – бел.ред.) я приемаме като едно цяло. Демокрацията изисква и затова политическите партии идват на власт, отиват си. През първите осем години като премиер работихме добре с вашата партия (Демократическата), която управляваше. <br/><br/><br/>Тогава пак бях в Белия дом при президента (от Демократическата партия Барак) Обама. Хилари Клинтън (държавната секретарка) беше в София, г-н (Джон) Кери (държавен секретар) беше в София. Така че сте ни еднакво близки демократите и републиканците. Вие тука си се карайте. У нас има място и за едните, и за другите".</p>
      <related>
        <a href="https://www.actualno.com/politics/borisov-se-nadjava-na-politicheska-otstypka-za-amerikanskite-vizi-za-bylgari-news_1409281.html"/>
      </related>
      <p>Това каза премиерът Бойко Борисов по време на срещата си в Националния демократичен институт във Вашингтон, където бе посрещнат от вицепрезидентката му Шари Браян. Борисов не изневери и във Вашингтон на практиката си да предава важните си изяви на живо във Фейсбук. <br/>В 21 часа българско време /2 часа местно/ е планирано Бойко Борисов да пристигне в Белия дом, където ще има разговори на четири очи с президента Тръмп в Овалния кабинет. Посещението му започна от мемориала на Незнайния воин в националния гробищен парк Арлингтън, където той поднесе венец. Борисов бе посрещнат с 21 топовни салюта. В тържествената част на събитието участваха близо 400 войници от всички подразделения на американските въоръжени сили, уточняват от правителствената пресслужба.</p>
      <related>
        <a href="https://www.actualno.com/politics/borisov-zaminava-na-oficialno-poseshtenie-v-sasht-sreshta-se-s-trymp-news_1409180.html"/>
      </related>
      <p>"Тук, на това място, човек най-много се сеща за това, колко е ценен мирът“, каза Борисов. Сред акцентите ще бъдат доставки на американски втечнен газ, проектите за газовия хъб Балкан, Балкански поток и интерконекора с Гърция. Премиерът ще потвърди и ангажиментите на страната ни за повишаване на бюджета за отбрана до 2% от Брутния вътрешен продукт (БВП). Очаква се да бъде обсъдена и сделката за изтребителите F-16. След това ще се проведе и разширена среща на двете официални делегации. В рамките на визитата Борисов ще проведе и среща с представители на американския бизнес в сградата на Американската търговско-промишлена палата. Участие в нея се оаква да вземат висши ръководители на компаниите AT&amp;T, която е компанията майка на собственика на бТВ, AES, която у нас има въглищна и вятърна централа, Citibank, IBM, General Electric, която участва в процедурата за избор на стратегически инвеститор за дострояването на АЕЦ "Белене", Google, Facebook, Merck, MetLife, Motorola Solutions, UPS и др.</p>
      <related>
        <a href="https://www.actualno.com/politics/trymp-shte-govori-s-borisov-za-korupcijata-v-bylgarija-news_1408945.html"/>
      </related>
      <p>В ръководената от Бойко Борисов официална делегация влизат вицепремиерът Томислав Дончев, вицепремиерът и министър на отбраната Красимир Каракачанов, министърът на финансите Владислав Горанов и министърът на икономиката Емил Караниколов. В качеството си на министър-председател Бойко Борисов три пъти е бил на посещение в САЩ. Два пъти за участие в сесии на Общото събрание на ООН - от 18 до 24 септември 2010 г. за участие в 65-ата сесия на Общото събрание на ООН и от 23 до 29 септември 2018 г. за участие в 73-ата сесия на Общото събрание на ООН.</p>
    </article>
  </body>
</html>