<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/TSB-britanica-Banc-Sabadell-oficines_0_2350565090.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:25:24+00:00"/>
    <meta property="og:title" content="La filial britànica del Banc Sabadell tancarà un 15% de les seves oficines el 2020"/>
    <meta property="og:description" content="TSB justifica la retallada per un procés d'ajustament de la seva xarxa comercial"/>
  </head>
  <body>
    <article>
      <h1>La filial britànica del Banc Sabadell tancarà un 15% de les seves oficines el 2020</h1>
      <h2>TSB justifica la retallada per un procés d'ajustament de la seva xarxa comercial</h2>
      <address>
        <time datetime="2019-11-25T19:25:24+00:00">25 Nov 2019, 19:25</time>
      </address>
      <p>La filial britànica del Banc Sabadell, TSB, ha anunciat aquest dilluns que tancarà 82 oficines durant el 2020. Aquesta mesura, contemplada en el nou pla estratègic de la companyia, afectarà un 15% de la seva xarxa de sucursals actual. L'entitat financera, però, ha evitat detallar quines seran les conseqüències d'aquests tancaments per als seus treballadors.</p>
      <p>Segons ha explicat TSB, es tracta d'un procés d'ajustament de la seva xarxa comercial per "adaptar-se a la realitat del mercat actual" i millorar, així, la seva rendibilitat i eficiència. TSB també ha afirmat que el tancament de la vuitantena d'oficines tindrà un impacte de 210 milions d'euros.</p>
      <p>Actualment, la filial britànica del Banc de Sabadell disposa de 540 oficines al Regne Unit, i amb l'aplicació d'aquest nou pla de reestructuració es quedarà amb 458 sucursals. Tot i el descens, TSB compta amb el doble d'oficines per cada 10.000 habitants que la mitjana de la resta d'entitats del sector.</p>
      <p>L'entitat bancària ha volgut deixar clar que seguirà invertint en les seves noves sucursals i en la digitalització dels seus serveis, als quals destinarà 152 milions d'euros.</p>
      <h3>TSB, el maldecap del Sabadell</h3>
      <p>A més, en el pla estratègic de la companyia fins al 2022, es planteja millorar el seu benefici operatiu fins a arribar als 160 milions d'euros en tres anys i seguir desenvolupant els seus serveis per a les pimes.</p>
      <p>Fins ara, però, el banc que va comprar el Sabadell el 2015 no ha comportat a l'entitat catalana més que pèrdues. Durant la primera meitat del 2018, els beneficis nets del Banc Sabadell van caure un 67% a causa dels problemes derivats de la digitalització del banc britànic.</p>
      <figure>
        <img src="https://www.ara.cat/2018/04/25/economia/Caotic-informatic-TSB-britanica-Sabadell_2003209745_53270978_117x66.jpg"/>
      </figure>
      <p>
        <a href="https://www.ara.cat/economia/Caotic-informatic-TSB-britanica-Sabadell_0_2003199742.html">Caòtic canvi informàtic al TSB, la filial britànica del Sabadell</a>
      </p>
      <p>La migració tecnològica de TSB va fer que gairebé dos milions de clients experimentessin algun tipus de problema a l'hora d'accedir als seus comptes a través de la pàgina web o de l’aplicació de mòbil. </p>
      <p>Tot i això, en els inicis d'aquest any, TSB ha passat a mans d'un nou equip gestor, que ha renovat les ambicions de l'entitat. </p>
    </article>
  </body>
</html>