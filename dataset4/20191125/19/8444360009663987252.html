<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-synedrio-digital-economy-forum-kentriki-epilogi-o-psifiakos-metasximatismos/2923236/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T19:58:22+00:00"/>
    <meta property="og:title" content="Μητσοτάκης – συνέδριο Digital Economy Forum: “Κεντρική επιλογή ο ψηφιακός μετασχηματισμός”"/>
    <meta property="og:description" content="Ο ψηφιακός μετασχηματισμός της χώρας αποτελεί κεντρική επιλογή της κυβέρνησης, υπογράμμισε ο πρωθυπουργός Κυριάκος Μητσοτάκης μιλώντας στο συνέδριο Digital Economy Forum."/>
  </head>
  <body>
    <article>
      <h1>Μητσοτάκης – συνέδριο Digital Economy Forum: “Κεντρική επιλογή ο ψηφιακός μετασχηματισμός”</h1>
      <h2>Ο ψηφιακός μετασχηματισμός της χώρας αποτελεί κεντρική επιλογή της κυβέρνησης, υπογράμμισε ο πρωθυπουργός Κυριάκος Μητσοτάκης μιλώντας στο συνέδριο Digital Economy Forum.</h2>
      <address><time datetime="2019-11-25T19:58:22+00:00">25 Nov 2019, 19:58</time> by <a rel="author">Newsit Newsroom</a></address>
      <p>Απευθυνόμενος στο ακροατήριο ο κ. <b>Μητσοτάκης</b> πως “βρίσκομαι εδώ να πληκτρολογήσουμε μαζί το ΕΝTER της επόμενης μέρας της χώρας”.</p>
      <p>Στη συνέχεια ο πρωθυπουργός τόνισε πως η ίδρυση του υπουργείου Ψηφιακής Διακυβέρνησης αποτελεί το πολιτικό κέντρο που με πλήρεις αρμοδιότητες θα προχωρήσει τον τόπο στην επόμενη μέρα. Δήλωσε αισιόδοξος καθώς όλο και περισσότερα “νέα παιδιά”, όπως σημείωσε, στρέφονται και δραστηριοποιούνται σε κλάδους υψηλής τεχνολογίας.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F430055794328813%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <h3>Μητσοτάκης για τις νέες έγχρωμες ταυτότητες</h3>
      <p>Στην ομιλία του ο Κυριάκος Μητσοτάκης τόνισε ακόμη πως θα δημιουργηθεί η πλατφόρμα gov.gr η οποία θα αποτελεί την εικόνα και το πρόσωπο της Δημόσιας Διοίκησης στις σχέσεις με τους πολίτες. Είπε πως οι νέες ταυτότητες θα είναι έγχρωμες και θα αποτελούν την ψηφιακή υπογραφή του πολίτη.</p>
      <p>Σημείωσε ακόμη ότι θα υπάρξει για όλους τους Έλληνες ένας ενιαίος αριθμός που θα εκδίδεται με τη γέννηση κάθε παιδιού και θα τους συνοδεύει σε όλη τους τη ζωή. Ανέφερε πως η απλοποίηση των διαδικασιών είναι σημαντική, και γι’ αυτό πλέον το Δημόσιο θα είναι υποχρεωμένο να έχει και να βρίσκει όλα τα σχετικά έγγραφα που αφορούν τον κάθε πολίτη.</p>
      <p>Αναγνώρισε πως υπάρχει έλλειψη εξειδικευμένου προσωπικού και προς αυτήν κατεύθυνση θα λειτουργήσουν επιμορφωτικά προγράμματα για ανέργους, ενώ ταυτόχρονα θα ενταχθούν στο εκπαιδευτικό σύστημα μαθήματα που θα συμβάλλουν στο ψηφιακό άλμα.</p>
      <figure>
        <img src="https://www.newsit.gr/wp-content/uploads/2019/11/Mitsotakis_synedrioSEPE_intime_2_25_11_2019.jpg"/>
      </figure>
      <h3>Οι 6 κεντρικοί στόχοι</h3>
      <p>Μεταξύ άλλων, ο πρωθυπουργός ανέφερε ότι ήδη έχουν ψηφιστεί η απλοποίηση της αδειοδότησης των κεραιών κινητής τηλεφωνίας, η δημιουργία ενιαίου ψηφιακού χάρτη και της ψηφιακής πύλης gov.gr.</p>
      <p>Επίσης έθεσε τους εξής 6 κεντρικούς στόχους.</p>
      <p>1. Ίδρυση πλατφόρμας gov.gr ως μοναδικής πύλης πρόσβασης των πολιτών στο δημόσιο και τις υπηρεσίες του. Είπε ότι στην αρχή θα συγκεντρωθούν δημόσιες υπηρεσίες που ήδη παρέχουν ψηφιακά υπηρεσίες προσθέτοντας δύο από τις πιο διαδεδομένες πράξεις, την εξουσιοδότηση και την υπεύθυνη δήλωση. Ο πρωθυπουργός είπε ότι σταδιακά θα εντάσσονται όλο και πιο νέα στοιχεία.</p>
      <p>2. Η έννοια της προσωπικής ταυτοποίησης με τις ταυτότητες νέου τύπου στο πρότυπο της Εσθονίας. Ο πρωθυπουργός ανέφερε ότι θα είναι έγχρωμες και θα δίνουν τη δυνατότητα ψηφιακών υπογραφών ενώ περιλαμβάνεται και η χρήση ενός ενιαίου αριθμού για τις συναλλαγές του πολίτη με το δημόσιο.</p>
      <p>3. Απλοποίηση των διαδικασιών και ολοκλήρωση του ομώνυμου εθνικού προγράμματος. Το δημόσιο δεν θα ζητά ξανά δεδομένα που έχουν δοθεί.</p>
      <p>4. Πρόσβαση στις νέες τηλεπικοινωνίες. Μεταξύ άλλων ο κ. Μητσοτάκης ανέφερε εδώ ότι το κόστος των δεδομένων στη χώρα μας παραμένει πολύ υψηλό και τόνισε πως “είναι αναγκαίο οι πάροχοι κινητής τηλεφωνίας να αναπροσαρμόσουν τις τιμολογιακές τους πολιτικές προς τα κάτω, καθαρές κουβέντες, καθαρές λύσεις”.</p>
      <p>5. Καλλιέργεια νέων δεξιοτήτων για το ανθρώπινο δυναμικό. Επ’ αυτού αναφέρθηκε στο χάσμα δεξιοτήτων που υπάρχει στην αγορά εργασίας παρότι η χώρα έχει, όπως είπε, απαγορευτικά μεγάλη ανεργία. Μίλησε για έλλειμμα προσωπικού για τις διαθέσιμες θέσεις εργασίας υψηλής εξειδίκευσης και είπε ότι λύση είναι ο ανάλογος προσανατολισμός της εκπαίδευσης και ένα ευρύ σχέδιο επιμορφωτικών προγραμμάτων. Πρόσθεσε ότι 400.000 νέοι έφυγαν στο εξωτερικό λόγω της απαγορευτικής φορολογίας και του ασφαλιστικού που συνέδεε τις εισφορές με το εισόδημά τους. “Αυτά αλλάζουν ήδη και σε συνδυασμό με τη γενικότερη αισιοδοξία πιστεύω ότι ένα σημαντικό τμήμα του ανθρώπινου δυναμικού θα ξανακάνει το βήμα να επιστρέψει στην πατρίδα”, συμπλήρωσε.</p>
      <p>6. Η αξιοποίηση των ανοικτών δεδομένων τα οποία μπορούν να συμβάλουν στην ανάπτυξη.</p>
      <p>“Ο ψηφιακός μετασχηματισμός της χώρας δεν αποτελεί μια ουδέτερη, τεχνική κατεύθυνση. Δεν είναι τεχνοκρατική προσέγγιση αλλά συνειδητή επιλογή, άκρως πολιτική, στο όνομα των πολλών”, υπογράμμισε ο πρωθυπουργός. “Είναι προϋπόθεση ευημερίας των πολιτών”, τόνισε ο Κυριάκος Μητσοτάκης.</p>
    </article>
  </body>
</html>