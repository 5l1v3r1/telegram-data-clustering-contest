<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807485/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%B1%D8%A7%DB%8C-%D8%A8%D8%A7%D9%84%D8%A7%D8%AA%D8%B1-%D8%A8%D9%88%D8%AF%D9%86-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AE%D9%88%D8%B4%D8%AD%D8%A7%D9%84-%D9%86%DB%8C%D8%B3%D8%AA%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T19:49:00+00:00"/>
    <meta property="og:title" content="استراماچونی: برای بالاتر بودن از پرسپولیس خوشحال نیستم"/>
    <meta property="og:description" content="سرمربی تیم فوتبال استقلال گفت: نساجی در نیمه اول خوب کار کرد و ما به مشکل خورده بودیم، ولی در نیمه دوم ما بیشتر شبیه استقلالِ خودمان شدیم."/>
  </head>
  <body>
    <article>
      <h1>استراماچونی: برای بالاتر بودن از پرسپولیس خوشحال نیستم</h1>
      <h2>سرمربی تیم فوتبال استقلال گفت: نساجی در نیمه اول خوب کار کرد و ما به مشکل خورده بودیم، ولی در نیمه دوم ما بیشتر شبیه استقلالِ خودمان شدیم.</h2>
      <address>
        <time datetime="2019-11-25T19:49:00+00:00">25 Nov 2019, 19:49</time>
      </address>
      <p>به گزارش گروه ورزشی <a href="https://snn.ir/">خبرگزاری دانشجو</a>، آندره‌آ استراماچونی در نشست خبری بعد از دیدار تیمش مقابل نساجی در پاسخ به این سوال که لیگ ایران را تا هفته یازدهم چطور دیده است، اظهار داشت: ما می‌دانستیم این بازی برای ما بسیار سخت است چون با سیستمی که بازی می‌کنیم فوتبال در چمن مصنوعی راحت نیست.</p>
      <p>وی افزود: سرعت توپ روی چمن مصنوعی کمتر می‌شود و این کار را سخت می‌کند. نساجی در نیمه اول خوب کار کرد و ما به مشکل خورده بودیم ولی در نیمه دوم ما بیشتر شبیه استقلالِ خودمان شدیم و ذهنمان بیشتر روی بازی رفت و موقعیت‌های زیادی داشتیم و خیلی مهم بود که سومین بازی خارج از خانه را با برد تمام کنیم.</p>
      <p>استراماچونی تصریح کرد: لیگ ایران بسیار سخت است و ممکن است شما مقابل هر تیمی امتیازرات را از دست بدهید.</p>
      <p>
        <b>* استقلال خوب بازی می‌کند چون به شرایط ذهنی ایده‌آل رسیده است</b>
      </p>
      <p>سرمربی استقلال تصریح کرد: من همیشه در مورد بازیکنان ایرانی خوب گفته‌ام و نظرم نسبت به آنها مثبت بوده است. در پنج ماهی که در اینجا حضور داشتم متوجه شدم بازیکنان ایرانی به کشورهای خارجی خوب معرفی نشده و به همین دلیل است که آنها شناخته شده نیستند. اینجا هستم که ذهنیت بازیکنان استقلال را تغییر بدهم و اگر می‌بینید استقلال خوب بازی می‌کند به خاطر این است که از نظر ذهنی و روحی به شرایط ایده‌آل رسیده است.</p>
      <p>
        <b>* عدم پاسخگویی سرمربی استقلال به یک سؤال</b>
      </p>
      <p> خبرنگاری گفت شما در آخرین کنفرانس از شرایط مالی ایراد گرفته بودید ولی حالا شرایط را چطور می‌بینید که سرمربی استقلال گفت من به این سؤال پاسخ نمی‌دهم.</p>
      <p>
        <b>* برای بالاتر بودن از پرسپولیس خوشحال نیستم، صدرنشینی می‌خواهیم</b>
      </p>
      <p>استراماچونی  در خصوص اینکه استقلال بعد از مدت‌ها بالاتر از پرسپولیس در جدول قرار گرفته است، گفت: ما در بازی با پرسپولیس در دربی چالش سختی داشتیم ولی ما هم تیم استقلال هستیم و یکی از بهترین تیم‌های اسیا محسوب می‌شویم. ما نمی‌توانیم فقط به صرف اینکه بالاتر از پرسپولیس هستیم خوشحال باشیم و هدف ما این است که رتبه اول لیگ را کسب کنیم می‌دانم که هفته آینده بازی مهمی با سپاهان داریم و از حالا به فکر آن مسابقه خواهیم بود.</p>
      <p>
        <b>* باشگاه باید به وظایفش در قبال ما عمل کند</b>
      </p>
      <p>استراماچونی در خصوص اینکه شرایط مالی باشگاه استقلال چطور است، گفت: در مورد شرایط باشگاه نمی‌خواهم نظری بدهم ولی کار من و بازیکنان ربطی به مشکلات ندارد ما هر روز 100درصد تلاش می‌کنیم ولی فکر می‌کنم وظایف یک باشگاه در قبال یک تیم بسیار مهم است. باشگاه باید به وظایفش عمل کند. ما می‌توانیم در هر بازی برنده یا بازنده باشیم، ممکن است شما از ما خوشتان نیاید ولی من یک مربی حرفه‌ای هستم و من و باشگاه باید نسبت به یکدیگر وظایفی مشابه داشته باشیم و به آن عمل کنیم.</p>
      <p>
        <b>* هنوز نفرات مدنظرم را در اختیار ندارم</b>
      </p>
      <p>خبرنگاری گفت شما بعد از هشت هفته پیروزی در لیگ و جام حذفی حالا کدام تیم‌ها را مدعی می‌دانید که استراماچونی پاسخ داد: تیم‌های مهمی در لیگ ایران حضور دارند و حقوق‌هایی که ما به بازیکنان می‌دهیم از سال گذشته کمتر است. ما از چهار بازیکن خارجی فقط از دو بازیکن استفاده می‌کنیم و من هنوز نفراتی را که روی نیمکت باید داشته باشم در اختیار ندارم. از بازیکنانم تشکر می‌کنم ولی معتقدم هنوز این تیم کامل نیست. امیدوارم ما کارمان را خوب ادامه بدهیم و موفق شویم. </p>
      <p>
        <b>* امیدوارم اشتیاق باشگاه برای جذب بازیکن در واقعیت باشد نه در کلمات</b>
      </p>
      <p>سرمربی استقلال با اشاره به اینکه تیمش در فصل نقل و انتقالات به مهره نیاز دارد، گفت: امیدوارم باشگاه در پنجره نقل و انتقالات همان شور و اشتیاقی را داشته باشد که طرفداران دارند. امیدوارم این اشتیاق برای جذب بازیکن در واقعیت باشد نه در کلمات.</p>
      <p>
        <b>* برای مهاجری آرزوی موفقیت می کنم</b>
      </p>
      <p> یکی از عکاسان حاضر در کنفرانس در مورد داوری از استراماچونی سؤال کرد که وی گفت: شما عکاس هستید (با خنده؟) من اصلاً در مورد داوری حرف نمی‌زنم ولی از اینجا می‌خواهم برای رضا مهاجری که در بیمارستان حضور دارد آرزوی موفقیت کنم.</p>
    </article>
  </body>
</html>