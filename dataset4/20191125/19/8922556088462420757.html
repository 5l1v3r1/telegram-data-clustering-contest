<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/fn-styrkor-satts-in-efter-massmord-pa-civila-5459417.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T19:48:14+00:00"/>
    <meta property="og:title" content="FN-styrkor sätts in efter massmord på civila"/>
    <meta property="og:description" content="Kongo-Kinshasa Fredsbevarande trupper från FN kallas in för att skydda civila i östra Kongo-Kinshasa. Beslutet fattades sedan terrorgruppen ADF dödat ett 70-tal personer de senaste veckorna.Demonstran"/>
  </head>
  <body>
    <article>
      <h1>FN-styrkor sätts in efter massmord på civila</h1>
      <h2>Kongo-Kinshasa Fredsbevarande trupper från FN kallas in för att skydda civila i östra Kongo-Kinshasa. Beslutet fattades sedan terrorgruppen ADF dödat ett 70-tal personer de senaste veckorna.Demonstranter visar ilska över att ADF inte stoppas.</h2>
      <address><time datetime="2019-11-25T19:48:14+00:00">25 Nov 2019, 19:48</time> by <a rel="author">TT-AFP-Reuters</a></address>
      <figure>
        <img src="https://img7.ntm.eu/unt/public/img/5459418/1125205002/valdsamma-protester-i-beni-i-o?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Våldsamma protester i Beni i östra Kongo Kinshasa.</figcaption>
      </figure>
      <p>Landets armé ska utföra "gemensamma insatser" med FN:s fredsbevarande styrkor för att trygga civilbefolkningens säkerhet i staden Beni, meddelade president Félix Tshisékédis stab efter ett krismöte på måndagen.</p>
      <p>Beslutet meddelades på måndagen och var en konsekvens av senaste tidens attacker och oroligheter.</p>
      <p>Demonstranter, missnöjda över att man inte lyckats stoppa extremisterna i ADF, stormade och satte eld på ett FN-läger i utkanten av staden på måndagen. Landets säkerhetsstyrkor avlossade skott för att skingra demonstranterna, men ett dussintal lyckades bryta sig in på den evakuerade fredsbasen.</p>
      <p>Minst fyra demonstranter dödades i sammandrabbningar med kongolesiska säkerhetsstyrkor, enligt den militäre åklagaren Kumbu Ngoma som utreder händelsen.</p>
      <blockquote>Tio civila skadades och tre soldater, sade han på måndagskvällen.</blockquote>
      <h3>Stadshus i brand</h3>
      <p>Tidigare på dagen sattes stadshuset i Beni i brand av hundratals uppretade demonstranter. Protesterna blossade upp sedan medlemmar i terrorrörelsen ADF dödat åtta civila i staden i ännu en nattlig räd.</p>
      <p>De islamistiska extremisterna har plågat Kongo-Kinshasa i årtionden, trots stor FN-närvaro och upprepade löften från regeringen att stoppa gruppen. Bara den senaste fem åren anklagas den islamistiska extremistgruppen för att ha dödat tusentals civila.</p>
      <h3>Försök att stoppa</h3>
      <p>Landets armé inledde en offensiv mot terrorrörelsen för knappt fyra veckor sedan för att "slutgiltigt tillintetgöra" den beväpnade gruppen i östra Kongo-Kinshasa längs gränsen mot Uganda. Sedan dess uppges minst 77 civila ha dödats av ADF i nattliga hämndaktioner.</p>
      <p>Företrädare för FN:s fredsbevarande styrka Monusco sade i lördags att man inte kunde ingripa eftersom den kongolesiska armén startat offensiven på eget bevåg.</p>
      <p>"Monusco kan inte delta i operationer i krigszoner utan att ha tillfrågats och utan att det finns en strikt samordning med den nationella armén", skrev man då på Twitter, ett beslut som nu har ändrats enligt regeringen.</p>
      <p>I helgen dödades en demonstrant och två poliser i sammandrabbningarna mellan polis och demonstranter.</p>
      <h3>Fakta</h3>
      <p>
        <b>Konflikten i Kongo-Kinshasa</b>
      </p>
      <p>FN:s fredsstyrka i Kongo-Kinshasa, Monusco, är en av organisationens mest omfattande fredsbevarande insatser i världen.</p>
      <p>FN-styrkan består av över 16 500 militärer och observatörer, 1 300 poliser och minst 4 000 civila.</p>
      <p>Det väldiga Kongo-Kinshasa i Centralafrika fick sina gränser under kolonialtiden utan att hänsyn togs till invånarna och de traditionella riken som då tvingades samman.</p>
      <p>1998 bröt ett stort krig ut som fick förödande konsekvenser. Hundratusentals människor miste livet och civilbefolkningen utsattes för ohyggliga övergrepp. Kriget tog formellt slut 2003, men kampen om vem som ska kontrollera landets väldiga naturresurser har fortsatt och lett till nya våldsamheter framför allt i landets östra delar.</p>
      <p>Den islamistiska extremistgruppen ADF har sina rötter i Uganda men har funnits i Kongo-Kinshasa sedan 1995. Dess beväpnade grupper finns framför allt i gränsområdena mot Uganda och anklagas för att ha dödat tusentals civila de senaste fem åren.</p>
      <p>Terrorrörelsen IS har tagit på sig några av ADF:s attacker, men det finns inga tydliga bevis för samröre mellan rörelserna.</p>
      <p>Staden Beni utgör frontlinjen för ADF:s milisvåld, men staden är också epicentrum för ebolaepidemin som har dödat omkring 2 200 människor sedan augusti 2018.</p>
      <p>Världshälsoorganisationen WHO har uttryckt oro för att striderna i regionen kan äventyra möjligheten att hejda ebolautbrottet.</p>
      <p>Källor: Landguiden/UI och AFP</p>
    </article>
  </body>
</html>