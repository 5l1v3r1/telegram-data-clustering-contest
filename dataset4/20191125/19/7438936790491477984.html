<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Bez-mozku-a-patere-Ptali-jsme-se-politiku-kdo-byl-nejlepsi-prezident-Parkrat-padlo-Havel-ale-pak-si-vzal-slovo-Doubrava-604670"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T19:31:00+00:00"/>
    <meta property="og:title" content="Bez mozku a páteře! Ptali jsme se politiků, kdo byl nejlepší prezident. Párkrát padlo „Havel“, ale pak si vzal slovo Doubrava"/>
    <meta property="og:description" content="ANKETA Nejlepší polistopadový prezident? Ptali jsme se českých politiků. Z reakcí, které ParlamentnímListům.cz dorazily do doby vydání článku, přinášíme názory politiků ANO, ČSSD, komunistů či Trikolóry."/>
  </head>
  <body>
    <article>
      <h1>Bez mozku a páteře! Ptali jsme se politiků, kdo byl nejlepší prezident. Párkrát padlo „Havel“, ale pak si vzal slovo Doubrava</h1>
      <address>
        <time datetime="2019-11-25T19:31:00+00:00">25 Nov 2019, 19:31</time>
      </address>
      <p>
        <b>ANKETA Nejlepší polistopadový prezident? Ptali jsme se českých politiků. Z reakcí, které ParlamentnímListům.cz dorazily do doby vydání článku, přinášíme názory politiků ANO, ČSSD, komunistů či Trikolóry.</b>
      </p>
      <p>U příležitosti 30. výročí listopadové revoluce v roce 1989 se nedávno agentura STEM/MARK ptala respondentů, koho považují za nejlepšího prezidenta od doby po pádu komunistického režimu. </p>
      <p>Vítězně z celého zkoumání vzešel první český prezident Václav Havel, tuto variantu zvolilo celkem 55 procent dotázaných. Zajímavé je zjištění, že Havla na první místo označil i každý čtvrtý volič Miloše Zemana.</p>
      <p>Současný prezident potom bodoval u občanů starších 60 let a též u lidí, kteří prezidentský úřad považují za důležitý a přejí si posílení pravomocí prezidenta republiky.</p>
      <p>Naopak u mladých občanů mezi 18 a 29 suverénně zvítězil právě Havel. Označilo ho 74 procent mladých. Klause pak deset procent a Zemana osm procent mladých lidí.</p>
      <p>Jaký z našich prezidentů vede u volených zástupců v Parlamentu? ParlamentníListy.cz se zeptaly prostřednictvím ankety. </p>
      <p><b>Pavel Bělobrádek,</b> bývalý šéf KDU-ČSL a poslanec má jasno. „Václav Havel. Dělal nám dobrou reklamu a žádnou ostudu. I když i on dělal chyby,“ uznává někdejší vicepremiér.</p>
      <p>Podle prvního místopředsedy Sněmovny a předsedy KSČM <b>Vojtěcha Filipa</b> je nejlepší současná hlava státu. „Pro mne je nejlepším prezidentem České republiky, tedy od roku 1993, zatím Miloš Zeman. Ale snad i po něm se najde člověk, který bude mít v mysli na prvním místě zájem státu a jeho občanů,“ uvádí Filip.</p>
      <p>„Nejlepší prezident? Záleží v jakých kritériích – reprezentace v zahraničí, hájení národních zájmů, zasahování do politiky, využívání svých pravomocí, jako jsou například udílení milostí, amnestie apod. Navíc doba se vyvíjí, stejně jako způsob volby, i to má vliv. Neumím sestavit pořadí ve stylu 3. třídy základní školy – koho máš ráda na 1., 2. a 3. místě... nástupce zatím nevidím. Je to přehlídka povrchních frází a obecných floskulí. Kandidovat by měl někdo, kdo v životě něco dokázal, má něco za sebou, jeho/její názory jsou konzistentní bez ohledu na vývoj mainstreamu, má charisma a člověk ho/ji vnímá a respektuje i přesto, že s ním/ní nesouhlasí. Kandidátem nemůže být prázdná schránka, s programem Antizeman. Navíc je dost času, nechápu to běsnění kolem toho,“ říká jednoznančně poslanec hnutí ANO <b>Patrik Nacher</b>.</p>
      <slideshow>
        <figure>
          <img src="https://cms.parlamentnilisty.cz/image.ashx?f=IMG_0215_637095761813209865.jpg&amp;id=145967"/>
          <figcaption>Předsedové ODS, KDU-ČSL, STAN a TOP 09 společně po...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0220_637095763498445172.jpg&amp;id=145968"/>
          <figcaption>Hrob prvního prezidenta po sametové revoluci Václa...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0248_637095764287835704.jpg&amp;id=145969"/>
          <figcaption>Předsedové ODS, KDU-ČSL, STAN a TOP 09 společně po...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0257_637095764578950162.jpg&amp;id=145970"/>
          <figcaption>Předsedové ODS, KDU-ČSL, STAN a TOP 09 společně po...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0270_637095764874580628.jpg&amp;id=145971"/>
          <figcaption>Předsedové ODS, KDU-ČSL, STAN a TOP 09 společně po...</figcaption>
        </figure>
        <figure>
          <img src="https://cms.parlamentnilisty.cz/image.ashx?f=IMG_0273_637095765148647350.jpg&amp;id=145972"/>
          <figcaption>Hrob prvního prezidenta po sametové revoluci Václa...</figcaption>
        </figure>
        <figcaption>Fotogalerie: - U hrobu Václava Havla</figcaption>
      </slideshow>
      <p>„Každý z polistopadových prezidentů zanechal svůj otisk v našich dějinách a našel svoje příznivce a vášnivé odpůrce. Václav Havel bude navždy spojen se sametovou revolucí, Občanským fórem, ale také se zánikem Československa a vznikem České republiky. Václav Klaus s ODS a ekonomickou transformací země včetně kupónové privatizace. Miloš Zeman s ČSSD, vstupem ČR do NATO, přípravou země na vstup do EU a novodobě s tím, že je prvním přímo zvoleným prezidentem naší země a z toho vyplývajícím výkonem funkce ‚prezidenta dolních deseti milionů občanů‘. Jako levicový volič mám dlouhodobě názorově nejblíž k Miloši Zemanovi, který je pro mě nejúspěšnějším levicovým politikem a státníkem v České republice v polistopadové historii,“ uvádí vlivný politik ČSSD, jihomoravský exhejtman a právník <b>Michal Hašek</b>.</p>
      <p>Dále konstatuje, že měl respekt k výkonu prezidentského mandátu Václavem Klausem, s nímž bez problému komunikoval jako předseda poslaneckého klubu ČSSD a později jako hejtman a předseda Asociace krajů, jakkoliv se jejich politické názory často neshodovaly. „K Václavu Havlovi cítím úctu, neměl jsem však možnost na rozdíl od pánů prezidentů Zemana a Klause jej blíže poznat osobně a pracovně. Je pro mne tak historickou ikonou konce 20. století v československé a české politice se všemi pro a proti, která měl jako člověk a státník,“ dodává Hašek.</p>
      <p>„Každý polistopadový prezident plnil svou roli, jak nejlépe uměl, ale z mého pohledu byl Václav Klaus z hlediska plnění vrcholné politické funkce prezidenta ten nejlepší. Co se nástupce MZ týče, přijde mi přinejmenším krajně neetické hledat či hovořit o jeho nástupci. Má před sebou ještě tři roky mandátu,“ míní poslankyně a první místopředsedkyně Trikolóry <b>Zuzana Majerová Zahradníková</b>.</p>
      <p>Místopředseda poslanců KSČM <b>Leo Luzar</b> uvádí, že nejlepší prezident je vždycky ten, který teprve přijde. „Protože ten, který již funkci zastával nebo zastává, není schopen nikdy vyhovět všem. A můžeme vzpomínat a vždy si najdeme činy, se kterými nesouhlasíme. Ale jestli něco všechny občany v historii opravdu naštvalo, tak to byly plošné amnestie prezidentů Havla a Klause! Prezident Zeman budí vášně a v popisu historie také nebude mít jednoduchou roli, ale zatím nic, co by opravdu naštvalo všechny, neudělal,“ sděluje Luzar.</p>
      <p>„Každý polistopadový prezident měl plusy i minusy a nedokážu stanovit pořadí. Mluvit o nástupci Miloše Zemana mi přijde předčasné,“ řekl redakci hejtman Vysočiny a poslanec ČSSD <b>Jiří Běhounek</b>.</p>
      <p>Nejlepším prezidentem je podle senátora <b>Jaroslava Doubravy</b> bezesporu Miloš Zeman. „Má své jednoznačné názory, které jsou podložené skutečnými argumenty. Není otrokem žádné politické strany, ani EU, ani NATO. Vystupuje jasně proti vlezdozadelské politice některých stran a politiků, kteří nekriticky přijímají cokoliv, co se upeče v císařském paláci v Bruselu. Není naivní ani nepodlézá, pracoval jako prognostik čili jako člověk analyzující data a přemýšlející na základě dat, co je asi nejrozumnější udělat v dalším období,“ vypočítává senátor.</p>
      <p>„Nemá hrůzu z Číny, na rozdíl od tzv. sluníčkářů a tzv. politické opozice, a taktně upozorňuje, že Merkelová, ale také francouzští politici i britští jsou v Pekingu velmi často alias „vaření pečení“. Trapné bylo, že prezident Zeman byl kritizován za návštěvu čínského prezidenta, a ve Velké Británii se Číňanovi klaněli až k zemi, přijala ho královna a byl přijat v parlamentu. Kromě toho, jak víme k nelibosti některých, Miloš Zeman dvakrát po sobě získal prezidentský mandát v přímé volbě prezidenta občany. Čili dvakrát po sobě vyhrál celonárodní anketu v soutěži „nejlepší občan na Hrad“. A jeho nástupce? Nevím, zatím se hlásí, že by chtěli chodit v Praze na prezidentský záchod jenom samí eurohujeři bez mozku a bez páteře. Z nich bych v sídle českých králů nechtěl vidět žádného,“ má jasno Doubrava.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/-Americani-vybrali-Havla-Manzelka-Milana-Kundery-o-minulosti-i-o-Parizi-kde-uz-se-neda-zit-604605"/>
        <a href="https://www.parlamentnilisty.cz/arena/monitor/Kdo-je-nejlepsi-cesky-prezident-Ctyri-z-peti-mladych-rekli-ze-Vaclav-Havel-604292"/>
        <a href="https://www.parlamentnilisty.cz/arena/monitor/Schuzka-Vaclava-Havla-s-lidmi-z-KGB-Calfa-zamkl-dvere-a-zacal-vyhrozovat-poslancum-Vybusny-dokument-o-Listopadu-vysilany-CT-604279"/>
        <a href="https://www.parlamentnilisty.cz/arena/monitor/-I-kdyby-zumpa-v-PL-Jan-Rejzek-se-raduje-nad-17-listopadem-A-pridava-perlu-o-sobe-604052"/>
      </related>
    </article>
  </body>
</html>