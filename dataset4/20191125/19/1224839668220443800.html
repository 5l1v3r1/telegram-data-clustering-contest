<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/karamanlis-gyrw-spitia-zimies-stin-kineta-a-113741.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-25T19:35:00+00:00"/>
    <meta property="og:title" content="Κ. Καραμανλής: «Γύρω στα 300 σπίτια οι ζημιές στην Κινέτα»"/>
    <meta property="og:description" content="Ο Υπουργός Υποδομών και Μεταφορών κ. Κώστας Καραμανλής και ο Γενικός Γραμματέας Υποδομών κ. Γιώργος Καραγιάννης επισκέφθηκαν, σήμερα, το 60ο χλμ της εθνικής οδού Αθηνών - Κορίνθου, όπου επέβλεψαν τη διαδικασία αποκατάστασης της κυκλοφορίας του αυτοκινητόδρομου."/>
  </head>
  <body>
    <article>
      <h1>Κ. Καραμανλής: «Γύρω στα 300 σπίτια οι ζημιές στην Κινέτα»</h1>
      <address>
        <time datetime="2019-11-25T19:35:00+00:00">25 Nov 2019, 19:35</time>
      </address>
      <p>Ο Υπουργός Υποδομών και Μεταφορών κ. Κώστας Καραμανλής και ο Γενικός Γραμματέας Υποδομών κ. Γιώργος Καραγιάννης επισκέφθηκαν, σήμερα, το 60ο χλμ της εθνικής οδού Αθηνών - Κορίνθου, όπου επέβλεψαν τη διαδικασία αποκατάστασης της κυκλοφορίας του αυτοκινητόδρομου.</p>
      <p>Εν συνεχεία μετέβησαν στην τοπική κοινότητα Κινέτας, όπου συνομίλησαν με κάτοικους της περιοχής, τον Δήμαρχο Μεγαρέων κ. Γρηγόρη Σταμούλη και τον Αντιπεριφερειάρχη Δυτικής Αττικής κ. Ελευθέριο Κοσμόπουλο.</p>
      <p>Με εντολή του υπουργού Υποδομών και Μεταφορών οι πολίτες δεν θα καταβάλλουν το αντίτιμο των διοδίων στους σταθμούς της Ελευσίνας και των Αγίων Θεοδώρων μέχρι να αποκατασταθεί η λειτουργία του αυτοκινητόδρομου.</p>
      <p>Ήδη οι υπηρεσίες του υπουργείου Υποδομών και Μεταφορών πραγματοποίησαν περίπου 100 αυτοψίες σε κατοικίες που υπέστησαν ζημίες.</p>
      <p>Εκτιμάται ότι ο συνολικός αριθμός των κατοικιών που έχουν πληγεί από την κακοκαιρία μπορεί να ξεπερνά και τις 300.</p>
      <p>
        <u>Η δήλωση του Υπουργού</u>
      </p>
      <p>«Δεν χρειάζεται να πούμε τι έγινε εδώ πριν από ένα περίπου χρόνο. Το ξέρετε εσείς που το ζήσατε. Καταλαβαίνετε ότι δυστυχώς η ελληνική πολιτεία δεν έδειξε την απαιτούμενη προσοχή έτσι ώστε να κάνει όλες τις αντιπλημμυρικές εργασίες, που πρέπει να κάνει ακριβώς αμέσως μετά από αυτήν την φυσική καταστροφή. Εμείς λοιπόν βρισκόμαστε εδώ για να τα κάνουμε αυτά το συντομότερο δυνατόν και σε συνεννόηση και με τον Πρωθυπουργό την άλλη εβδομάδα θα συνεδριάσει η κυβερνητική επιτροπή που είναι υπεύθυνη, έτσι ώστε να εκταμιευθούν αμέσως χρήματα που υπάρχουν για τα αντιπλημμυρικά έργα που πρέπει να γίνουν στους μεγάλους αυτοκινητόδρομους, για να μην έχουμε τα φαινόμενα:</p>
      <ul>
        <li>Πρώτον, να κλείνει η Ελλάδα στα δύο, έστω και για λίγες ώρες και</li>
        <li>Δεύτερον, για να μην έχουμε τις ζημιές αυτές που έχουμε και βλέπουμε εδώ.</li>
      </ul>
      <p>Αυτή είναι, άμα θέλετε, η πρόθεση και αυτά πρέπει να τα κάνουμε με πολύ γρήγορους ρυθμούς.</p>
      <p>Βρισκόμαστε σήμερα εδώ, για τον απλούστατο λόγο, ότι είναι πολύ δύσκολες οι ώρες από την καταστροφική αυτή βροχή, νεροποντή, που είχαμε χθες το βράδυ. Από την πρώτη ώρα, ο πρώτος στόχος, ήταν να μην κοπεί η χώρα στα δύο, να ανοίξει ο δρόμος. Οι  υπεύθυνοι της Ολυμπίας οδού ήταν σε συνεχή επαφή με το Υπουργείο, έτσι ώστε να μπορέσει να ανοίξει ο αυτοκινητόδρομος, όπερ και εγένετο αυτό, πριν από λίγη ώρα. Δυστυχώς έχουμε ένα πολύ μεγάλο μποτιλιάρισμα και για αυτό δόθηκε άμεσα η εντολή ο κόσμος να μην πληρώνει διόδια μέχρι να αποκατασταθεί πλήρως η κυκλοφορία στους δρόμους.</p>
      <p>Ελπίζουμε και αυτό που μας λέει η παραχωρησιούχος είναι ότι ο δρόμος θα ανοίξει το αργότερο μέχρι αύριο το πρωί, θέλουμε να ελπίζουμε και τους πιέσουμε, όσο το δυνατόν περισσότερο και τους βοηθάμε, έτσι ώστε να ανοίξει ο δρόμος το βράδυ.</p>
      <p>Πέρα από αυτό είναι εδώ οι υπηρεσίες του υπουργείου από τη Γενική Διεύθυνση Φυσικών Καταστροφών. Έχουν γίνει ήδη οι πρώτες αποτιμήσεις στις ζημιές σε 80 σπίτια. Έχουμε την εντύπωση ότι οι ζημιές στην περιοχή και στα σπίτια είναι γύρω στα 300, πέρα από τις επιχειρήσεις. Εμείς ως υπουργείο θα κινηθούμε άμεσα και με πολύ μεγάλη ταχύτητα, έτσι ώστε άμεσα, να αποζημιωθούν οι πληγέντες.</p>
      <p>Εδώ όμως χωρίς καμία δόση, αν θέλετε πολιτικής αντιπαράθεσης, νομίζω ότι πρέπει να πούμε κάτι, το οποίο το λένε πλέον και το βλέπουν, ειδικά οι πολίτες αυτής της περιοχής.</p>
      <p>Αυτή η  περιοχή το 2018 επλήγη από μία τεράστια πυρκαγιά. Δυστυχώς η ελληνική πολιτεία την εποχή εκείνη και μιλάω για όλη την Πολιτεία, δεν μιλάω μόνο για την Κυβέρνηση, μιλάω και για την Περιφέρεια την εποχή εκείνη, δεν προέβη σε όλες τις αναγκαίες αντιπλημμυρικές εργασίες και τα αντιπλημμυρικά έργα, ούτε καν στα κορμοδέματα, έτσι ώστε να μην έχουμε αυτό το φαινόμενο και αυτές τις καταστροφές, που έχουμε σήμερα.</p>
      <p>Δεν θέλω να πω ότι αν ότι δεν ήταν πολύ μεγάλο και πολύ έντονο το καιρικό φαινόμενο, ήτανε, αλλά εδώ πρέπει αυτό το πάθημα να μας γίνει μάθημα και να κινηθούμε με πολύ μεγάλη ταχύτητα, έτσι ώστε να μην έχουμε ξανά τέτοια φαινόμενα, διότι πλέον ζούμε σε μία εποχή, που η κλιματική αλλαγή είναι εδώ και μας χτυπάει την πόρτα και η πολιτεία πρέπει να είναι έτοιμη να αντιμετωπίσει τέτοια φαινόμενα. Για αυτό λοιπόν εμείς, από την άλλη εβδομάδα, πέρα από τα αντιπλημμυρικά έργα, τα οποία υπογράψαμε με την Ευρωπαϊκή Τράπεζα Επενδύσεων, από τα οποία τα επτά είναι για την Περιφέρεια της Αττικής και είναι ύψους 150 εκατομμυρίων, θα προβούμε σε αντιπλημμυρικά έργα 350 εκατομμυρίων ευρώ στους πέντε μεγάλους αυτοκινητόδρομους και στις γύρω περιοχές, έτσι ώστε να είμαστε έτοιμοι και να μπορούμε να έχουμε ετοιμότητα να αντιμετωπίζουμε τέτοια φαινόμενα.</p>
      <p>Σας ευχαριστώ πολύ. Θέλω να ευχαριστήσω καταρχήν και την Περιφέρεια και τον Περιφερειάρχη κύριο Πατούλη, ο οποίος από την πρώτη στιγμή ήταν εδώ και το Δήμαρχο και θέλω να ξέρουν οι πολίτες ότι πλέον όλοι οι φορείς της πολιτείας, η κεντρική κυβέρνηση, ο Δήμος και η Περιφέρεια θα εργάζονται μαζί, έτσι ώστε να μπορέσουμε να αντιμετωπίσουμε αυτές τις φυσικές καταστροφές. Σας ευχαριστώ πολύ».</p>
    </article>
  </body>
</html>