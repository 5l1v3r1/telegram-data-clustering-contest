<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/esteri/2019/11/25/news/migranti-clandestini-violenze-ventimiglia-francia-container-denuncia-video-1245915/"/>
    <meta property="og:site_name" content="Il Tempo"/>
    <meta property="article:published_time" content="2019-11-25T19:21:00+00:00"/>
    <meta property="og:title" content="Così i francesi trattano i clandestini che passano la frontiera: &quot;Violenze disumane&quot;"/>
    <meta property="og:description" content="Ecco come la democratica Francia, che tanto criticava la linea dei porti chiusi di Salvini all'epoca del primo governo Conte, tratta i migranti clandestini che provano a entrare nel Paese. Il gruppo di noborders di Ventimiglia Progetto20k ha denunciato in un video le &quot;violenze e pressioni ..."/>
  </head>
  <body>
    <article>
      <h6 class="kicker">LA VIDEO-DENUCIA</h6>
      <h1>Così i francesi trattano i clandestini che passano la frontiera: "Violenze disumane"</h1>
      <address>
        <time datetime="2019-11-25T19:21:00+00:00">25 Nov 2019, 19:21</time>
      </address>
      <p>Ecco come la democratica <b>Francia</b>, che tanto criticava la linea dei <b>porti chiusi</b> di Salvini all'epoca del primo governo <b>Conte</b>, tratta i <b>migranti clandestini</b> che provano a entrare nel Paese. Il gruppo di <i>noborders</i> di <b>Ventimiglia</b> Progetto20k ha denunciato in un video le "violenze e pressioni psicologiche perpetrate dalla polizia francese" ai danni dei migranti nei container lungo la frontiera con l'Italia.</p>
      <p>"Questo video mostra chiaramente le condizioni che le persone, respinte lungo il confine, sono costrette a subire all'interno dei container adibiti dallo stato francese nella zona adiacente agli uffici di frontiera - commentano gli attivisti -  La permanenza all'interno di questi luoghi si protrae fino a 12 ore, senza la possibilità né di accedere a beni primari come il cibo e come l'acqua né di poter riposare in posti diversi da panche di ferro tenute in condizioni degradanti. Le violenze e le pressioni psicologiche perpetrate dalla polizia francese sono all'ordine del giorno. Nonostante la negazione imperterrita da parte della Francia rispetto a tale situazione, appare evidente come in questi luoghi i diritti delle persone siano costantemente violati e negati".</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprogetto20k%2Fvideos%2F2488507008052426%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Secondo gli attivisti "questo meccanismo non è singolare, ma è emblematico rispetto a quella che è la logica avallata dall'Unione Europea e dai singoli stati nazione che invece di provare a regolare il fenomeno ciclico delle migrazioni in un'ottica virtuosa, mira a reprimere e criminalizzare, tentando di celare il tutto. Da ciò si evince l'importanza del lavoro di monitoraggio e di denuncia portato avanti, da tempo, dai e dalle solidali del territorio, finalizzato a far emergere sempre più la brutalità del dispositivo del confine e a supportare il transito ed il tentativo di autodeterminazione delle persone".</p>
    </article>
  </body>
</html>