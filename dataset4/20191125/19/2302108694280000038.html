<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/victor-ponta-daca-o-pui-pe-olguta-vasilescu-sef-de-campanie-de-ce-te-miri-ca-ai-luat-scorul-lui-vadim-tudor.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T19:12:22+00:00"/>
    <meta property="og:title" content="Victor Ponta: M-au căutat cei de la PSD să vorbim despre viitor. Dacă nu se schimbă cu adevărat, nu câștigă niciun oraș în 2020/ Mihai Tudose poate are loc acum la PSD"/>
    <meta property="og:description" content="Victor Ponta a declarat, luni seară, la TVR, că nici Călin Popescu Tăriceanu sau Gabriela Firea nu ar fi câștigat în fața lui Klaus Iohannis, în turul"/>
  </head>
  <body>
    <article>
      <h1> Victor Ponta: M-au căutat cei de la PSD să vorbim despre viitor. Dacă nu se schimbă cu adevărat, nu câștigă niciun oraș în 2020/ Mihai Tudose poate are loc acum la PSD </h1>
      <address><time datetime="2019-11-25T19:12:22+00:00">25 Nov 2019, 19:12</time> by <a rel="author">Redacția</a></address>
      <p>Victor Ponta a declarat, luni seară, la TVR, că nici Călin Popescu Tăriceanu sau Gabriela Firea nu ar fi câștigat în fața lui Klaus Iohannis, în turul doi, dar că nu ar fi obținut un scor atât de mic precum Viorica Dăncilă:</p>
      <p>”Nu cred că nici Tăriceanu sau Firea nu îl băteau pe Iohannis în turul doi, dar sigur nu luau acest scor, luau mult mai mult. Dar dacă o pui pe Olguța Vasilescu șef de campanie, de ce te miri că ai luat scorul lui Vadim Tudor? (…) Doamna Dăncilă a greșit grav, a pierdut tot”, a declarat Victor Ponta luni seară, la TVR.</p>
      <p>
        <i>Despre Marcel Ciolacu:</i>
      </p>
      <p>”E mai structurat la minte. Nu spun eu dacă e o variantă bună sau nu, e treaba lor. PSD are nevoie de lidership. În al doilea rând, are nevoie împreună cu noi, cei de la PRO România, să înțelegem ce se întâmplă în Diaspora. Și eu am luat bătaie în Diaspora, dar nu așa. Dacă iei 7% înseamnă că ai o problemă socială acolo. Apoi, trei sferturi din primarii PSD o să plece la PNL, că așa sunt învățați, banii vin de la MDRAP”, a declarat Victor Ponta.</p>
      <p>
        <i>Despre întoarcerea în PSD: </i>
      </p>
      <p>”Nu, eu nu mă întorc membru în PSD. Pe mine de ce m-a împins Dragnea ca să candidez la prezidențiale? Ca să îmi ia locul. Dar astea sunt lecțiile trecutului (…) Cred că fără o opoziție puternică, cei de la Putere vor face exact ce s-a întâmplat în 2010-2011 când credeau că pot face ce vor”, a mai declarat liderul PRO România.</p>
      <p>
        <i>Despre colaborarea cu PSD:</i>
      </p>
      <p>”Va fi în Parlament în primul rând, pentru că noi am cam mai rămas în Opoziție. Bineînțeles că m-au căutat, am vorbit despre ce e de făcut în viitor. Cred că am procedat corect nevotând Guvernul Orban (…) Dacă PSD nu o să se schimbe cu adevărat și nu vor schimba modul în care fac politică, PRO România nu poate crește până la vară, așa că nu se va câștiga niciun oraș în 2020 (…) PSD s-a întors la PRM-ul anilor 2000”, a transmis Ponta.</p>
      <p>
        <i>Despre Sorin Grindeanu și Mihai Tudose</i>
      </p>
      <p>”Cooptarea lui Grindeanu ar fi foarte bună. Pe mine m-au exclus din PSD pentru că nu voiam să plece Grindeanu. Ar fi amuzant să îl aducă acum pe Grindeanu. Grindeanu ar fi o față luminoasă în PSD. Mihai Tudose nu mai are loc la PRO România, poate acum are loc la PSD, că el a vrut cu Guvernul Orban. De la asta ne-am certat. I-am făcut un rău foarte mare, m-am retras de pe listă și l-am lăsat în Parlamentul European. Și nicio faptă bună nu rămâne nepedepsită”, a mai spus liderul PRO România.</p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>