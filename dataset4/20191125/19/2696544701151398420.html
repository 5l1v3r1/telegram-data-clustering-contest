<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_adatszivargas_data_viper_email_cim_telefonszam_people_data_labs"/>
    <meta property="og:site_name" content="HVG.hu"/>
    <meta property="article:published_time" content="2019-11-25T19:14:00+00:00"/>
    <meta property="og:title" content="Több mint egymilliárd ember adata került ki a netre, rengeteg jelszó is van köztük"/>
    <meta property="og:description" content="Egy védelem nélküli adatcsomag hever egy Google által üzemeltetett szerveren, benne sok tízmilliónyi telefonszámmal, valamint közösségi oldalakhoz tartozó jelszóval és felhasználónevekkel."/>
  </head>
  <body>
    <article>
      <h1>Több mint egymilliárd ember adata került ki a netre, rengeteg jelszó is van köztük</h1>
      <address><time datetime="2019-11-25T19:14:00+00:00">25 Nov 2019, 19:14</time> by <a rel="author">hvg.hu</a></address>
      <p>
        <b>Egy védelem nélküli adatcsomag hever egy Google által üzemeltetett szerveren, benne sok tízmilliónyi telefonszámmal, valamint közösségi oldalakhoz tartozó jelszóval és felhasználónevekkel.</b>
      </p>
      <p>Az utóbbi idők egyik legsúlyosabb adatszivárgása lehet az az ügy, amely során több mint 1,2 milliárd ember személyes adata került ki az internetre – írta az <i><a href="https://www.androidpolice.com/2019/11/25/1-2-billion-people-data-breach/?fbclid=IwAR1kHDZTIZY92Hy7FLLIF7sax1-acIgGnsFTjcn_AnWLHOj86zpo3ctlmWU">Android Police</a></i>. A portál szerint az adatokat két cég, a People Data Labs és az oxydata kezelte, de azt nem tudni, hogyan kerültek oda.</p>
      <p>A kiszivárgott adatcsomagban nevek, email címek, telefonszámok, valamint LinkedIn- és Facebook-fiókokhoz tartozó információk találhatók. A csomag óriási méretű, legalább 4 terabájtra rúg. A szervert, amelyen az adatok megtalálhatók, a Google üzemelteti.</p>
      <p>Az <i>AP</i> megjegyzi, hogy a vaskos pakkhoz hosszú ideig bárki hozzáférhetett, az állományokat ugyanis semmi, jelszó sem védte. A kiszivárgott adatokat a Night Lion Security és a Data Viper szakembere, Vinny Troia <a href="https://www.dataviper.io/blog/2019/pdl-data-exposure-billion-people/">fedezte fel</a>, aki egyből értesítette a hatóságokat.</p>
      <p>Mivel a People Data Labs jellemzően amerikai, kanadai és brit ügyfelekkel dolgozik, feltételezhető, hogy a szerverre került állományok is elsősorban ilyen nemzetiségű felhasználóktól származnak. Egy alapos ellenőrzés azért nem árthat: <a href="https://hvg.hu/tudomany/20180711_mozilla_firefox_monitor_1password_have_i_been_pwned_jelszolopas_felhasznaloi_fiok_feltorese_hacker">itt megtudhatja, ha feltörték valamelyik fiókját</a>.</p>
    </article>
  </body>
</html>