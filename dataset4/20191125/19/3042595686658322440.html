<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vil-utestenge-russland-fra-all-idrett-i-fire-ar/71859644"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T19:34:17+00:00"/>
    <meta property="og:title" content="Vil utestenge Russland fra all idrett i fire år"/>
    <meta property="og:description" content="WADA kommer i dag med nye sjokkfunn i Russlands dopingsak. 9.desember feller WADA-styret dommen over landets idrettsframtid."/>
  </head>
  <body>
    <article>
      <h1>Vil utestenge Russland fra all idrett i fire år</h1>
      <h2>WADA kommer i dag med nye sjokkfunn i Russlands dopingsak. 9.desember feller WADA-styret dommen over landets idrettsframtid.</h2>
      <address><time datetime="2019-11-25T19:34:17+00:00">25 Nov 2019, 19:34</time> by <a rel="author">Thomas Haarstad</a></address>
      <p>I dag skriver <a href="https://www.nytimes.com/2019/11/25/sports/russia-wada-olympics.html">New York Times </a>at et WADA-utvalg, som ble opprettet i <a href="https://www.dagbladet.no/sport/over-1000-russiske-idrettsutovere-involvert-i-dopingregimet-deriblant-12-medaljevinnere-fra-sotsji-ol/65737351">kjølvannet av den russiske dopingskandalen</a>, har kommet med sin konklusjon:</p>
      <p>
        <b>Utvalget, som er ledet av den britiske advokaten Jonathan Taylor, ønsker å utestenge Russland fra all idrett i fire år.</b>
      </p>
      <p>Taylors utvalg har jobbet med Russland-saken i flere år, og presenterer anbefalingen for WADA-styret i Paris 9. desember.</p>
      <p>WADA har bekreftet innstillingen i en <a href="https://www.wada-ama.org/en/media/news/2019-11/wada-compliance-review-committee-recommends-series-of-strong-consequences-for">pressemelding</a> mandag kveld.</p>
      <h3>Nye funn</h3>
      <p>Utvalget mener at Russland har manipulert datamateriale som de har gitt fra seg og bevisst har forsøkt å skjule dopingbruken for omverden.</p>
      <p>
        <b>I pressemeldinger kommer det blant annet fram at:</b>
      </p>
      <p>* Databasen fra laboratoriet i Moskva ikke er komplett og er delvis forfalsket.</p>
      <p>* Utvalget skal ha funnet ut at rådata og PDF-filer har blitt fjernet og slettet mellom 2015 og 2019.</p>
      <p>* Hundrevis av prøver er blitt fjernet fra databasen</p>
      <p>* Det er også blitt plantet fabrikkert bevis mellom 25.november 2018 og 10.januar 2019. Disse «bevisene» skulle støtte argumentene fra Russlands myndigheter om at det er Grigorij Rodtsjenkov og to konspiratører som sto bak dopingskandalen. Dette skal de har gjort for å presse penger ut av russiske utøvere, mener russiske myndigheter.</p>
      <h3>Store konsekvenser</h3>
      <p>En eventuell utestengelse vil føre til at Russland ikke får være med på en rekke mesterskap i åra som kommer.</p>
      <p>
        <b>Blant annet sommer-OL, fotball-VM i Qatar, friidretts-VM og VM på ski kan ryke hvis forslaget blir vedtatt. Russiske kan likevel delta i OL under nøytralt flagg hvis vedtaket gjennomføres, slik utøverne kunne gjøre i OL i Pyeongchang.</b>
      </p>
      <p>Russland kan også bli nektet å søke om eller å arrangere noen mesterskap eller stevner i den perioden.</p>
      <p><a href="https://www.nytimes.com/2019/11/25/sports/russia-wada-olympics.html">New York Times </a>skriver at det er ventet at WADA-styret vil støtte anbefalingen. Det er også ventet at et eventuelt WADA-vedtak vil bli anket inn til Idrettens Voldgiftsrett (CAS).</p>
      <p>
        <b>Dagbladet har forsøkt å få en kommentar fra antidopingekspert Rune Andersen og Linda Hofstad Helleland mandag kveld.</b>
      </p>
      <h3>Dette er saken</h3>
      <p><a href="https://www.dagbladet.no/sport/over-1000-russiske-idrettsutovere-involvert-i-dopingregimet-deriblant-12-medaljevinnere-fra-sotsji-ol/65737351">Det var etter McLaren-rapporten i 2015 at Russland </a>ble tvunget til å utlevere databasen fra antidopinglaboratoriet i Moskva.</p>
      <p>
        <b>Da hadde Russland drøyde lenge med å utlevere prøvene, som egentlig skulle ha blitt levert før 2019.</b>
      </p>
      <p>Russerne var utestengt fra WADA fra august 2015 som følge av avsløringer om et omfattende og statsstøttet dopingprogram i russisk idrett, men ble tatt inn igjen i varmen igjen for ett år siden.</p>
      <p>
        <b>Tilgang til Moskva-laboratoriets database var blant WADAs betingelser for å ta Russlands antidopingbyrå inn i varmen igjen, og WADA-eksperter var i januar i den russiske hovedstaden og hentet ut informasjonen.</b>
      </p>
      <p>I høst ble det offentliggjort at WADA mistenkte Russland for å forfalsket dopingprøver fra laboratoriet i Moskva.</p>
      <p>Jurij Ganus, sjef for det russiske antidopingbyrået RUSADA, uttalte i oktober at flere tusen tester i databasen var manipulert og at positive prøver var fjernet fra datasettet.</p>
      <p>
        <b><a href="https://www.dagbladet.no/sport/over-1000-russiske-idrettsutovere-involvert-i-dopingregimet-deriblant-12-medaljevinnere-fra-sotsji-ol/65737351">McLaren-rapporten</a> viste at russiske utøvere har deltatt i et statlig dopingprogram siden 2011. Hovedfunnene kan oppsummeres slik:</b>
      </p>
      <p>1. I laboratoriet i Moskva ble det arbeidet med å beskytte dopede russiske utøvere.</p>
      <p>2. Laboratoriet i Sotsji hjalp til med å bytte dopingprøver.</p>
      <p>3. Det russiske idrettsdepartementet<a href="http://www.dagbladet.no/sport/russerne-ofret-flere-av-sine-egne-utovere-med-brutalt-system/60329915"> kontrollerte og overvåket manipuleringen</a> av analyseresultatene.</p>
    </article>
  </body>
</html>