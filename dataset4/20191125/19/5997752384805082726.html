<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/region/dodik-izetbegovic-moze-samo-da-se-zanosi_1070289.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T19:29:00+00:00"/>
    <meta property="og:title" content="Додик: Изетбеговић може само да се заноси"/>
    <meta property="og:description" content="Српски члан Председништва БиХ Милорад Додик рекао је данас да српски народ има Републику Српску и своје институције и да Бакир Изетбеговић може само да се заноси."/>
  </head>
  <body>
    <article>
      <h1>Додик: Изетбеговић може само да се заноси</h1>
      <h2>ЛАКТАШИ - Српски члан Председништва БиХ Милорад Додик рекао је данас да српски народ има Републику Српску и своје институције и да Бакир Изетбеговић може само да се "заноси".</h2>
      <address>
        <time datetime="2019-11-25T19:29:00+00:00">25 Nov 2019, 19:29</time>
      </address>
      <p>"Српски народ има вољу за својом Републиком која има границу према Хрватској и привремену границу према Србији", рекао је Додик новинарима у Кришковцима код Лакташа.</p>
      <figure>
        <img src="http://www.rtv.rs/sr_ci/region/slike/2019/10/08/dodik.jpg"/>
        <figcaption>ТАНЈУГ/ САВА РАДОВАНОВИЦ</figcaption>
      </figure>
      <p>Поводом изјаве лидера СДА Бакира Изетбеговића да је сваки педаљ БиХ заједнички и да ништа у БиХ није само српско осим назива Република Српска, Додик је рекао да Изетбеговић "може само да се заноси".</p>
      <p>"У Бањалуци су институције које су под управом српског народа. Не желимо тиме да пошаљемо поруку Бошњацима да нису добродошли, али то је чињеница", истакао је Додик, преносе Независне новине.</p>
      <p>Он је навео да разуме фрустрацију бошњачких политичара јер у Федерацији БиХ имају власт само у кантону или два, а и у том ентитету деле је са хрватским народом.</p>
      <p>"Тако је у Федерацији, док на нивоу БиХ морају да уважавају наше ставове", додао је Додик.</p>
      <p>(Крај) нв/дрм</p>
    </article>
  </body>
</html>