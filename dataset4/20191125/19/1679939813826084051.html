<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/sua-myanmar-ar-putea-detine-un-stoc-de-arme-chimice_3060045.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T19:01:49+00:00"/>
    <meta property="og:title" content="SUA: Myanmar ar putea deţine un stoc de arme chimice"/>
    <meta property="og:description" content="Myanmar încalcă o convenţie mondială care interzice armele chimice şi ar putea deţine un stoc de astfel de arme datând din anii 1980, au afirmat luni SUA, cu prilejul conferinţei anuale a Organizaţiei pentru Interzicerea Armelor Chimice (OIAC), relatează"/>
  </head>
  <body>
    <article>
      <h1>SUA: Myanmar ar putea deţine un stoc de arme chimice</h1>
      <address><time datetime="2019-11-25T19:01:49+00:00">25 Nov 2019, 19:01</time> by <a rel="author">PUBLIKA.MD</a></address>
      <p><b>Myanmar încalcă o convenţie mondială care interzice armele chimice şi ar putea deţine un stoc de astfel de arme datând din anii 1980, au afirmat luni SUA, cu prilejul conferinţei anuale a Organizaţiei pentru Interzicerea Armelor Chimice (OIAC), relatează AFP.</b><br/><br/>Acest stat din Asia de Sud-Est ar putea deţine încă arme chimice într-o infrastructură în care a fost produs gaz muştar, a declarat un înalt responsabil al Departamentului de Stat american.<br/><br/>Myanmar a aderat în 2015 la Convenţia pentru Interzicerea Armelor Chimice (CIAC), care interzice producţia, stocarea şi utilizarea de astfel de arme, scrie <a href="https://www.agerpres.ro/politica-externa/2019/11/25/myanmar-ar-putea-detine-un-stoc-de-arme-chimice-afirma-sua--409464">agerpres.ro</a>.<br/><br/>"SUA se tem că un stoc de arme chimice este în continuare prezent într-o infrastructură istorică din Myanmar", a afirmat Thomas DiNanno, asistent adjunct al secretarului american al apărării, în cadrul conferinţei OIAC de la Haga.<br/><br/>Potrivit lui DiNanno, Washingtonul dispune de informaţii potrivit cărora Myanmar "avea un program de arme chimice în anii 1980, care cuprindea un program de dezvoltare a gazului muştar cu sulf şi o infrastructură de producere de arme chimice".<br/><br/>"SUA certifică faptul că Myanmar nu este în conformitate cu CIAC, din cauza eşecului său de a declara vechiul său program de arme chimice şi de a distruge infrastructura aferentă", a afirmat DiNanno.<br/><br/>Potrivit lui, Washingtonul a purtat discuţii cu guvernul civil şi forţele armate din Myanmar pe această temă.<br/><br/>SUA "sunt gata să ajute Myanmar" să distrugă aceste arme chimice, a adăugat Thomas DiNanno.<br/><br/>Statul Myanmar a mai fost acuzat şi în trecut că stochează şi utilizează astfel de arme.<br/><br/><b>În iulie 2014, cinci jurnalişti din Myanmar au fost condamnaţi la zece ani de închisoare cu muncă forţată pentru un articol în care acuzau un complex militar că produce arme chimice.</b><br/><br/>Un an mai devreme, Myanmar a negat că a utilizat arme chimice împotriva rebelilor din minoritatea etnică kachin în timpul luptelor din nordul ţării.<br/><br/>În 2005, junta din Myanmar a fost acuzată de apărători ai drepturilor omului cu sediul la Londra că a recurs la arme chimice împotriva gherilei minorităţii etnice karen.</p>
    </article>
  </body>
</html>