<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Milers-manifesten-Gracia-Barcelona-violencies_0_2350565111.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T19:45:46+00:00"/>
    <meta property="og:title" content="“Tenim dret a viure lliures de por”: 10.000 persones clamen contra la violència masclista a Barcelona"/>
    <meta property="og:description" content="La protesta reclama la necessitat d’autoorganització de les dones"/>
  </head>
  <body>
    <article>
      <h1>“Tenim dret a viure lliures de por”: 10.000 persones clamen contra la violència masclista a Barcelona</h1>
      <h2>La protesta reclama la necessitat d’autoorganització de les dones</h2>
      <address>
        <time datetime="2019-11-25T19:45:46+00:00">25 Nov 2019, 19:45</time>
      </address>
      <p>Una marea lila ha omplert aquesta tarda la plaça Catalunya de Barcelona per reivindicar la lluita contra la violència masclista. L'acte, organitzat per Novembre Feminista Ca la Dona i conduït per la periodista i actriu Júlia Bertran i l'enginyera química i professora de <i>twerk</i> Ana Chinchilla, ha començat preguntant-se què és violència amb exemples concrets. Des d'un cop, un insult, que et controlin el mòbil, un menyspreu a la feina o pel carrer fins a les <a href="https://www.ara.cat/societat/morts-masclisme_0_2250974971.html">més de mil dones assassinades</a> des del 2003 o casos judicials recents com la violació per torns d'una menor a Manresa s'han citat com a exemples de violència masclista. “Tenim dret a viure lliures de por”, han conclòs des de l'escenari.</p>
      <figure>
        <img src="https://www.ara.cat/2019/11/24/dossier/cursa-obstacles-sortir-violencia-masclista_2349975076_67614507_117x66.jpg"/>
      </figure>
      <p>
        <a href="https://www.ara.cat/societat/obstacles-violencia-masclista-burocracia-admistracio_0_2349965070.html">La cursa d’obstacles de les dones per sortir de la violència masclista</a>
      </p>
      <p>A la mobilització s'hi han sumat 10.000 persones, segons la Guàrdia Urbana, que han sortit dels Jardinets de Gràcia i han recorregut el passeig de Gràcia amb proclames com ara “Ni víctimes ni passives, dones combatives”, “La nit és nostra, cap agressió sense resposta” o “Contra les violències masclistes, autoorganització feminista", el text que ha lluït a la capçalera de la manifestació, en què també han estat molt presents les proclames contra el feixisme i el discurs de Vox. Precisament, aquest dilluns el portaveu de Vox a l'Ajuntament de Madrid, Javier Ortega Smith, <a href="https://www.ara.cat/societat/violencia-politica-masclisme-Vox-Madrid_0_2350565117.html">ha sortit escridassat de l'acte</a> de commemoració del Dia Internacional per a l'Eliminació de la Violència contra les Dones després de negar la violència masclista i de mostrar una indiferència total quan una dona víctima de violència masclista li ha retret el seu comportament.</p>
      <p>L'acte de plaça Catalunya ha inclòs diversos vídeos d'activistes i expertes, així com un rap criticant les violències i els clixés que durant anys han difós cançons que s'han convertit en èxits del pop espanyol i internacional. “Els mateixos mascles, la mateixa inquisició”, ha clamat la cançó.</p>
      <p>Després del testimoni de diverses dones víctimes de la violència s'ha llegit el manifest, que aquest any introdueix la necessitat de tenir en compte la diversitat de les dones i la transversalitat de la protesta, que passa també per la de tots els col.lectius que veuen vulnerats els seus drets per una qüestió de gènere o de sexualitat. "Les violacions, les agressions sexuals, l'assetjament, els feminicidis, ja siguin a casa, al carrer, a l'escola, a la feina, a internet, a les institucions o en grups religiosos, socials i polítics, no són fets aïllats, sinó que responen a un mandat patriarcal basat en les desigualtats i les relacions de poder", diu el text.</p>
      <p>Diferents ciutats de l'Estat, com ara Madrid, València, Bilbao, la Corunya i Alacant, han sortit al carrer en resposta a la crida dels col.lectius feministes per reivindicar el Dia Internacional per l'Eliminació de la Violència contra les Dones.</p>
    </article>
  </body>
</html>