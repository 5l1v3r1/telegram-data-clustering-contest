<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/orban-intrebat-anticipate-anuntat-preferinta-noastra-anticipate-deocamdata-prioritatea-rectificarea-bugetului-e-nevoie-crestere-bugetului-ministerului-muncii-cel-putin-doua-miliarde-lei-18616184"/>
    <meta property="og:site_name" content="Gândul"/>
    <meta property="article:published_time" content="2019-11-25T19:51:00+00:00"/>
    <meta property="og:title" content="Orban, întrebat despre anticipate: Am anunţat că preferinţa noastră este pentru anticipate, dar deocamdată prioritatea este rectificarea bugetului / E nevoie de o creştere a bugetului Ministerului Muncii cu cel puţin două miliarde de lei"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Orban, întrebat despre anticipate: Am anunţat că preferinţa noastră este pentru anticipate, dar deocamdată prioritatea este rectificarea bugetului / E nevoie de o creştere a bugetului Ministerului Muncii cu cel puţin două miliarde de lei</h1>
      <h2>Premierul Ludovic Orban a declarat, întrebat despre pactul pentru alegeri anticipate, că prioritare sunt rectificarea bugetară, pregătirea proiectului bugetului de stat pentru anul viitor şi stabilirea creşterii salariului minim.</h2>
      <address><time datetime="2019-11-25T19:51:00+00:00">25 Nov 2019, 19:51</time> by <a rel="author" href="https://www.gandul.info/autor/ana-petrescu" target="_blank">Ana Petrescu</a></address>
      <p>„Deocamdată priorităţile noastre sunt rectificarea bugetului pentru a asigura banii necesarii funcţionării instituţiilor, autorităţilor, marilor sisteme, pentru a asigura banii necesari pentru plata pensiilor, salariilor în sectorul public, pentru plata altor categorii de cheltuieli sociale. De asemenea, alocăm resurse pentru a plăti lucrările efectuate şi care au fost certificate la plată în cadrul PNDL. Lucările efectuate în proiectele de investiţii, de la Ministerul Transporturilor în special, şi trebuie să pregătim proiectul legii bugetului de stat. Avem ca prioritate stabilirea creşterii salariului minim. Mâine (marţi – n.r.) la ora 10.00 avem întrunirea Consiliului Tripartit în care vom prezenta punctul nostru de vedere privind creşterea salariului minim pe economie. Sigur că mai sunt o serie de priorităţi pe fiecare sector de activitate”, a afirmat Ludovic Orban, luni seara, la România Tv, întrebat despre pactul pentru alegeri anticipate pe care l-a propus.</p>
      <p>Acesta a adăugat că, potrivit Constituţiei, trebuie să ai garanţia că ai majoritatea parlamentară pentru a pica două Guverne succesive, astfel încât să poate fi dizolvat Legislativul şi a ajunge la alegeri anticipate.</p>
      <p>„În ceea ce priveşte eventuala discuţie legată de alegerile anticipate, am spus din capul locului că noi nu respingem ideea alegerilor anticipate, dar că nu acceptăm să provocăm o criză politică şi guvernamentală decât dacă există certitudinea că se pot organiza aceste alegeri anticipate. Românii trebuie să ştie foarte clar ce prevede Constituţia privitor la alegerile anticipate. Pentru a se putea organiza alegeri anticipate trebuie dizolvat Parlamentul. Pentru a putea dizolva Parlamentul, procedura constituţională prevede ca Parlamentul să respingă învestirea a două propuneri succesive de Guvern. Ca să ai garanţia că ajungi la anticipate este necesar un număr de actori politici care să se angajeze, printr-o înţelegere, printr-un pact, că vor respinge învestirea a două Guverne succesive. Iar aceste formaţiuni care se angajează să facă lucrul acesta trebuie să deţină numărul de parlamentari, cel puţin jumătate dintre parlamentari”, a explicat Orban.</p>
      <p>Acesta a mai spus că niciodată liberalii nu au respins ideea anticipatelor, însă PNL şi-a asumat guvernarea pentru a rezolva problemele României.</p>
      <p>„În ceea ce ne priveşte pe noi, nu respingem ideea anticipatelor. Încă de la iniţierea moţiunii de cenzură noi am anunţat că preferinţa noastră este pentru anticipate, dar că în mod evident ne asumăm răspunderea guvernării, pentru că România are probleme extrem de grave care trebuie soluţionate şi iată că ne-am asumat răspunderea şi rezolvăm aceste probleme”, a conchis Ludovic Orban.</p>
      <p>
        <b>Orban: E nevoie de o creştere a bugetului Ministerului Muncii cu cel puţin două miliarde de lei</b>
      </p>
      <p>Ludovic Orban a declarat că a discutat, luni, cu Klaus Iohannis şi i-a dat asigurări că la rectificarea bugetară vor fi asigurate toate resursele financiare pentru ca niciun român să nu fie afectat. Premierul a spus că sunt necesare cel puţin două miliarde de lei la bugetul Ministerului Muncii.</p>
      <p>„E necesară o creştere a bugetului la Ministerul Muncii cu cel puţin două miliarde de lei, dintre care o parte sunt bani necesari pentru a asigura transferul de la bugetul de stat către bugetul de pensii, astfel încât să avem toţi banii necesari pentru plata pensiilor, evident şi pentru alte cheltuieli sociale, cum sunt alocaţiile pentru copii sau alte categorii de cheltuieli”, a afirmat Ludovic Orban, luni seara, la România Tv.</p>
      <p>Prim-ministrul a adăugat că sunt insuficienţii şi banii în domeniul sănătăţii pentru a asigura finanţarea spitalelor şi a programelor derulate de Casa Naţională de Asigurări de Sănătate. Orban a mai spus că e necesară de o majorare şi a bugetului Ministerului Sănătăţii.</p>
      <p>„Trebuie să creştem bugetul pentru Casa Naţională de Asigurări de Sănătate, pentru că şi aici bani alocaţi sunt insuficienţi pentru a putea asigura finanţarea spitalelor şi a programelor care sunt derulate prin CNAS. Este nevoie de această creştere a bugetului către sănătate şi pentru a respecta legea în ceea ce priveşte decontarea cheltuielilor făcute de angajatorii pentru concedii de sănătate, concedii maternale şi alte categorii de cheltuieli. Aici este necesară o majorare”, a explicat liderul PNL.</p>
      <p>Acesta a precizat că va fi o sumă prevăzută la rectificarea bugetară, între 600 şi 800 milioane de lei pentru completarea veniturilor bugetelor locale.</p>
      <p>„În mod evident deja este depăşita ţinta de deficit în execuţia bugetară. E clar că nu putem asigura menţinerea ţintei de deficit, pentru că asta ar însemna să nu asigurăm cheltuieli necesare, indispensabile, fără de care multe instituţii publice şi autorităţi locale nu ar avea resursele necesare pentru a încheia în bune condiţii. De asemenea, am prevăzut o sumă, acum suntem în finalizarea evaluării, dar va fi o sumă între 600 şi 800 de milioane pentru a completa veniturile bugetelor locale. În discuţiile pe care le-am avut cu asociaţiile reprezentantive ale autorităţilor locale, Asociaţia Comunelor, Asociaţia Oraşelor, sunt multe administraţii locale care efectiv nu mai au bani pentru cheltuielile de funcţionare”, a completat Orban.</p>
      <p>Şeful Executivului a mai anunţat că i-a oferit asigurări şefului statului că vor fi asigurate toate resursele necesare, la rectificarea bugetară.</p>
      <p>„I-am spus foarte clar (preşedintelui Klaus Iohannis - n.r.) că vom aloca toate resursele financiare pentru ca niciun român să nu aibă de suferit. Sigur că pentru asigura aceste sume, va creşte deficitul, dar ne asumăm această creştere de deficit, pentru că nu avem aici de ales. Este clar că toate aceste sume de bani care sunt indispensabile pentru a nu pune în pericol veniturile sau calitatea vieţii pentru categorii, multe dintre aceste categorii vulnerabile, toate aceste sume de bani le vom asigura prin rectificarea bugetară”, a mai subliniat Orban.</p>
      <p>La rândul său, Klaus Iohannis i-a transmis premierului, potrivit lui Ludovic Orban, că nimeni nu trebuie să sufere, chiar dacă bugetul a fost „prost croit” în perioada PSD.</p>
      <p>„Domnul preşedinte a spus foarte clar că toate aceste resurse financiare trebuie asigurate şi că nimeni nu trebuie să aibă de suferit, chiar dacă bugetul a fost prost croit. S-au generat cheltuieli aiuristice, cum e Fondul de Dezvoltare şi Investiţii care a fost practic o formă chiar de mită către primari, din nişte bani care nu există, în care s-au semnat nişte contracte, s-au aprobat nişte lucrări fără niciun fel de procedură şi fără niciun fel de criteriu. Şi o serie de alte cheltuieli care au fost dimensionate pe baza unor venituri inexistente. Pot să vă spun că la capitolul venituri există un minus de aproximativ 10 miliarde faţă de dimensiunea veniturilor, aşa cum a fost proiectată ea în buget”, a conchis Orban.</p>
      <p>Anterior, premierul a anunţat că Executivul va finaliza până marţi seara forma definitivă a ordonanţei de urgenţă privind rectificarea bugetară, el respingând informaţiile potrivit cărora vor fi reduse fondurile de la Educaţie, Transporturi şi din cofinanţarea pe fonduri europene.</p>
      <related>
        <h4>Citeşte şi</h4>
        <a href="https://www.gandul.info/politica/intalnirea-organizata-marcel-ciolacu-peste-20-lideri-psd-organizatii-ar-participa-viorica-dancila-ar-urma-isi-anunte-demisia-sefia-psd-cex-ul-marti-buzatu-preluarea-sefiei-interimare-psd-catre-18615683?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/consiliul-suprem-de-aparare-a-tarii-convocat-miercuri-de-klaus-iohannis-numirea-unui-nou-sef-al-armatei-pe-ordinea-de-zi-18615360?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/gabriel-oprea-dupa-numirea-in-functia-de-vicepresedinte-cex-am-fost-invitat-sa-revin-in-psd-nu-am-venit-la-ciolan-am-venit-la-greu-18615338?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>