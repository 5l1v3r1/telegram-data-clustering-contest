<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/715180-h-antioxeidotikh-soypa-poy-echei-antikarkinikh-drash.html"/>
    <meta property="og:site_name" content="madata.gr"/>
    <meta property="article:published_time" content="2019-11-25T19:36:00+00:00"/>
    <meta property="og:title" content="Η αντιοξειδωτική σούπα που έχει αντικαρκινική δράση"/>
    <meta property="og:description" content="Όταν τα κρεμμύδια σιγοβράσουν για σούπα, η ποιότητα των αντιοξειδωτικών τους δεν υποβιβάζεται, αλλά αντίθετα μεταφέρεται στο νερό της σούπας, διατηρώντας κατ’ αυτό τον τρόπο"/>
  </head>
  <body>
    <article>
      <h1>Η αντιοξειδωτική σούπα που έχει αντικαρκινική δράση</h1>
      <address>
        <time datetime="2019-11-25T19:36:00+00:00">25 Nov 2019, 19:36</time>
      </address>
      <p>Όταν τα κρεμμύδια σιγοβράσουν για σούπα, η ποιότητα των αντιοξειδωτικών τους δεν υποβιβάζεται, αλλά αντίθετα μεταφέρεται στο νερό της σούπας, διατηρώντας κατ’ αυτό τον τρόπο τα υγιεινά πλεονεκτήματά τους.</p>
      <p>Μελέτες έδειξαν πως το κρεμμύδι προστατεύει από διαφορετικά είδη καρκίνου, όπως του εγκεφάλου, του μαστού, του πνεύμονα, του παχέος εντέρου, του στομάχου, του στόματος, του φάρυγγα, του λάρυγγα, του οισοφάγου, του παγκρέατος, του προστάτη, της ουροδόχου κύστης, του ήπατος και των ωοθηκών.</p>
      <p>Οι σημαντικές αντιοξειδωτικές ουσίες που περιέχουν τα κρεμμύδια σε αφθονία προστατεύουν τόσο την καρδιά και το κυκλοφορικό όσο και το τοίχωμα της ουροδόχου κύστης από καρκινογόνες ουσίες.</p>
      <p>Μόνο μερικές μερίδες κρεμμυδιού την εβδομάδα, ακόμα και σε μία γευστική κρεμμυδόσουπα επαρκούν για να επιτευχθεί στατιστικά η μείωση των πιθανοτήτων εμφάνισης ορισμένων μορφών καρκίνου. Έχει φανεί μάλιστα πως 1-7 μερίδες κρεμμυδιών την εβδομάδα σχετίζονται με μείωση των πιθανοτήτων εμφάνισης καρκίνου του παχέος εντέρου, του λάρυγγα και των ωοθηκών.</p>
      <p>Βλέπουμε λοιπόν πως η επιλογή του κρεμμυδιού ως βασικό συστατικό για τη σούπα μας, φέρνει στη διατροφή έναν ισχυρότατο σύμμαχο εναντίον πολλών παθήσεων.</p>
      <p>Γιατί σούπα; Η εισαγωγή του κρεμμυδιού στην καθημερινή μας διατροφή είναι απαραίτητη, αλλά η μυρωδιά του συχνά είναι αποτρεπτική. Η επιλογή της σούπας ως τρόπου πρόσληψης όμως, μας απαλλάσσει από το μειονέκτημα της δυσάρεστης οσμής του κρεμμυδιού.</p>
      <p>Μην ξεχνάτε άλλωστε ότι το 90% των ελληνικών συνταγών ξεκινάει με λάδι και κρεμμύδι. Χρησιμοποιήστε όλες τις ποικιλίες κρεμμυδιού αδιακρίτως και απολαύστε τα πλεονεκτήματα που προσφέρουν στην υγεία.</p>
      <p>Πηγή: Τρώμε και ομορφαίνουμε – Πολύτιμα μυστικά της υγείας μας, κρυμμένα στην Ελληνική κουζίνα / Δημήτρης Κουρέτας &amp; Ηλίας Μαμαλάκης – Εκδόσεις ΑΡΜΟΣ</p>
    </article>
  </body>
</html>