<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publico.es/public/investidura-pedro-sanchez-militancia-d-erc-avala-massivament-l-estrategia-direccio-no-investir-sanchez-sense-mesa-negociacio.html"/>
    <meta property="og:site_name" content="www.publico.es"/>
    <meta property="article:published_time" content="2019-11-25T19:47:36+00:00"/>
    <meta property="og:title" content="La militància d’ERC avala massivament l’estratègia de la direcció de no investir Sánchez sense mesa de negociació"/>
    <meta property="og:description" content="El 94,6% dels militants que han votat a la consulta es decanten per mantenir el 'no' a Pedro Sánchez si no canvien les condicions actuals. Paral·lelament, la formació ha iniciat els contactes formals amb el PSOE. Esquerra vol una mesa de negociació de &quot;govern a govern&quot; sense línies vermelles, en què cada part pugui exposar les seves aspiracions i propostes."/>
  </head>
  <body>
    <article>
      <h1>La militància d’ERC avala massivament l’estratègia de la direcció de no investir Sánchez sense mesa de negociació</h1>
      <h2>El 94,6% dels militants que han votat a la consulta es decanten per mantenir el 'no' a Pedro Sánchez si no canvien les condicions actuals. Paral·lelament, la formació ha iniciat els contactes formals amb el PSOE. Esquerra vol una mesa de negociació de "govern a govern" sense línies vermelles, en què cada part pugui exposar les seves aspiracions i propostes. </h2>
      <address><time datetime="2019-11-25T19:47:36+00:00">25 Nov 2019, 19:47</time> by <a rel="author">PÚBLIC</a></address>
      <p>Aval massiu de les bases d’ERC a l’estratègia de la direcció del partit, que passa per permetre la investidura de Pedro Sánchez com a president espanyol si s’estableix una taula de negociació per abordar el conflicte polític i, en canvi, negar-li si es mantenen les condicions actuals. En concret, el 94,6% dels militants que han votat a la consulta s’han decantat per rebutjar la investidura de Sánchez en les actuals condicions, mentre que el 5,4% restant s’ha manifestat contrari a aquest posicionament. La participació ha estat elevada, ja que hi han participat el 70% del cens, que en total estava format per unes 8.500 persones.</p>
      <p>L'encarregada d'anunciar els resultats ha estat la portaveu i secretària general adjunta, Marta Vilalta, que ha destacat que "la militància d'ERC força el PSOE a negociar. Si el PSOE vol alguna cosa de nosaltres, haurà de moure fitxa. Si no ho fa, tindrà un 'no'". A més a més, després de l'ampli aval de les bases, Vilalta ha subratllat que "som més forts que mai per forçar el PSOE a parlar. La nostra proposta és construir una mesa de negociació entre iguals, sense condicions, amb calendari i garanties. És la proposta de mínims per aconseguir una solució democràtica". <br/><br/>El coordinador nacional d'ERC, <b>Pere Aragonès</b>, ha definit <a href="https://www.publico.es/public/conflicte-politic-erc-proposa-consulta-conjunt-dels-catalans-pacti-taula-negociacio.html">en un article a <i>La Vanguardia</i></a> els quatre pilars de la mesa de negociació, una demanda imprescindible si Sánchez vol arribar a la presidència amb el suport actiu o passiu d'Esquerra. Són  que sigui un diàleg “de Govern a Govern”; que sigui “diàleg sincer”, és a dir, “sense condicions”, on cada part “exposi les seves legítimes aspiracions i propostes”; que tingui un “calendari clar”, i, finalment, que compti amb una “garantia compliment”. En aquest apartat especifica la proposta de “sotmetre a la validació del poble català allò que siguem capaços de pactar en aquesta taula. No hi ha res més validador que les urnes”.</p>
    </article>
  </body>
</html>