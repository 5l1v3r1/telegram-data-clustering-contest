<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/wasanni/20191125-aguero-zai-yi-makonni-yana-jinya-guardiola"/>
    <meta property="og:site_name" content="RFI"/>
    <meta property="article:published_time" content="2019-11-25T19:07:33+00:00"/>
    <meta property="og:title" content="Aguero zai yi makonni yana jinya - Guardiola"/>
    <meta property="og:description" content="Mai horar da ‘yan wasan Manchester City, Pep Guardiola ya tabbatar da cewa shahararren dan wasan kungiyar, Sergio Aguero zai yi jinyar ‘yan makonni, sakamakon raunin da ya samu a kafarsa a wasan su na Asabar da Chelsea."/>
  </head>
  <body>
    <article>
      <h1>Aguero zai yi makonni yana jinya - Guardiola</h1>
      <address><time datetime="2019-11-25T19:07:33+00:00">25 Nov 2019, 19:07</time> by <a rel="author">Michael Kuduson</a></address>
      <p>
        <b>Mai horar da ‘yan wasan Manchester City, Pep Guardiola ya tabbatar da cewa shahararren dan wasan kungiyar, Sergio Aguero zai yi jinyar ‘yan makonni, sakamakon raunin da ya samu a kafarsa a wasan su na Asabar da Chelsea.</b>
      </p>
      <p>Dan wasan na Argentina Aguero, mai shekaru 31, ya fita daga fili da dingishi bayan minti na 77 a wasan da City ta samu galaba kan Chelsea da ci 2-1.</p>
      <p>Guardiola ya kara da cewa aikin al’ajibi ne kawai zai iya dawowa da Aguero fagen tamola wani lokaci nan kusa, har ya iya fafata a wasan hamayya tsakanin kungiyarsa da Manchester United a ranar 7 ga watan Disamba.</p>
      <p>Gabriel Jesus, wanda mafi akasarin wasannin da ya buga a wannan kaka daga benci ya faro su, shi ne zai maye gurbin Aguero har sai ya murmure.</p>
      <p>Raunin Aguero dai shine na baya- bayan nan a City, saboda akwai ‘yan wasan kungiyar, Aymeric Laporte, da Leroy Sane da Oleksandr Zinchenko da ke jinya a halin yanzu.</p>
    </article>
  </body>
</html>