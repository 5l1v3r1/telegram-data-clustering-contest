<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/entona-kairika-fainomena-fernei-kai-stin-kriti-o-giruonis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T09:47:00+00:00"/>
    <meta property="og:title" content="Έντονα καιρικά φαινόμενα φέρνει και στην Κρήτη ο «Γηρυόνης» ( Bίντεο)"/>
    <meta property="og:description" content="Που θα χτυπήσει η κακοκαιρία "/>
  </head>
  <body>
    <article>
      <h1>Έντονα καιρικά φαινόμενα φέρνει και στην Κρήτη ο «Γηρυόνης» ( Bίντεο)</h1>
      <address>
        <time datetime="2019-11-25T09:47:00+00:00">25 Nov 2019, 09:47</time>
      </address>
      <p>
        <b>Που θα χτυπήσει η κακοκαιρία </b>
      </p>
      <p>Κακοκαιρία με ισχυρές βροχές και καταιγίδες, που κατά τόπους θα συνοδεύονται από χαλαζοπτώσεις είναι τα κύρια χαρακτηριστικά του καιρού σήμερα.</p>
      <p>Πιο συγκεκριμένα, σύμφωνα με την πρόγνωση καιρού από την ΕΜΥ που έχει εκδώσει έκτακτο δελτίο επιδείνωσης του καιρού, από την κακοκαιρία θα επηρεαστούν τις πρωινές ώρες τα νησιά του Ιονίου, η δυτική Στερεά, η δυτική Πελοπόννησος και πιθανώς η Ήπειρος, μέχρι τις προμεσημβρινές ώρες η ανατολική Στερεά, η ανατολική Πελοπόννησος, η Εύβοια, η Κρήτη, μέχρι το απόγευμα η Θεσσαλία, οι Σποράδες, οι Κυκλάδες, τα νησιά του βορείου και του ανατολικού Αιγαίου και μέχρι τις βραδινές ώρες η δυτική και κεντρική Μακεδονία και τα Δωδεκάνησα.</p>
      <p>Οι άνεμοι θα πνέουν ανατολικοί νοτιοανατολικοί 5 με 7 και στο Αιγαίο τοπικά 8 με 9 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς και θα εξασθενήσουν. Η θερμοκρασία θα σημειώσει πτώση ως προς τις μέγιστες τιμές κυρίως στα βόρεια.</p>
      <p>Κρήτη</p>
      <p>Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες προβλέπονται στην Κρήτη και μέχρι το απόγευμα στις Κυκλάδες.</p>
      <p>Τα φαινόμενα τις βραδινές ώρες θα εξασθενήσουν.</p>
      <p>Ο άνεμοι θα πνέουν νότιοι νοτιοανατολικοί 5 με 7 και τοπικά 8 μποφόρ ενώ βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ.</p>
      <p>Η θερμοκρασία θα κυμανθεί από 14 έως 22 βαθμούς Κελσίου.</p>
      <p>Ο χάρτης που ακολουθεί δείχνει πού “xτυπάει” η κακοκαιρία :</p>
      <figure>
        <img src="https://goodnet.gr/files/goodnet/YLI%202019/NOEMBRIOS%202019/25-11/meteo_map.jpg"/>
      </figure>
      <p>
        <b>Ποσότητες βροχής ικανές να δημιουργήσουν προβλήματα</b>
      </p>
      <p>Η μετεωρολογική υπηρεσία meteo του Εθνικού Αστεροσκοπείου Αθηνών, που «βάφτισε» τη νέα κακοκαιρία, επισημαίνει ότι θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>Στο βίντεο παρουσιάζονται οι προγνωστικοί χάρτες υετού (βροχές/καταιγίδες) του Γηρυόνη, που θα εξελιχθεί σε τρεις φάσεις:</p>
      <figure>
        <iframe src="https://www.youtube.com/embed/GlWf1WF0iGU" width="750" height="422" data-service="Youtube" scrolling="no"/>
      </figure>
    </article>
  </body>
</html>