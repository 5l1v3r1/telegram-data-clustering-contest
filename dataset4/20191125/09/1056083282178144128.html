<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402306/%D8%A8%D8%A7-%D8%A2%D8%AA%D8%B4-%D8%B2%D8%AF%D9%86-%D8%A8%D8%A7%D9%86%DA%A9-%DA%A9%D8%A7%D8%B1%DB%8C-%D8%A7%D8%B2-%D9%BE%DB%8C%D8%B4-%D9%86%D9%85%DB%8C-%D8%B1%D9%88%D8%AF-%D8%A7%D8%BA%D8%AA%D8%B4%D8%A7%D8%B4-%D9%87%DB%8C%DA%86-%D8%B3%D9%86%D8%AE%DB%8C%D8%AA%DB%8C-%D8%A8%D8%A7-%D9%85%D8%B7%D8%A7%D9%84%D8%A8%D9%87-%DA%AF%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:16:04+00:00"/>
    <meta property="og:title" content="با آتش زدن بانک کاری از پیش نمی رود /اغتشاش هیچ سنخیتی با مطالبه‌گری ندارد"/>
    <meta property="og:description" content="ایسنا/بوشهر یک مقام قضایی عنوان کرد: موضوعاتی که اخیرا در استان‌های مختلف به وجود آمد هیچ سنخیتی با مطالبه‌گری ندارد، با آتش زدن بانک و از بین بردن اموال و امکانات دولتی و خصوصی و اغتشاش کاری از پیش نمی‌رود."/>
  </head>
  <body>
    <article>
      <h6 class="kicker">یک مقام قضایی:</h6>
      <h1>با آتش زدن بانک کاری از پیش نمی رود /اغتشاش هیچ سنخیتی با مطالبه‌گری ندارد</h1>
      <address><time datetime="2019-11-25T09:16:04+00:00">25 Nov 2019, 09:16</time> by <a rel="author">زهره عرب</a></address>
      <p>ایسنا/بوشهر یک مقام قضایی عنوان کرد: موضوعاتی که اخیرا در استان‌های مختلف به وجود آمد هیچ سنخیتی با مطالبه‌گری ندارد، با آتش زدن بانک و از بین بردن اموال و امکانات دولتی و خصوصی و اغتشاش کاری از پیش نمی‌رود.</p>
      <p>مهدی مقاتلی در همایش «مطالبه گری، بایدها و نبایدها» گفت: مقام معظم رهبری در نشست با دانشجویان بحث آتش به اختیار را مطرح کردند که نباید به این صورت باشد که بدون فکر و هر طوری خواستیم انجام شود بلکه باید با تفکر باشد و شرایطی دارد. مطالبه گری اجتماعی به این معنا است که افراد جامعه با تعامل سازنده بتوانند به حق و حقوقی که دارند و احساس می‌کنند در گیرودار تصمیمات دولتی ضایع شده است را مطالبه کنند.</p>
      <p>
        <b>وی با بیان اینکه مطالبه گری باید با بصیرت و روشنگری باشد، افزود: در اغتشاشات اخیر مطالبه گری نبود و متاسفانه یک سری عوامل معاند، از قبل و به شکل برنامه ریزی شده این اقدامات را انجام دادند تا در پوشش مردمی اقدامات خرابکارانه خود را به نام مطالبه‌گری مردم تمام کنند، در صورتی که بلاشک چنین چیزی نبوده است.</b>
      </p>
      <p>بازپرس دادسرای عمومی و انقلاب بوشهر با اشاره به اینکه در مطالبات اجتماعی اهدافی چون حقوق شهروندی باید پیگیری شود، تاکید کرد: اگر احساس کردیم حقی از ما ضایع شده باید مطالبه گری کنیم، که این مطالبه گری در حوزه های حقوق قانونی، حقوق شهروندی و یا خواسته های اجتماعی افراد می تواند پیگیری شود.</p>
      <p>این مقام قضایی خاطرنشان کرد: موضوعاتی که اخیرا در استان های مختلف به وجود آمد هیچ سنخیتی با مطالبه گری ندارد، با آتش زدن بانک و از بین بردن اموال و امکانات دولتی و خصوصی و اغتشاش کاری از پیش نمی‌رود و دود آن تنها به چشم مردم خواهد رفت.</p>
      <p>
        <b>مقاتلی با اشاره به جنبه های مطالبه اجتماعی مدرن و سنتی اظهار کرد: در مطالبه اجتماعی سنتی تمام مباحث حول محور مباحث اقتصادی و حقوق کار است، ولی مطالبات اجتماعی مدرن وضعیت امروز ما است که در این نوع از مطالبه مباحثی چون محیط زیست، حقوق اقلیت ها، ارزش ها و سبک زندگی، هویت، پذیرش مهاجران، تغذیه سالم، حقوق زنان و... دنبال می شود.</b>
      </p>
      <p>وی عنوان کرد: موضوع مهم این است که ما از دولت چه انتظاراتی داریم؟ به نظر شما کسانی که بانک را آتش می زنند می خواهند قیمت سوخت را اصلاح کنند؟ بر اساس تحقیقات خیلی از این افراد سر از عوامل بیگانه درآورده اند که مطمئنا هیچگاه به فکر منافع مردم نیستند.</p>
      <p>بازپرس دادسرای عمومی و انقلاب بوشهر تصریح کرد: آموزش نحوه مطالبه گری که این اتفاق به چه صورت باشد بسیار مهم است، این نباشد که به افراد مطالبه گر و یا معترض به خیابان بیایند و داد و فریاد کنند، در جریان اخیر، کسی با طرح -اصلاح قیمت بنزین- مخالف نبود بلکه مشکل نحوه اجرا بود. اما حقی از ما ضایع شده، آیا باید به این شکل عمل کنیم؟ خیر.</p>
      <p>
        <b>این مسئول با بیان اینکه مطالبه گری به هیچ عنوان مذموم نیست، گفت: بهترین روش مطالبه گری اجتماعی از طریق تریبون های آزاد و رسانه ها است و در تمام جوامع بشری نیز وجود دارد و باید باشد.</b>
      </p>
      <p>به گزارش ایسنا، همایش «مطالبه گری، بایدها و نبایدها» پیش از ظهر روز جاری به همّت سازمان بسیج رسانه استان بوشهر و معاونت اجتماعی سپاه امام صادق (ع) بوشهر با حضور کارشناسان، اصحاب رسانه و فعالان اجتماعی برگزار شد.</p>
      <p>انتهای پیام</p>
    </article>
  </body>
</html>