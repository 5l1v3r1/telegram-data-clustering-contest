<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-praze-vyrostou-dalsi-zeleznicni-zastavky-vlaky-pojedou-i-k-metru-v-hostivari-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T09:55:00+00:00"/>
    <meta property="og:title" content="V Praze vyrostou další železniční zastávky, vlaky pojedou i k metru v Hostivaři"/>
    <meta property="og:description" content="Praha pokročila s plány zpřístupnit železnici v hlavním městě více cestujícím i pro dopravu po samotné metropoli. V budoucnu by mohlo vyrůst v Praze 13 nových zastávek, některé se již staví."/>
  </head>
  <body>
    <article>
      <h1>V Praze vyrostou další železniční zastávky, vlaky pojedou i k metru v Hostivaři</h1>
      <address><time datetime="2019-11-25T09:55:00+00:00">25 Nov 2019, 09:55</time> by <a rel="author">Jan Sůra</a></address>
      <p>Zatím poslední krok k nové zastávce Praha - Depo Hostivař učinili na svém posledním zasedání pražští zastupitelé: schválili dotaci 6,5 milionu korun pro městskou část Praha 10, aby mohla připravovat projekt na zastávku na tomto místě. Ta by měla být na trase nové železniční linky, která by propojovala po okraji Prahy Radotín a Běchovice.</p>
      <p>Praha chce přípravu zastávek zafinancovat ze svých zdrojů a pak kompletní dokumentaci pro stavební povolení předat Správě železniční dopravní cesty, aby zastávku postavila. V případě zastávky Depo Hostivař tak vznikne další místo, kde bude možné přestoupit i na metro.</p>
      <figure>
        <img src="https://g.denik.cz/63/15/praha-vlakove-nadrazi-praha-vrsovice-5-duben-06_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/vrsovicke-nadrazi-propoji-s-centrem-prahy-prvni-ctyrkolejna-trat-v-cesku-20190420.html">Vršovické nádraží propojí s centrem Prahy první čtyřkolejná trať v Česku Přečíst článek ›</a>
      </aside>
      <p>Pro trať z Radotína či Smíchova do Běchovic přes Depo Hostivař mají vzniknout i další zastávky: Jahodnice, Hostavice či Kyje - Jiráskova čtvrť. Pro novou linku vzniká ve Vršovicích čtvrté nástupiště.</p>
      <h3>Na Zahradním Městě se měnil projekt</h3>
      <p>Zatím nejdále je budování stanice Praha-Zahradní Město a zastávky PrahaEden na stavěné přeložce trati z Vršovic do Hostivaře na koridoru do Českých Budějovic. V případě stanice Zahradní Město došlo už během výstavby ke změně projektu a zejména designu nástupišť. O novou podobu stanice usilovali někteří pražští politici.</p>
      <p>„Změny nejsou tak velké, takže se vejdou ještě do limitu změn během výstavby,“ dodal náměstek pro modernizaci SŽDC Mojmír Nejezchleb. Nástupiště budou přímo nad rozšířeným podjezdem v Průběžné ulici, ve kterém budou umístěny zastávky tramvají.</p>
      <figure>
        <img src="https://g.denik.cz/63/a9/koridorhostivar_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zimni-prestavka-stavby-koridoru-konci-ve-vrsovicich-zacala-demontaz-koleji-20190223.html">Zimní přestávka stavby koridoru končí. Ve Vršovicích začala demontáž kolejí Přečíst článek ›</a>
      </aside>
      <p>Už příští rok by se měla začít stavět také zastávka Rajská zahrada u metra B na trati z Prahy do Lysé nad Labem. „Dokončujeme výběrové řízení na zhotovitele,“ potvrdila mluvčí SŽDC Nela Friebová.</p>
      <h3>Karlín zatím počká</h3>
      <p>Se zastávkou se uvažuje i mezi hlavním nádražím a Smíchovem na Výtoni. „Nyní probíhá předprojektová příprava, hledající řešení přijatelné z hlediska památkové péče i z hlediska územního rozvoje,“ dodala Friebová.</p>
      <p>Na neurčito se naopak odkládají plány na stanici v Karlíně, v Praze 8 by ale mohla vyrůst naopak nová zastávka U Kříže na trati z Libně do Holešovic. Zastávku zatím bude připravovat město, se SŽDC ji bude jen koordinovat.</p>
      <p><b>Zastávky v metropoli</b><br/><i>Už se staví:</i> Zahradní město, Eden. <i>V přípravě:</i> Rajská zahrada běží soutěž. <i>Zvažované:</i> Depo Hostivař, Výtoň, Liboc, Jahodnice, Hostavice, Kyje - Jiráskova čtvrť, U Kříže, Výstaviště, Dlouhá Míle, Letiště Václava Havla.</p>
      <figure>
        <img src="https://g.denik.cz/63/d2/02-karlin-zastavka-vlak-zeleznice_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/sit-zeleznicnich-zastavek-se-rozrusta-vlaky-by-mohly-znovu-stavet-v-karline-20190608.html">Síť železničních zastávek se rozrůstá. Vlaky by mohly znovu stavět v Karlíně Přečíst článek ›</a>
      </aside>
    </article>
  </body>
</html>