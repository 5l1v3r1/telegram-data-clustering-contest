<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/liban-bojowki-hezbollahu-zaatakowaly-demonstrantow,988023.html"/>
    <meta property="og:site_name" content="TVN24"/>
    <meta property="article:published_time" content="2019-11-25T09:30:00+00:00"/>
    <meta property="og:title" content="Bojówki Hezbollahu zaatakowały demonstrantów"/>
    <meta property="og:description" content="W centrum Bejrutu w nocy z niedzieli na poniedziałek bojówki Hezbollahu zaatakowały uczestników antyrządowej demonstracji - podała agencja Associated Press. Młodych mężczyzn uzbrojonych w pałki i m..."/>
  </head>
  <body>
    <article>
      <h1>Bojówki Hezbollahu zaatakowały demonstrantów</h1>
      <address><time datetime="2019-11-25T09:30:00+00:00">25 Nov 2019, 09:30</time> by <a rel="author">mart\mtom</a></address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/4e21a4d1-cd4a-446d-89fc-a2c0eabeea13.jpg?type=1&amp;srcmode=0&amp;srcx=1/1&amp;srcy=9/20&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/2eaebe51-7540-425e-bcce-1d960e2b4c95-480p.mp4"/>
          <figcaption>W Bejrucie zginął pierwszy protestujący</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/8d979c56-d1d3-4093-94f7-c8f6c22cfda4-480p.mp4"/>
          <figcaption>Nowy premier Libanu wybrany</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/e0f8d927-2a91-44f3-a695-62104fe2baf3-480p.mp4"/>
          <figcaption>Protesty w Libanie</figcaption>
        </figure>
        <figcaption>Protesty w Libanie trwają od 17 października (wideo z 13.11.2019)<cite>Foto: PAp/EPA/WAEL HAMZEH | Video: Reuters</cite></figcaption>
      </slideshow>
      <h3>W centrum Bejrutu w nocy z niedzieli na poniedziałek bojówki Hezbollahu zaatakowały uczestników antyrządowej demonstracji - podała agencja Associated Press. Młodych mężczyzn uzbrojonych w pałki i metalowe pręty próbowała oddzielić od demonstrantów policja.</h3>
      <p>Do zajść z udziałem zwolenników Hezbollahu i demonstrantów doszło, gdy ci ostatni zablokowali główną drogę łączącą wschodnie obrzeża Bejrutu z dzielnicami położonymi na zachodzie miasta.</p>
      <related>
        <a href="https://www.tvn24.pl/wiadomosci-ze-swiata,2/jesli-demonstracje-beda-sie-utrzymywac-nastapi-katastrofa,984966.html"/>
      </related>
      <p>Blokada rozpoczęła się w późnych godzinach wieczornych w niedzielę. Zablokowano nie tylko trasę w Bejrucie, ale również główną arterię prowadzącą przez Dolinę Bekaa, położoną w uskoku tektonicznym pomiędzy górami Liban i pasmem górskim Antylibanu.</p>
      <h3>Protesty w Libanie</h3>
      <p>Protesty w Libanie trwają od 17 października. W pierwszej fazie akcji setki tysięcy demonstrantów domagały się dymisji rządu, z czasem - zaczęły żądać zejścia ze sceny całej klasy rządzącej, która nieprzerwanie rządzi krajem od końca wojny domowej (1975-1990).</p>
      <p>29 października, po dwóch tygodniach antyrządowych demonstracji, premier Libanu Saad Hariri ogłosił, że składa dymisję swojego gabinetu. Dwa dni później prezydent Libanu Michel Aoun zapowiedział utworzenie technokratycznego rządu ekspertów.</p>
      <p>15 listopada główne siły polityczne osiągnęły wstępne porozumienie ws. nominacji b. ministra finansów Mohammada Safadiego na stanowisko szefa rządu. Uzgodnienie kandydatury Safadiego to rezultat spotkania, jakie odbyło się z udziałem liderów najważniejszych partii, w tym byłego już premiera Saada Hariri, który reprezentuje sunnicką część libańskiej sceny politycznej oraz przedstawicieli szyickiego organizacji Hezbollah.</p>
      <related>
        <a href="https://www.tvn24.pl/wiadomosci-ze-swiata,2/zamkniete-szkoly-apel-o-pozostanie-w-domach-polski-ambasador-prosze-zachowac-ostroznosc,984673.html"/>
      </related>
      <h3>Lider Hezbollahu ostrzega przed zamieszkami</h3>
      <p>Hezbollah jest zarówno zbrojną organizacją, jak i proirańską, szyicką partią polityczną należącą do rządzącej koalicji. Kierownictwo ruchu od początku zajmowało krytyczne stanowisko wobec demonstracji. Wezwania do obalenia rządu i prezydenta Aouna - popularne wśród uczestników protestów - spotkały się z jednoznacznym potępieniem lidera Hezbollahu, Hasana Nasrallaha, który przestrzegał, że zamieszki w całym kraju mogą doprowadzić do chaosu. Ocenił także, że demonstracje nie są spontaniczne i są wykorzystywane instrumentalnie przez aktorów zewnętrznych, w tym - amerykańskich.</p>
      <p>Liban jest jednym z najbardziej zadłużonych państw na świecie (dług wynosi 86 mld dolarów, czyli ponad 150 proc. libańskiego PKB). Kraj boryka się z trudnościami finansowymi, wzrost gospodarki, zależnej od importu, jest spowolniony od kilku lat. Bezrobocie wśród osób poniżej 35. roku życia wynosi 37 proc., a według Banku Światowego około 30 proc. mieszkańców Libanu żyje poniżej granicy ubóstwa.</p>
      <p>W kraju istnieje 18 uznanych grup wyznaniowych, a obsada najważniejszych stanowisk w państwie odzwierciedla te podziały. W parlamencie, Zgromadzeniu Narodowym, miejsca z góry podzielone są kwotowo między 16 z 18 grup wyznaniowych.</p>
      <related>
        <h4>Demonstracje w Libanie</h4>
        <a href="https://www.tvn24.pl/wiadomosci-ze-swiata,2/poprzedni-zrezygnowal-po-protestach-nowy-premier-ma-uzdrowic-sytuacje,985569.html"/>
        <a href="https://www.tvn24.pl/wiadomosci-ze-swiata,2/jesli-demonstracje-beda-sie-utrzymywac-nastapi-katastrofa,984966.html"/>
        <a href="https://www.tvn24.pl/wiadomosci-ze-swiata,2/ministrowie-beda-wybierani-na-podstawie-kompetencji-a-nie-politycznej-lojalnosci,982103.html"/>
        <a href="https://www.tvn24.pl/wiadomosci-ze-swiata,2/czas-abysmy-przezyli-wielki-szok-premier-libanu-oglasza-dymisje-rzadu,981428.html"/>
        <a href="https://www.tvn24.pl/wiadomosci-ze-swiata,2/170-kilometrow-zywego-lancucha-libanczycy-zjednoczeni,980959.html"/>
      </related>
    </article>
  </body>
</html>