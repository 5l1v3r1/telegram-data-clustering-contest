<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Przestepczosc/191129652-Wysokie-wyroki-zamiast-milionow-zlotych-dla-poszukiwaczy-skarbow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T09:27:46+00:00"/>
    <meta property="og:title" content="Wysokie wyroki zamiast milionów złotych dla poszukiwaczy skarbów"/>
    <meta property="og:description" content="Poszukiwacze skarbów, którzy odnaleźli monety i biżuterię z IX wieku, zostali skazani na wieloletnie więzienie za przywłaszczenie znalezisk i niepoinformowanie o odkryciu brytyjskich władz. Gdyby nie złamali prawa, mogliby otrzymać równowartość ok. 7,5 mln zł."/>
  </head>
  <body>
    <article>
      <h1>Wysokie wyroki zamiast milionów złotych dla poszukiwaczy skarbów</h1>
      <address><time datetime="2019-11-25T09:27:46+00:00">25 Nov 2019, 09:27</time> by <a rel="author">zew</a></address>
      <p>
        <b>Poszukiwacze skarbów, którzy odnaleźli monety i biżuterię z IX wieku, zostali skazani na wieloletnie więzienie za przywłaszczenie znalezisk i niepoinformowanie o odkryciu brytyjskich władz. Gdyby nie złamali prawa, mogliby otrzymać równowartość ok. 7,5 mln zł.</b>
      </p>
      <slideshow>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/1/EP-191129652.jpg"/>
          <figcaption>Layton Davies (L) i George Powell zostali skazani na wieloletnie wizienie<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/2/EP-191129652.jpg"/>
          <figcaption>Zota bransoleta, stanowica cz odnalezionego przez skazanych skarbu<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/3/EP-191129652.jpg"/>
          <figcaption>Srebrny wlewek, cz odnalezionego przez skazanych skarbu<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/4/EP-191129652.jpg"/>
          <figcaption>Wrd odnalezionych przedmiotw byy m.in. monety z IX wieku<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/5/EP-191129652.jpg"/>
          <figcaption>Policji udao si odzyska jedynie niewielk cz skarbu<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/6/EP-191129652.jpg"/>
          <figcaption>Przykad biuterii z IX w., odnalezionej przez skazanych poszukiwaczy skarbw<cite>AFP / WEST MERCIA POLICE</cite></figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/SWIAT/191129652/EP/1/7/EP-191129652.jpg"/>
          <figcaption>Moneta wybita przez Alfreda Wielkiego, krla Wesseksu (871-99)<cite>AFP / WEST MERCIA POLICE</cite></figcaption>
        </figure>
      </slideshow>
      <p>W 2015 r. George Powell i Layton Davies na polu w Herefordshire w zachodniej Anglii odnaleźli pochodzące z IX wieku monety i elementy biżuterii. Specjaliści wycenili skarb na ok. 3 mln funtów (15 mln zł).</p>
      <p>Mężczyźni nie zgłosili swego odkrycia władzom ani właścicielowi pola i skontaktowali się z handlarzami monetami, by poznać wartość znaleziska. Po miesiącu zgłosili się do Muzeum Narodowego Walii, deklarując odnalezienie jednej monety i trzech ozdób.</p>
      <p>Za kradzież i ukrycie znaleziska, w piątek 38-letni Powell został przez sąd w Worcester skazany na 10 lat pozbawienia wolności, 51-letni Layton - na 8,5 roku.</p>
      <p>Na 5 lat więzienia skazany został 56-letni handlarz Simon Wicks, z którym odkrywcy skontaktowali się, by sprzedać odnalezione monety.</p>
      <p>O pomoc w upłynnieniu skarbu Powell i Layton prosili też czwartego podsądnego, 60-letniego Paula Wellsa. Wyrok w jego sprawie ma zapaść 23 grudnia.<br/><br/>Jak podała policja, skazani poszukiwacze skarbów odnaleźli ok. 300 monet oraz ozdoby. Większość skarbu przepadła. Udało się odzyskać 31 monet, wartych ok. 10-50 tys. funtów oraz kilka elementów biżuterii, m.in. pochodzące z IX w. złoty pierścień, złotą bransoletę i wykonany z kryształu i złota wisior.</p>
      <p>Według ekspertów, odnalezione monety zostały ukryte przez Wikingów i rzucają nowe światło na zjednoczenie Anglii. Pokazują także, że, o czym nie wiedzieli historycy, królowie Mercji i Wessex zawiązali sojusz.</p>
      <p>Wydając wyrok skazujący sędzia Nicholas Cartwright powiedział, że oskarżeni okradli rolnika, jego matkę, właściciela ziemi oraz społeczeństwo. - A to dlatego, że skarb należy do narodu - podkreślił dodając, że odnalezione przedmioty powinni móc podziwiać wszyscy.</p>
      <p>Gdyby odkrywcy postąpili zgodnie z prawem, mogliby otrzymać do podziału między siebie 1,5 mln funtów (ok. 7,5 mln zł) - połowę szacowanej wartości skarbu.</p>
      <p>Zdaniem archeologów i historyków z Herefordshire, skarb był najbardziej znaczącym odkrytym dotąd znaleziskiem związanym z miejscową historią, a odpowiednio opisany i zaprezentowany mógłby przyciągnąć do hrabstwa turystów.</p>
      <p>Skazani nie ujawnili dokładnego miejsca, w którym ukryty był skarb. Nie wyjawili też, co stało się z pozostałą częścią znaleziska.</p>
    </article>
  </body>
</html>