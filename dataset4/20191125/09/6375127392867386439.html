<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/10-taon-anibersaryo-ng-ampatuan-masaker"/>
    <meta property="og:site_name" content="Journal Online"/>
    <meta property="article:published_time" content="2019-11-25T09:46:59+00:00"/>
    <meta property="og:title" content="‘10 taon anibersaryo ng Ampatuan Masaker’"/>
    <meta property="og:description" content="MARAMING nag-aabang na kasamahan natin sa midya at syempre, ang publiko, kung ano na ang mangyayari sa Ampatuan Masaker, 10 taon na ngayon ang nakaraan na kumitil sa 58 katao, 32 sa kanila ay mga “kapatid” natin sa pamamahayag."/>
  </head>
  <body>
    <article>
      <h1>‘10 taon anibersaryo ng Ampatuan Masaker’</h1>
      <address><time datetime="2019-11-25T09:46:59+00:00">25 Nov 2019, 09:46</time> by <a rel="author" href="https://journal.com.ph/authors/paul-m-gutierrez" target="_blank">Paul M. Gutierrez</a></address>
      <h3>MARAMING nag-aabang na kasamahan natin sa midya at syempre, ang publiko, kung ano na ang mangyayari sa Ampatuan Masaker, 10 taon na ngayon ang nakaraan na kumitil sa 58 katao, 32 sa kanila ay mga “kapatid” natin sa pamamahayag.</h3>
      <p>Ang pangyayaring ito ang gumimbal hindi lamang sa Pilipinas kundi maging sa buong mundo; hanggang ngayon, ang insidente ay inilalarawan bilang ‘worst single day attack’ sa mga kasapi ng midya.</p>
      <p>Sa kagimbal-gimbal na pangyayaring ito marami ang sadyang nagtatanong kung mareresolba pa ba ito? Sa tagal nang nagdaang panahon, may hustisya pa ba na makakamtan ang mga pamilya ng biktima?</p>
      <p>Kasama ang inyong lingkod at iba pang opisyal ng NPC sa pangunguna ni President Lakay Gonzalo, tumungo ang aming delegasyon sa ‘Ground Zero’ sa Ampatuan, Maguindanao, o ang lugar na pinangyarihan ng krimen noong Nobyembre 23, ang araw na naganap ang masaker noong 2009.</p>
      <p>Nasa pagtitipon din si ex-NPC president at ngayon ay Undersecretary Joel Sy Egco na ngayon ay ‘executive director ng Presidential Task Force on Media Security (PTFoMS) at si Cong. Esmael ‘Toto” Mangudadatu, na “puntirya” ng mga suspek; dahil wala siya sa ‘convoy’ sa nabanggit na araw, ang midya, kanyang pamilya at mga taga-suporta ang nagbuwis ng buhay sa kamay ng mga mala-demonyong suspek.</p>
      <p>At rest assured, mga kabayan, hindi tayo ‘nagpa-cute’ lamang doon.</p>
      <p>Patuloy na ginagawa pa rin ng NPC ang pagtulong para sa mga pamilya ng biktima.</p>
      <p>Sa ating pagpunta sa Maguindanao para makiisa sa kanila sa paggunita ng trahedya, nakagaan sa ating kalooban na nakapagbigay ng “ayuda” sa 22 pamilya ng mga biktima sa hanay ng midya na P5,000 bawat isa.</p>
      <p>Totoong maliit lang itong halaga subalit, katulad nga ng sinabi ko sa kanila, “kasama” sa tulong na ito ang buong puso at buong sinserong pakikiisa ng NPC sa kanila at sa kanilang paghahanap ng hustisya.</p>
      <p>Malaki rin ang ating tiwala na isang dekada matapos ang insidente, “abot-tanaw” at “abot-kamay” na ang inaasahang hustisya na inaasahan ng lahat na ilalabas na ng korte bago sumapit ang araw ng Pasko.</p>
      <p>Isang linggo bago ang pagtulak ng delegasyon ng NPC sa Maguindanao, binanggit na nina Usec. Joel at Cong. Toto na pareho silang magbibitiw sa kani-kanilang posisyon sa gobyerno sakaling maabsuwelto pa ang mga ‘principal suspects’ sa kasong multiple murder na kinakaharap nila.</p>
      <p>At siyempre pa, hindi sila magbibitaw ng ganoong pahayag at pangako kung hindi sila tiwala sa itinakbo ng kaso. Kumbaga sa basketball, ‘sure ball’ na ito, mga kabayan.</p>
      <p>Kung magkakatotoo at malamang na magkatotoo nga, isang malaking tagumpay ito para sa midya at mga biktima ng masaker.</p>
      <p>Subalit, alam din natin na hindi matatapos sa paborableng desisyon ang isyung ito.</p>
      <p>Dangan nga kasi, higit 80 suspek pa ang nakalalaya hanggang ngayon kaya ano mang desisyon ng korte ay matatawag na partial justice’ para sa mga biktima.</p>
      <p>Samantala, malaking hamon din na matulungan ang pamilya ng mga biktima na “ginamit”— at patuloy na ginagamit— ng ilang mga grupo para makalikom ng pondo, partikular sa mga dayuhang bansa na walang alam sa mga tunay na nangyayari sa ‘Pinas, partikular sa usapin ng paglustay, ehek, paggastos sa pondo na ibinibigay nila sa ibang samahan ng midya.</p>
    </article>
  </body>
</html>