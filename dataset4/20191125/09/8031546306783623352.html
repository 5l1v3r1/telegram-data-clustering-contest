<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109512-Sofiyskiyat-universitet-otbelyazva-patronniya-si-praznik"/>
    <meta property="og:site_name" content="Канал 3"/>
    <meta property="article:published_time" content="2019-11-25T09:26:00+00:00"/>
    <meta property="og:title" content="Софийският университет отбелязва патронния си празник"/>
    <meta property="og:description" content="Гости на академичната общност ще бъдат зам.-председателят на Народното събрание Кристиян Вигенин и зам.-премиерът Марияна Николова"/>
  </head>
  <body>
    <article>
      <h1>Софийският университет отбелязва патронния си празник</h1>
      <h2>Гости на академичната общност ще бъдат зам.-председателят на Народното събрание Кристиян Вигенин и зам.-премиерът Марияна Николова</h2>
      <address>
        <time datetime="2019-11-25T09:26:00+00:00">25 Nov 2019, 09:26</time>
      </address>
      <p><b>На 25 ноември Софийският университет „Св. Климент Охридски” ще отбележи своя патронен празник с академично тържество.<br/></b> </p>
      <p>Празникът ще започне в 8.50 часа в академичния параклис "Св. Климент Охридски" в Богословския факултет на университета, където Негово Високопреосвещенство Варненски и Великопреславски митрополит Йоан ще отслужи Света Божествена литургия.</p>
      <p> <br/> </p>
      <p>След службата литийно шествие ще се отправи към паметника на свети Климент Охридски. Там Академичният съвет, начело с ректора проф. Анастас Герджиков, ще поднесе венец пред паметника. Веднага след това академичното тържество по повод празника ще се проведе в Аулата на Ректората.</p>
      <p> </p>
      <p>Гости на академичната общност ще бъдат заместник-председателят на Народното събрание Кристиян Вигенин и заместник министър-председателят Марияна Николова.</p>
      <p> </p>
      <p>Ректорът проф. Герджиков ще поздрави академичната общност по повод празника. Преподавателят в катедра „Български език“ във Факултета по славянски филологии проф. д-р Петя Осенова ще произнесе академично слово на тема: "Езикът в ерата на дигиталните технологии и изкуствения интелект".</p>
      <p> </p>
      <p>Тържеството ще продължи с връчване на дипломите на новоизбраните професори за периода от 25 ноември 2018 г. до 25 ноември 2019 година.</p>
      <p> </p>
      <p>В рамките на церемонията ще бъде връчена наградата на Столичната община за най-добър млад учен на Софийския университет „Св. Климент Охридски“ за 2019 г.. Ще бъдат връчени и годишните награди на Алма матер за учебната 2018/2019 г. по повод патронния празник на Софийския университет. Годишната стипендия на името на братя Евлоги и Христо Георгиеви ще отиде за студент от Карлово, годишната стипендия на името на Надежда Дженева ще получи студент от профил „Радио“ на Факултета по журналистика и масова комуникация. Ще бъдат връчени и още редица стипендии.</p>
      <p> </p>
      <p>Академичното тържество ще завърши с кратка музикална програма на Университетския хор за старинна музика с диригент Красимира Цуцуманова. </p>
      <related>
        <h4>Още по темата</h4>
        <a href="http://kanal3.bg/news/bulgaria/society/103182-Sofiyskiyat-universitet-s-dopalnitelni-800-mesta-za-83-specialnosti-za-uchebnata-2019%252F2020-godina"/>
        <a href="http://kanal3.bg/news/bulgaria/society/93661-Sofiyskiyat-universitet-vdigna-taksite-za-redica-specialnosti"/>
        <a href="http://kanal3.bg/news/bulgaria/society/89689-Sofiyskiyat-universitet-praznuva-130-g.-s-nova-yubileyna-poshtenska-marka"/>
      </related>
    </article>
  </body>
</html>