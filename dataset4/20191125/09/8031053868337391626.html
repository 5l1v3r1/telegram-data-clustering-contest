<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%cf%85%cf%81%ce%af%ce%b1-%ce%ad%ce%b3%ce%b3%cf%81%ce%b1%cf%86%ce%bf-%ce%b1%cf%80%ce%bf%ce%ba%ce%b1%ce%bb%cf%8d%cf%80%cf%84%ce%b5%ce%b9-%cf%8c%cf%84%ce%b9-%ce%b5%cf%80%ce%af%ce%b8%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T09:52:11+00:00"/>
    <meta property="og:title" content="Συρία: Έγγραφο αποκαλύπτει ότι “επίθεση με χημικά” που “χρεώθηκε” στον Άσαντ ήταν ψεύτικη!"/>
    <meta property="og:description" content="Η επίθεση με χημικά στη Ντούμα της Συρίας, στις 7 Απριλίου 2018, που είχε αποδοθεί στις δυνάμεις του Σύριου Προέδρου Μπασάρ αλ Άσαντ, θεωρείται ως μία από τις πιο σκοτεινές σελίδες στην εμφύλια σύρραξη στη χώρα. Η επίθεση είχε προκαλέσει διεθνή κατακραυγή και τους αεροπορικούς βομβαρδισμούς μία εβδομάδα αργότερα από τις ΗΠΑ, τη Γαλλία και τη Βρετανία, προτού ακόμη δημοσιευθεί η έκθεση των εμπειρογνωμόνων του Οργανισμού Απαγόρευσης Χημικών Όπλων(OPCW), που επιβλέπει την τήρηση της παγκόσμιας Σύμβασης για τα Χημικά Όπλα. Δημοσίευμα όμως της ιταλικής εφημερίδας La Repubblica, που επικαλείται εσωτερικό έγγραφο του Οργανισμού, το οποίο αποκαλύφθηκε από τον ερευνητικό ιστότοπο WikiLeaks, ενδέχεται να αλλάξει τα δεδομένα για την υπόθεση, καθώς εκφράζει τις αμφιβολίες ενός ειδικού που συμμετείχε στην έρευνα."/>
  </head>
  <body>
    <article>
      <h1>Συρία: Έγγραφο αποκαλύπτει ότι “επίθεση με χημικά” που “χρεώθηκε” στον Άσαντ ήταν ψεύτικη!</h1>
      <address>
        <time datetime="2019-11-25T09:52:11+00:00">25 Nov 2019, 09:52</time>
      </address>
      <p>
        <b>Η επίθεση με χημικά στη Ντούμα της Συρίας, στις 7 Απριλίου 2018, που είχε αποδοθεί στις δυνάμεις του Σύριου Προέδρου Μπασάρ αλ Άσαντ, θεωρείται ως μία από τις πιο σκοτεινές σελίδες στην εμφύλια σύρραξη στη χώρα. Η επίθεση είχε προκαλέσει διεθνή κατακραυγή και τους αεροπορικούς βομβαρδισμούς μία εβδομάδα αργότερα από τις ΗΠΑ, τη Γαλλία και τη Βρετανία, προτού ακόμη δημοσιευθεί η έκθεση των εμπειρογνωμόνων του Οργανισμού Απαγόρευσης Χημικών Όπλων(OPCW), που επιβλέπει την τήρηση της παγκόσμιας Σύμβασης για τα Χημικά Όπλα. Δημοσίευμα όμως της ιταλικής εφημερίδας La Repubblica, που επικαλείται εσωτερικό έγγραφο του Οργανισμού, το οποίο αποκαλύφθηκε από τον ερευνητικό ιστότοπο WikiLeaks, ενδέχεται να αλλάξει τα δεδομένα για την υπόθεση, καθώς εκφράζει τις αμφιβολίες ενός ειδικού που συμμετείχε στην έρευνα.</b>
      </p>
      <p>Η εφημερίδα τονίζει στο δημοσίευμά της πως και προ μηνός είχε αναφερθεί στην πιθανότητα να υπάρχει αυτό το έγγραφο και είχε απευθυνθεί στον Οργανισμό, ο οποίος είχε επιμείνει στο αρχικό του πόρισμα, πως υπάρχουν «βάσιμα στοιχεία» για να θεωρείται πως στη Ντούμα είχε χρησιμοποιηθεί χλώριο στην επίθεση. Ωστόσο, υπογραμμίζει η La Repubblica, το εσωτερικό ηλεκτρονικό μήνυμα, με ημερομηνία 22 Ιουνίου 2018-όταν ακόμη η διεθνής κοινότητα ανέμενε το πόρισμα των ειδικών- που αποκαλύπτει η WikiLeaks, είναι δυνατόν να δώσει νέα διάσταση στην σκοτεινή τούτη υπόθεση, αναφέρει το militaire.gr.</p>
      <p>του Γιώργη-Βύρων Δάβου</p>
      <p>Το πόρισμα του Οργανισμού δημοσιεύθηκε με σημαντική καθυστέρηση μόλις τον Μάρτιο του 2019. Στο ηλεκτρονικό μήνυμα ο συντάκτης του απευθύνεται στον Βρετανό διπλωμάτη Ρόμπερτ Φέαργουεδερ, τότε προσωπάρχη του Τούρκου γενικού διευθυντού του ΟΑΧΟ Αχμέτ Ουζουμτζού κι εκφράζει τις αμφιβολίες των τεχνικών για την επίσημη υπόθεση που προβάλλεται στην έκθεση για την αυτοψία.</p>
      <p>Ο ίδιος ο συντάκτης, χωρίς να κατονομάζει, αποδίδει ευθύνες στα πιο υψηλόβαθμα κλιμάκια του Οργανισμού, στο ίδιο το γραφείο του γενικού διευθυντή, τονίζοντας πως εξεπλάγη «διαβάζοντας για το πως αποδίδει με λανθασμένο τρόπο τα δεδομένα» η «τροποποιημένη αυτή έκθεση». Κατά τη Repubblica, χωρίς να κάνει κάποιο πολιτικό σχόλιο ο αποστολέας του μηνύματος, εκφράζει αμφιβολίες τεχνικού τύπου για τα αναφερόμενα επίπεδα σωματιδίων χλωρίου στα ατμοσφαιρικά δείγματα, που στις περισσότερες περιπτώσεις δειγματοληψίας ήταν πολύ κατώτερα από τα δημοσιευθέντα ποσοστά, ώστε να μη συνιστούν ασφαλείς αποδείξεις για ίχνη του στοιχείου αυτού.</p>
      <p>Επίσης, σύμφωνα με το κείμενο που δημοσιεύει η ιταλική εφημερίδα, ο συντάκτης του μηνύματος τονίζει τις αμφιβολίες που εξέφραζαν οι επιτόπου ερευνητές όσον αφορά τα συμπτώματα, όπως τα είχαν αναφέρει οι αυτόπτες μάρτυρες και έγιναν ορατά από τα βίντεο και τις φωτογραφίες που δημοσιεύθηκαν, υποστηρίζοντας ότι η γνώμη τους απαλείφθηκε από το τελικό κείμενο της έκθεσης. Όπως τονίζει ο ίδιος, οι αμφιβολίες είχαν εκφρασθεί όχι μόνον από τους εμπειρογνώμονες, αλλά και από τους τοξικολόγους, που ήταν ειδικευμένοι στα χημικά όπλα. Επίσης, ο ίδιος ειδικός αμφισβητεί το στοιχείο ότι τα χημικά εκλύθηκαν από δύο κίτρινους μεταλλικούς κυλίνδρους, οι φωτογραφίες των οποίων είχαν κάνει το γύρο του κόσμου.</p>
      <p>Με βάση το έγγραφο αυτό, η εφημερίδα θέτει το ερώτημα εάν κατά τη σημερινή σύνοδο των χωρών μελών του Οργανισμού Απαγόρευσης των Χημικών Όπλων, θα συζητηθούν τα σημεία που θέτει ο συντάκτης του και εάν θα χυθεί πραγματικά φως στην υπόθεση αυτή.</p>
    </article>
  </body>
</html>