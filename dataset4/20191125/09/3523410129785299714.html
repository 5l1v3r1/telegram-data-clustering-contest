<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641929/%D9%86%D9%85%D8%A7%DB%8C%D8%B4%DB%8C-%DA%A9%D9%87-%D9%85%D8%AE%D8%A7%D8%B7%D8%A8%D8%A7%D9%86-%D8%B1%D8%A7-%D8%A8%D8%B1%D8%A7%DB%8C-%D9%85%D9%87%D8%A7%D8%AC%D8%B1%D8%AA-%D8%AF%D9%88-%D8%AF%D9%84-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T09:47:00+00:00"/>
    <meta property="og:title" content="نمایشی که مخاطبان را برای مهاجرت دو دل کرد!"/>
    <meta property="og:description" content="عباس غفاری گفت: نمی‌خواهم بگویم نمایش «سگدو» برخی مخاطبان را از تصمیم خود برای مهاجرت منصرف کرده اما آنها را به فکر واداشته است."/>
  </head>
  <body>
    <article>
      <h1>
        <a href="https://www.bultannews.com/fa/news/641929/%D9%86%D9%85%D8%A7%DB%8C%D8%B4%DB%8C-%DA%A9%D9%87-%D9%85%D8%AE%D8%A7%D8%B7%D8%A8%D8%A7%D9%86-%D8%B1%D8%A7-%D8%A8%D8%B1%D8%A7%DB%8C-%D9%85%D9%87%D8%A7%D8%AC%D8%B1%D8%AA-%D8%AF%D9%88-%D8%AF%D9%84-%DA%A9%D8%B1%D8%AF">نمایشی که مخاطبان را برای مهاجرت دو دل کرد!</a>
      </h1>
      <h2>عباس غفاری گفت: نمی‌خواهم بگویم نمایش «سگدو» برخی مخاطبان را از تصمیم خود برای مهاجرت منصرف کرده اما آنها را به فکر واداشته است.</h2>
      <address><time datetime="2019-11-25T09:47:00+00:00">25 Nov 2019, 09:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، عباس غفاری کارگردان نمایش «سگدو» درباره اجرای این نمایش گفت: سال گذشته طرحی را براساس خشونت‌هایی که در جامعه امروزی شاهد هستیم، به محمد چرمشیر ارائه دادم تا بر اساس این طرح نمایشنامه‌ای بنویسد، اما در همان زمان چند نمایش با موضوع خشونت روی صحنه به نمایش درآمد و از طرفی آن نمایش باید از درون یک ورکشاپ بیرون می‌آمد, طبیعتا در زمانی که ما نمایش را کار می‌کردیم این فرصت وجود نداشت. به همین دلیل محمد چرمشیر نمایشنامه «سگدو» را که سه سال پیش نوشته بود به من پیشنهاد داد.</p>
      <p>وی افزود:این نمایشنامه درباره پناهندگی و مهاجرت است و تمام نمایش در یک کابوس روایت می‌شود. در نمایش «سگدو» شخصیتی به اسم «لنا» داریم، دختری که قصد مهاجرت دارد و با کابوس‌های خود مواجه می‌شود.نمایش «سگدو» فضای سوررئالیست دارد. زمانی که متن نمایشنامه را خواندم از آن بسیار استقبال کردم، زیرا مهاجرت یکی از مسائل روز جامعه ما است و در سال‌های اخیر تعداد بیشتری از انسان‌ها به فکر مهاجرت افتاده اند.</p>
      <p>غفاری درباره انتخاب بازیگران نمایش «سگدو» گفت: من گروه خاصی برای اجرای نمایش‌ها ندارم، متاسفانه در وضعیت فعلی تئاتر، ایجاد گروهی ثابت که در طول سال اجرا‌های مختلفی داشته باشند، دور از دسترس است.</p>
      <p>وی ادامه داد:زمانی که متن نمایشنامه را می‌خوانم، بازیگران نمایش را انتخاب می کنم که البته این بازیگران باید متناسب با شخصیت های نمایشی و از لحاظ اندیشه، عملکرد،تعهد، حرفه‌ای باشند.از نظر من تئاتر نیاز به بازیگران حرفه‌ای دارد و نمایش «سگدو» نیز از نمایش هایی بود که به بازیگران حرفه ای نیاز داشت.بازیگران نمایش « سگدو» انتخاب اول من بودند.</p>
      <p>غفاری درباره پیام این نمایش اظهار کرد: ما در این نمایش کابوس‌های شخصیت «لنا» را به نمایش می‌گذاریم و در طول اجرای نمایش، مخاطبان با ما صحبت می‌کردند و نظرات خود را درباره نمایش می‌گفتند. خوشبختانه با مخاطبانی که به فکر مهاجرت بودند رو به رو شدیم که در صحبت‌های خود می‌گفتند این نمایش ما را به فکر فرو برد و بار دیگر می‌خواهیم درباره تصمیم خود فکر کنیم. نمی‌خواهم بگویم نمایش «سگدو» آن‌ها را از تصمیم خود منصرف کرده بلکه باید بگویم این نمایش آن‌ها را به فکر واداشته است.</p>
      <p>غفاری درباره استقبال از نمایش «سگدو» گفت:متاسفانه قطع اینترنت سبب شد تا سایت خرید بلیت قطع شود، از طرفی ما جایی برای تبلیغ نداریم. برای نمونه در دهه شصت یا هفتاد می‌توانستید در خیابان‌ها پوستر بچسبانید در حالی که امروزه در فضای شهری جایی برای تبلیغ تئاتر وجود ندارد و اجاره بیلبورد هم از عهده گروه‌های تئاتری خارج است به خصوص نمایش‌هایی که بدون سرمایه گذار و تهیه کننده اجرا می‌روند. در حال حاضر فضای مجازی تنها جایی است که تئاتری‌ها می‌توانند در آن نمایش خود را تبلیغ کنند و زمانی که اینترنت قطع شد سایت‌های فروش نتوانستند بلیت‌های نمایش را به فروش برسانند، از طرف دیگر مخاطبان امروزی برای تهیه بلیت به گیشه‌ها مراجعه نمی‌کنند.</p>
      <p>وی ادامه داد: متاسفانه ما امکان تمدید سالن نمایشی را نداریم و این سبب ضرر مالی به گروه شد، هیچ نهادی هم این خسارت‌ها را جبران نمی‌کند. از طرفی ۹ درصد از فروش نمایش برای مالیات بر ارزش افزوده خواهد بود که این قانون بسیار دردآور است. همین سبب می‌شود تا چیزی برای گروه باقی نماند. وزارت فرهنگ و ارشاد اسلامی، مرکز هنر‌های نمایشی و خانه تئاتر و دیگر نهاد‌ها حمایتی از تئاتر ندارند و طبیعتا دوستانی که این قانون را اجرایی کردند به هیچ عنوان از کار‌های فرهنگی سررشته ندارند.</p>
      <p>در خلاصه نمایش آمده است: «سگدو» درباره‌ دختری به نام «لنا» است که می‌خواهد به یکی از کشور‌های اروپایی پناهنده شود، اما کابوس‌ها رهایش نمی‌کنند.</p>
      <p>مرتضی آقاحسینی، زهره رستمی، محمدرضا صولتی، سروش طاهری و آیه کیان‌پور بازیگران نمایش «سگدو» هستند.</p>
      <p>گفتنی است نمایش «سگدو» به نویسندگی محمد چرمشیر و تهیه کنندگی مریم نراقی تا تاریخ ۱۴ آبان ماه در سالن سایه مجموعه تئاتر شهر به اجرا می‌پردازد.</p>
    </article>
  </body>
</html>