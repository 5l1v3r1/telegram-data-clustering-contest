<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/v-kosickom-u-s-steele-bude-v-decembri-a-januari-skrateny-pracovny-tyzden/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T09:43:48+00:00"/>
    <meta property="og:title" content="V košickom U.S. Steele bude v decembri a januári skrátený pracovný týždeň"/>
    <meta property="og:description" content=" Odborári sa dohodli s vedením U.S. Steel Košice (USSK) na skrátenom pracovnom čase na mesiace december a január. Jedná sa o skrátenie týždenného pracovného času o 20 percent s náhradou mzdy za tieto prekážky vo výške 60 percent. „Nakoľko zložitá situácia na trhoch s oceľou naďalej trvá, dohodli sme sa..."/>
  </head>
  <body>
    <article>
      <h1>V košickom U.S. Steele bude v decembri a januári skrátený pracovný týždeň</h1>
      <address><time datetime="2019-11-25T09:43:48+00:00">25 Nov 2019, 09:43</time> by <a rel="author">TASR</a></address>
      <p>
        <b> Odborári sa dohodli s vedením U.S. Steel Košice (USSK) na skrátenom pracovnom čase na mesiace december a január. Jedná sa o skrátenie týždenného pracovného času o 20 percent s náhradou mzdy za tieto prekážky vo výške 60 percent.</b>
      </p>
      <p>„Nakoľko zložitá situácia na trhoch s oceľou naďalej trvá, dohodli sme sa so zamestnávateľom, že pre obdobie december 2019 a január 2020 každý zamestnanec, ktorý nebude mať pridelenú prácu, bude mať preplatených 60 percent z priemerného zárobku,“ uviedol pre agentúru SITA predseda Rady odborov OZ KOVO USSK Juraj Varga.</p>
      <p>Dohoda sa bude týkať všetkých zamestnancov a organizáciu prideľovania prace budú mať na starosti zodpovední manažéri, tak aby neohrozili bezpečnosť a prevádzku linky. Ak na niektorých prevádzkach nie je možné pre naplnenie plánu výroby prideliť prekážku, výnimky po prerokovaní na Rade odborov schvaľujú viceprezidenti a prezident spoločnosti.</p>
      <p>Ako Varga ďalej uviedol, zamestnávateľ prišiel s návrhom uzavrieť dohodu až do konca prvého kvartálu 2020, to znamená do 31. marca. „ My sme v rámci kompromisu, uzavreli dohodu na nasledujúce dva mesiace a pevne veríme, že situácia na trhu s oceľou sa začne zlepšovať,“ dodal.</p>
      <p>Vyplácanie 14. platu ostáva v platnosti ako to je uvedené v kolektívnej zmluve.</p>
      <p>Predstavitelia USSK a Rada odborov OZ KOVO U. S. Steel Košice sa koncom apríla dohodli na skrátení pracovného týždňa s tým, že zamestnanci budú v máji pracovať iba štyri dni v týždni a v deň voľna budú dostávať 70 percent mzdy.</p>
      <p>Následne bol skrátený pracovný týždeň pre situáciu na trhu s oceľou predĺžený až do 31. augusta. V košickom U. S. Steele pracuje takmer 11-tisíc zamestnancov, podnik patrí do nadnárodnej korporácie U. S. Steel.</p>
    </article>
  </body>
</html>