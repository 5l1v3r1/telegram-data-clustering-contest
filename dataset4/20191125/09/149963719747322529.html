<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/sluzbu-na-streamovani-her-vyviji-i-amazon-chce-k-tomu-vyuzit-twitch/sc-3-a-201351/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-25T09:43:00+00:00"/>
    <meta property="og:title" content="Službu na streamování her vyvíjí i Amazon. Chce k tomu využít Twitch"/>
    <meta property="og:description" content="Horkou zprávou posledních dnů se stalo uvedení služby Google Stadia na první trhy. Očekávaná platforma pro streamování her však zatím příliš nenadchla. Přesto Google věří, že právě streamování je budoucnost hraní a nemyslí si to jen"/>
  </head>
  <body>
    <article>
      <h1>Službu na streamování her vyvíjí i Amazon. Chce k tomu využít Twitch</h1>
      <address><time datetime="2019-11-25T09:43:00+00:00">25 Nov 2019, 09:43</time> by <a rel="author">David Polesný, Adam Obšitník</a></address>
      <p>Horkou zprávou posledních dnů se stalo uvedení služby <a href="https://www.zive.cz/clanky/streamovani-her-stadia-miri-k-hracum-ze-14-zemi-a-google-doufa-ze-neskonci-jako-jeho-predchudci/sc-3-a-201273/default.aspx">Google Stadia</a> na první trhy. Očekávaná platforma pro streamování her však zatím <a href="https://doupe.zive.cz/clanek/google-stadia-startuje-ve-vybranych-zemich-o-zazrak-se-zatim-nejedna">příliš nenadchla</a>. Přesto Google věří, že právě streamování je budoucnost hraní a nemyslí si to jen sám. Aktuálně se totiž objevují zprávy, podle nichž obdobnou službu chystá i společnost Amazon, <a href="https://www.cnet.com/news/google-stadia-wants-to-be-the-future-of-gaming-so-do-microsoft-sony-and-amazon/">informoval</a> web Cnet.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=495863283"/>
        <figcaption>
          <a href="https://www.zive.cz/clanky/streamovani-her-stadia-miri-k-hracum-ze-14-zemi-a-google-doufa-ze-neskonci-jako-jeho-predchudci/sc-3-a-201273/default.aspx">Streamování her Stadia míří k hráčům ze 14 zemí a Google doufá, že neskončí jako jeho předchůdci</a>
        </figcaption>
      </figure>
      <p>Amazon začal s náborem odborníků, kteří se mají podílet na projektu. V oficiálním popisu pracovní pozice se uvádí, že firma Amazon „věří v budoucnost, v níž je každý hráčem a každý hráč může tvořit, soutěžit, spolupracovat a spojovat se s ostatními v masivní míře“.</p>
      <p>Připomeňme, že se Amazon do herní branže už nenápadně propracoval. Kromě toho, že <a href="https://connect.zive.cz/bleskovky/proc-amazon-za-miliardu-dolaru-koupil-twitch-komentar/sc-321-a-175112/default.aspx">před pěti lety koupil Twitch</a>, provozuje i vlastní herní studio, které teď mimochodem pracuje na vývoji herní adaptace seriálu The Grand Tour. </p>
      <h3>Překvapení pro příští rok</h3>
      <p>Podle dalších informací z pracovních inzerátů má chystaná služba spolupracovat s divizí Amazon Web Services, tedy masivní globální cloudovou platformou, kterou Amazon pronajímá třetím stranám. Pro Amazon toto představuje obrovskou konkurenční výhodu, protože už má vybudovanou obrovskou serverovou strukturu (na rozdíl třeba od Nvidie, která si datacentra pro svou službu GeForce Now musela budovat od nuly).</p>
      <p>Zmiňováno je i propojení s platformou Twitch, což je zcela logickým a nepřekvapivým krokem. Pravděpodobně půjde o podobnou formu integrace jako v případě Stadie a YouTube u Googlu.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=798963951"/>
        <figcaption>
          <a href="https://www.zive.cz/clanky/velky-prehled-novinek-od-amazonu-vylepsena-zarizeni-echo-chytry-prstynek-bryle-i-mikrovlnka/sc-3-a-200429/default.aspx">Velký přehled novinek od Amazonu: vylepšená zařízení Echo, chytrý prstýnek, brýle i mikrovlnka</a>
        </figcaption>
      </figure>
      <p>Amazon zatím k otázce budování nové služby pro streamování her neřekl nic oficiálního. Zdroj Cnetu je dvojice lidí, která je obeznámena s celým projektem, ale mluvit by o něm pochopitelně zatím ještě neměli.  Uvádějí, že připravovaná služba bude odhalena někdy v průběhu příštího roku, ale o přesném datu se ještě neví.</p>
      <p>Do portfolia Amazonu by streamování her zapadalo. Nabízí už různé formy digitálního obsahu a své portfolio se snaží postupně rozšiřovat. Logickým krokem by rovněž bylo nabídnout výkonnější verzi multimediálního přehrávače Fire TV, který by zvládl kvalitně streamovat hry, podobně jako to umí Shiled od Nvidie. </p>
    </article>
  </body>
</html>