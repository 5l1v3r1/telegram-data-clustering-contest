<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/saray-a-giden-chp-li-iddiasi-kilicdaroglu-neden-dogrudur-dedigini-acikladi-politika-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-25T09:52:00+00:00"/>
    <meta property="og:title" content="'Saray'a giden CHP'li' iddiası: Kılıçdaroğlu neden 'Doğrudur' dediğini açıkladı"/>
    <meta property="og:description" content="'Saray'a giden CHP'li' iddiası: Kılıçdaroğlu neden 'Doğrudur' dediğini açıkladı | aydinlik.com.tr"/>
  </head>
  <body>
    <article>
      <h1>'Saray'a giden CHP'li' iddiası: Kılıçdaroğlu neden 'Doğrudur' dediğini açıkladı</h1>
      <address>
        <time datetime="2019-11-25T09:52:00+00:00">25 Nov 2019, 09:52</time>
      </address>
      <p>
        <b>Kılıçdaroğlu, CHP'li bir ismin Cumhurbaşkanı Tayyip Erdoğan'la görüştüğü iddialarının ardından yaptığı 'Doğrudur' açıklaması için 'Partiyi karıştırmanın Erdoğan'ın amaçlarından biri olduğunu söyledim. 'Doğrudur' dedim. Gidenlere dair bir bilgim varmış gibi çarpıtılmak isteniyor' ifadesini kullandı.</b>
      </p>
      <p>CHP lideri Kılıçdaroğlu, partili bir ismin Beştepe'de Cumhurbaşkanı Erdoğan'la gizlice görüştüğü iddiasına ilişkin Hürriyet Gazetesi'ne açıklamalarda bulundu.</p>
      <p>İddianın kaynağı gazeteci Talat Atilla ile yedi yıldır görüşmediğini söyleyen Kılıçdaroğlu, bazı CHP’lilerin Beştepe’deki Cumhurbaşkanlığı Külliyesi’nde Erdoğan ile görüştüğüne dair öteden beri çeşitli duyumların geldiğini söyledi.</p>
      <p>Konuyla ilgili FOX TV’de söylediği 'Doğrudur' sözü ile 'Erdoğan'ın CHP’nin içişlerine müdahil olmasını kastettiğini' belirten Kılıçdaroğlu, Muharrem İnce’nin CHP Genel Merkezi’ni itham eden açıklamalarıyla ilgili olarak da, "Bu süreçte hiç kimse, açıklamaları ile saraya hizmet eder hale gelmemelidir" dedi.</p>
      <p>Hürriyet'ten İsmail Saymaz'ın haberine göre, Kılıçdaroğlu’nun açıklamaları şöyle:</p>
      <p>
        <b>(Talat Atilla kendisini aradı mı?)</b>
      </p>
      <p>* Hayır, aramadı. Zaten, yanlış hatırlamıyorsam, Afyon’daki bir mühimmat deposu patlamasının olduğu yedi yıl öncesinden beri kendisiyle aramızda ne görüşme var, ne yüz yüze gelme var, ne konuşmuşluğumuz var. Yakın çevremi de aradığına dair bana gelen bir bilgi yok.</p>
      <p>* Bana da ‘Bazı CHP’liler saraya gitti’ şeklinde duyumlar geldi. Öteden beri geliyor. Elinizde kanıt varsa seslendirirsiniz. Kanıt yoksa seslendirmezsiniz. Sadece bana değil, birçok kişiye gitti. 'Dedikodudur' dedim. Doğru mudur, yanlış mıdır, bilmiyorum. Erdoğan’ın CHP’yi karıştırma girişimi için ‘Doğrudur’ dedim.</p>
      <p>* Erdoğan’ın CHP’yi karıştırmak ve partinin içişlerine müdahil olmak için birçok şey yaptığını biliyoruz. Millet İttifakı’nı karıştırmak, dedikodu üretmek ve devletin yetkililerini kullanmak gibi. Böyle bir şey olunca (haber yayınlanınca) ‘Doğrudur’ dedim. Bu olayı Rahmi Turan yazdığı zaman bir şey demedim. 'Gazeteci haber almıştır' dedim. Bir yorumdur. Rahmi Turan, ertesi gün devam etti. Üçüncü gün Fox TV’ye çıktığımda, bu soru soruldu. Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor.</p>
      <p>
        <b>(Muharrem İnce’nin iddiaları)</b>
      </p>
      <p>* Bu süreçte hiç kimse, açıklamaları ile saraya hizmet eder hale gelmemelidir.</p>
      <related>
        <h4>Benzer Haberler</h4>
        <a href="https://www.aydinlik.com.tr/bestepe-ye-giden-chp-li-iddiasinin-kaynagi-talat-atilla-konustu-politika-kasim-2019"/>
        <a href="https://www.aydinlik.com.tr/gokcek-ten-chp-iddiasi-50-vekil-kilicdaroglu-na-rest-cekti-politika-nisan-2018-2"/>
        <a href="https://www.aydinlik.com.tr/politika/2017-mayis/ince-den-kilicdaroglu-nun-o-sozlerine-sert-cikis-alnini-karislarim"/>
        <a href="https://www.aydinlik.com.tr/kilicdaroglu-man-adasi-belgelerinin-hepsi-dogrudur-politika-kasim-2018-2"/>
      </related>
    </article>
  </body>
</html>