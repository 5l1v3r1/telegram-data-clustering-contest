<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/holivudo-veteranas-alas-pacino-ir-vel-isimylejes-ar-sikart-santykiai-nuves-prie-altoriaus.e8705f6c-0b70-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T09:13:00+00:00"/>
    <meta property="og:title" content="Holivudo veteranas Alas Pacino ir vėl įsimylėjęs: ar šįkart santykiai nuves prie altoriaus?"/>
    <meta property="og:description" content="Tikru viengungiu laikytam Quentinui Tarantino apsuko galvą dainininkė Daniella Pick. Ar pavyks Izraelio kino žvaigždei Meital Dohan (43) pagaliau paversti Alą Pacino (79) vedusiu vyru?"/>
  </head>
  <body>
    <article>
      <h1>Holivudo veteranas Alas Pacino ir vėl įsimylėjęs: ar šįkart santykiai nuves prie altoriaus?</h1>
      <address><time datetime="2019-11-25T09:13:00+00:00">25 Nov 2019, 09:13</time> by <a rel="author">Žmonės.lt</a></address>
      <p>
        <b>Tikru viengungiu laikytam Quentinui Tarantino apsuko galvą dainininkė Daniella Pick. Ar pavyks Izraelio kino žvaigždei Meital Dohan (43) pagaliau paversti Alą Pacino (79) vedusiu vyru?</b>
      </p>
      <p>Gal kiek per anksti klausti – juk oficialus poros debiutas įvyko tik paskutinę spalio savaitę Martino Scorsese kriminalinės dramos „Airis“ premjeroje. Pacino biografijoje – keli rimti romanai, taip ir nesibaigę oficialiomis vedybomis, trys vaikai ir viena graži bei garsi podukra. Jis laikomas geru tėvu – ne kartą nufotografuotas ir su suaugusia atžala, ir su abiem jaunyliais.</p>
      <figure>
        <img src="https://www.zmones.lt/photo/78a17188-0b71-11ea-9fe0-aa000054c883/1200x750s/alas-pacino-su-nauja-mylimaja-meital-dohan-scanpix-nuotr-5dd4fc18e62e62-92149270.jpeg"/>
        <figcaption>Alas Pacino su nauja mylimąja Meital Dohan / „Scanpix“ nuotr.</figcaption>
      </figure>
      <p>Vyriausioji Julie Marie Pacino (30) – prodiuserė ir rašytoja, aktoriaus meistriškumo dėstytojos Jan Tarrant dukra. Dvynius Antoną Jamesą ir Olivią Rose, kuriems šiemet sukako aštuoniolika, pagimdė aktorė Beverly D’Angelo (67) – jos romanas su Pacino truko septynerius metus. O minėtoji podukra – modelis ir aktorė Camila Morrone (22) – beveik dveji metai laikoma amžinojo viengungio Leonardo DiCaprio mergina.</p>
      <p>Manyta, kad merginos mama argentiniečių aktorė Lucila Solá (40) ir taps <i>tikrąja</i> ponia Pacino. Jie kartu praleido dešimt metų, Alas išleido į gyvenimą Camilą: be kita ko, supažindino ją su Leonardo ir padėjo išvaizdžiai ir talentingai merginai žengti pirmuosius žingsnius kine.</p>
      <figure>
        <img src="https://www.zmones.lt/photo/78b4df18-0b71-11ea-9fe0-aa000054c883/1200x750s/alas-pacino-su-nauja-mylimaja-meital-dohan-scanpix-nuotr-5dd4fc190e7965-11880807.jpeg"/>
        <figcaption>Alas Pacino su nauja mylimąja Meital Dohan / „Scanpix“ nuotr.</figcaption>
      </figure>
      <p>Tačiau pernai, beveik tuo pat metu, kai visi spėliojo, ar Camila ir Leo – tikrai pora, Alas ir Lucila galutinai išsiskyrė. Taigi „Airio“ premjeroje Los Andžele Pacino pasirodė su dukra Olivia ir nauja drauge Meital Dohan, Izraelio teatro ir kino aktore (net tarnavo gynybos pajėgų Pramogų padalinyje), komike, dainininke. Ji dukart nominuota Izraelio kino akademijos apdovanojimams, o Holivude, ko gero, labiausiai žinoma dėl vaidmens komiškame seriale „Žolė“. Na, o dabar – ir kaip naujoji vieno žymiausių visų laikų aktoriaus draugė.</p>
    </article>
  </body>
</html>