<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387626/kemal-kilicdaroglundan-muharrem-ince-aciklamasi-dogrudur-dedim"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T09:14:00+00:00"/>
    <meta property="og:title" content="Kemal Kılıçdaroğlu'ndan Muharrem İnce açıklaması: &quot;Doğrudur' dedim...&quot;"/>
    <meta property="og:description" content="CHP Genel Başkanı Kılıçdaroğlu, Muharrem İnce'nin Beştepe'ye gittiğine dair açıklamaları ile ilgili konuştu. Kılıçdaroğlu, televizyonda yaptığı “Doğrudur” açıklaması için &quot;çarpıtılmak isteniyor&quot; dedi."/>
  </head>
  <body>
    <article>
      <h1>Kemal Kılıçdaroğlu'ndan Muharrem İnce açıklaması: "Doğrudur' dedim..."</h1>
      <h2>CHP Genel Başkanı Kılıçdaroğlu, Muharrem İnce'nin Beştepe'ye gittiğine dair açıklamaları ile ilgili konuştu. Kılıçdaroğlu, televizyonda yaptığı “Doğrudur” açıklaması için "çarpıtılmak isteniyor" dedi.</h2>
      <address>
        <time datetime="2019-11-25T09:14:00+00:00">25 Nov 2019, 09:14</time>
      </address>
      <p>CHP Genel Başkanı Kemal Kılıçdaroğlu, Muharrem İnce'nin Beştepe'de Cumhurbaşkanı Erdoğan ile görüştüğüne dair iddialarına ilişkin yaptığı açıklama sonrası Hürriyet gazetesine konuştu. İnce’nin Beştepe’ye gittiğine dair ‘haberin’ kaynağı olduğu belirtilen gazeteci Talat Atilla ile yedi yıldır görüşmediğini söyleyen Kılıçdaroğlu, FOX TV'de katıldığı Çalar Saat programında dediği "Doğrudur" açıklaması için "Partiyi karıştırmanın Erdoğan’ın amaçlarından biri olduğunu söyledim. 'Doğrudur' dedim. Gidenlere dair bir bilgim varmış gibi çarpıtılmak isteniyor" ifadelerini kullandı. Kılıçdaroğlu, İnce’nin CHP Genel Merkezi’ni itham eden açıklamalarıyla ilgili olarak da, “Bu süreçte hiç kimse, açıklamaları ile saraya hizmet eder hale gelmemelidir” dedi.</p>
      <p>CHP Genel Başkanı Kılıçdaroğlu'nun açıklamaları şöyle:</p>
      <h3>"ERDOĞAN'IN CHP'Yİ KARIŞTIRMA GİRİŞİMİ İÇİN 'DOĞRUDUR' DEDİM"</h3>
      <p>"- (<b>Talat Atilla kendisini aradı mı?)</b> Hayır, aramadı. Zaten, yanlış hatırlamıyorsam, Afyon’daki bir mühimmat deposu patlamasının olduğu yedi yıl öncesinden beri kendisiyle aramızda ne görüşme var, ne yüz yüze gelme var, ne konuşmuşluğumuz var. Yakın çevremi de aradığına dair bana gelen bir bilgi yok.</p>
      <p>- Bana da ‘Bazı CHP’liler saraya gitti’ şeklinde duyumlar geldi. Öteden beri geliyor. Elinizde kanıt varsa seslendirirsiniz. Kanıt yoksa seslendirmezsiniz. Sadece bana değil, birçok kişiye gitti. "Dedikodudur" dedim. Doğru mudur, yanlış mıdır, bilmiyorum. Erdoğan’ın CHP’yi karıştırma girişimi için 'Doğrudur' dedim.</p>
      <p>- Erdoğan’ın CHP’yi karıştırmak ve partinin içişlerine müdahil olmak için birçok şey yaptığını biliyoruz. Millet İttifakı’nı karıştırmak, dedikodu üretmek ve devletin yetkililerini kullanmak gibi. Böyle bir şey olunca (haber yayınlanınca) 'Doğrudur' dedim. Bu olayı Rahmi Turan yazdığı zaman bir şey demedim. "Gazeteci haber almıştır" dedim. Bir yorumdur. Rahmi Turan, ertesi gün devam etti. Üçüncü gün Fox TV’ye çıktığımda, bu soru soruldu. Partiyi karıştırmanın Erdoğan’ın amaçlarından biri olduğunu söyledim. ‘Doğrudur’ dedim. Gidenlere dair bir bilgim varmış gibi çarpıtılmak isteniyor.</p>
      <p>- (<b>Muharrem İnce’nin iddiaları</b>) Bu süreçte hiç kimse, açıklamaları ile saraya hizmet eder hale gelmemelidir."</p>
    </article>
  </body>
</html>