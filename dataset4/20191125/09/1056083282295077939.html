<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402303/%D9%85%D8%AD%D9%85%D8%AF%DB%8C-%D8%A7%D9%86%D8%B9%D9%82%D8%A7%D8%AF-%D9%82%D8%B1%D8%A7%D8%B1%D8%AF%D8%A7%D8%AF-%D9%85%D9%88%D9%82%D8%AA-%D8%A8%D8%B1%D8%A7%DB%8C-%DA%A9%D8%A7%D8%B1%D9%87%D8%A7%DB%8C-%D8%AF%D8%A7%D8%A6%D9%85%DB%8C-%D9%88%D8%AC%D8%A7%D9%87%D8%AA-%D9%82%D8%A7%D9%86%D9%88%D9%86%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:13:45+00:00"/>
    <meta property="og:title" content="محمدی: انعقاد قرارداد موقت برای کارهای دائمی وجاهت قانونی ندارد"/>
    <meta property="og:description" content="نماینده مردم قزوین در مجلس ضمن انتقاد از تعطیلی چند کارخانه در بعضی استان‌های کشور به وزرای ذی ربط انتقاد کرد و گفت: انعقاد قراردادهای موقت برای کارهای دائمی فاقد وجاهت قانونی است. این قراردادها باید جای خود را به قراردادهای دائمی بدهد."/>
  </head>
  <body>
    <article>
      <h1>محمدی: انعقاد قرارداد موقت برای کارهای دائمی وجاهت قانونی ندارد</h1>
      <address><time datetime="2019-11-25T09:13:45+00:00">25 Nov 2019, 09:13</time> by <a rel="author">عرفان حاجی‌پروانه</a></address>
      <p>نماینده مردم قزوین در مجلس ضمن انتقاد از تعطیلی چند کارخانه در بعضی استان‌های کشور به وزرای ذی ربط انتقاد کرد و گفت: انعقاد قراردادهای موقت برای کارهای دائمی فاقد وجاهت قانونی است. این قراردادها باید جای خود را به قراردادهای دائمی بدهد.</p>
      <p>به گزارش ایسنا، داوود محمدی در جلسه علنی امروز (سه شنبه) مجلس شورای اسلامی در نطق میان دستور با اشاره به مصوبه سران قوا در مورد اصلاح قیمت بنزین گفت: این مصوبه مورد حمایت رهبری قرار گرفت در عین حال با کمال تاسف مشاهده می‌شود که برنامه‌های عملیاتی دولت برای کنترل قیمت‌ها موثر نبوده و ما شاهد افزایش روز افزون قیمت‌ کالاها و خدمات هستیم. سزاوار نیست که بیش از این بر پیکر رنجور مردم تاخته شود. پس دولت فورا ساز و کار اجرایی برای کنترل قیمت‌ها را عملیاتی کرده تا مرهمی بر دردهای مردم و اجرای غیر مدبرانه تصمیم اخیر باشد.</p>
      <p>نماینده مردم قزوین در مجلس با استناد به تماس‌های تلفنی مردمی که طی چند روز اخیر داشته است، گفت: تماس‌هایم حاکی از عدم پرداخت مبالغ تعیین شده حاصل از افزایش قیمت بنزین به حساب بعضی از مردم است. ضرورت دارد نسبت به رفع این مشکل در ابتدا مرجعی برای پاسخگویی به مردم تعیین شود تا حقوق و یارانه آنها به موقع پرداخت شده و مردم دچار سردرگمی نشوند.</p>
      <p>وی در ادامه نطق خود با اشاره به مشکلات درمانی جانبازان و ایثارگران گفت: در زمینه پرداخت مطالبات آنها اقدام موثری صورت نگرفته است و کماکان شاهد عدم اجرای صحیح ماده 38 قانون جامع خدمات رسانی به ایثارگران هستیم. قطع فوق‌العاده ایثارگری فرزندان شهدا از دیگر قوانینی است که در کمال تاسف نادیده گرفته می‌شود. تذکر می‌دهم که خود را موظف به اجرای قانون بدانیم و نسبت به اعطای کامل حقوق این عزیزان اقدام کنیم.</p>
      <p>محمدی پرونده همسان سازی حقوق بازنشستگان را در کمیسیون اجتماعی باز عنوان کرد و گفت: حداقل انتظار این است که سازمان تامین اجتماعی و دولت با حضور نمایندگان کانون‌های بازنشستگی سراسر کشور در این مورد اقدام قابل قبولی انجام داده و با توجه به تورم افسارگسیخته این مشکل مزمن را حل کند.</p>
      <p>وی در پایان نطق خود از تعطیلی کارخانه‌های چند استان در کشور انتقاد کرد و خطاب به وزرای تعاون، کار و رفاه اجتماعی و صنعت، معدن و تجارت، گفت: این کارخانه‌ها امکان پرداخت حقوق کارگران را ندارند و با مشکلات جدی دست و پنجه نرم می‌کنند. با بررسی دقیق و پیش بینی و پیشگیری لازم راهکارهای عملی برای حل مشکلات مذکور را اتخاذ کنید. انعقاد قراردادهای موقت برای کارهایی که جنبه دائمی دارند فاقد وجاهت قانونی بوده و باید این قراردادها جای خود را به قراردادهای دائمی بدهند.</p>
      <p>انتهای پیام</p>
    </article>
  </body>
</html>