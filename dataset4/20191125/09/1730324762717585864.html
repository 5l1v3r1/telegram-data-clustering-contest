<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/244545/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-25T09:08:59+00:00"/>
    <meta property="og:title" content="11 เดือนยอดขอตั้งโรงงาน-ขยายกิจการพุ่ง 4.45 แสนล้าน!"/>
    <meta property="og:description" content="เผย 11 เดือนมูลค่าลงทุนขอตั้งโรงงาน-ขยายกิจการพุ่ง 4.45 แสนล้านบาท ขยายตัว 37.94% ความต้องการแรงงานกว่า 1.78 แสนคน"/>
  </head>
  <body>
    <article>
      <h1>11 เดือนยอดขอตั้งโรงงาน-ขยายกิจการพุ่ง 4.45 แสนล้าน!</h1>
      <address><time datetime="2019-11-25T09:08:59+00:00">25 Nov 2019, 09:08</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>เผย 11 เดือนมูลค่าลงทุนขอตั้งโรงงาน-ขยายกิจการพุ่ง 4.45 แสนล้านบาท ขยายตัว 37.94% ความต้องการแรงงานกว่า 1.78 แสนคน</b>
      </p>
      <p>นางสาวสุชาดา แทนทรัพย์ โฆษกประจำกระทรวงอุตสาหกรรม กล่าวว่า ข้อมูลจากกรมโรงงานอุตสาหกรรม (กรอ.) ตั้งแต่ <b>1 มกราคม – 21 พฤศจิกายน 2562 มีผู้ประกอบการได้รับอนุญาตประกอบกิจการและขยายกิจการรวม 3,950 แห่ง มีการจ้างงานใหม่ 178,733 คน และมูลค่าลงทุนรวม 445,025 ล้านบาท</b> โดยอุตสาหกรรม 5 อันดับแรกที่ได้รับอนุญาตประกอบกิจการสูงสุด ประกอบด้วย</p>
      <ol>
        <li>กลุ่มอุตสาหกรรมอาหาร 490 โรงงาน มีการจ้างงานใหม่ 33,971 คน มูลค่าการลงทุน 52,033 ล้านบาท</li>
        <li>กลุ่มพลาสติก 425 โรงงาน จ้างงานใหม่ 15,735 คน วงเงินลงทุน 23,351 ล้านบาท</li>
        <li>กลุ่มยานยนต์และชิ้นส่วน 340 โรงงาน จ้างงานใหม่ 15,015 คน วงเงินลงทุน 27,547 ล้านบาท</li>
        <li>กลุ่มผลิตภัณฑ์โลหะ 327 โรงงาน จ้างงานใหม่ 10,339 คน วงเงินลงทุน 87,631 ล้านบาท</li>
        <li>กลุ่มเครื่องใช้ไฟฟ้า 92 โรงงาน จ้างงานใหม่ 19,819 คน วงเงินลงทุน 30,322 ล้านบาท</li>
      </ol>
      <figure>
        <img src="https://www.thebangkokinsight.com/wp-content/uploads/2019/11/1574670474675.jpg"/>
      </figure>
      <p>ทั้งนี้ <b>ในส่วนของมูลค่าการลงทุนของโรงงานที่ได้รับอนุญาตประกอบกิจการและขยายกิจการสูงถึง 445,025 ล้านบาท เพิ่มจากช่วงเดียวกันของปีก่อน 37.94% ซึ่งถือเป็นมูลค่าที่สูงมาก แสดงให้เห็นว่านักลงทุนมีความเชื่อมั่นประเทศไทย</b> และเชื่อมั่นนโยบายของนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ที่ผลักดันส่งเสริมการลงทุนด้านต่าง ๆ รวมถึงการนำผู้บริหารจากหน่วยงานต่าง ๆ โรดโชว์เชิญชวนนักลงทุนในต่างประเทศอยู่เสมอ แม้ว่าทั่วโลกจะอยู่ในภาวะเศรษฐกิจชะลอตัวก็ตาม โดยกลุ่มอุตสาหกรรมที่มีมูลค่าการลงทุนสูงจะเป็นกลุ่มอุตสาหกรรมที่มีศักยภาพในการสร้างมูลค่าเพิ่ม และมีเทคโนโลยีที่สูงขึ้น ซึ่งเป็นกลุ่มที่รัฐบาลให้การส่งเสริม และหากโรงงานเริ่มประกอบกิจการก็จะส่งผลให้การผลิตสินค้าอุตสาหกรรมในไทยเพิ่มสูงขึ้นเช่นกัน</p>
      <p>“<b>แม้ทั่วโลกจะเกิดภาวะเศรษฐกิจชะลอตัว แต่นักลงทุนยังลงทุนในไทยเพิ่มขึ้น แสดงให้เห็นถึงความเชื่อมั่นนโยบายของรัฐบาล ขณะเดียวกันในส่วนของการจ้างงานใหม่เพิ่ม 178,733 คน</b> แบ่งเป็นผู้ประกอบการที่ได้รับอนุญาตประกอบกิจการใหม่ 2,975 โรงงาน มีการจ้างแรงงานใหม่ 87,748 คน และโรงงานเดิมที่มีการขยายกิจการอีก 90,985 คน ซึ่งเป็นตัวเลขที่สูงกว่าโรงงานขอปิดกิจการที่มีจำนวน 1,480 โรงงาน และการเลิกจ้างงานที่มีกว่า 37,263 คน หรือความต้องการแรงงานใหม่ในภาคอุตสาหกรรมมากกว่าแรงงานที่ถูกเลิกจ้างถึง 141,470 คน ดังนั้น ขอให้แรงงานใหม่และผู้ที่ว่างงาน มั่นใจว่าโรงงานเปิดใหม่และโรงงานเดิมที่ขยายกิจการจะสามารถรองรับแรงงานที่ต้องการทำงานได้อีกจำนวนมาก” โฆษกกระทรวงอุตสาหกรรม กล่าว</p>
      <p>นางสาวสุชาดา กล่าวต่อว่า จากข้อมูลตัวเลขสถานการณ์เปิดโรงงานใหม่ การปิดกิจการ และการจ้างงานในภาคอุตสาหกรรมของกรมโรงงานอุตสาหกรรม (กรอ.) นั้น ไม่ได้ส่งผลกระทบต่อตัวเลขการลงทุนที่เป็นไปในทิศทางสูงขึ้น จากจำนวนการเปิดโรงงานใหม่ที่มีมากกว่าการปิดกิจการโรงงานสูงถึง 101% และเงินลงทุนในปี 2562 ที่มากกว่าช่วงเดียวกันของปีก่อนถึง 37.94 %</p>
      <p>
        <b>ขอบคุณภาพจาก industry.go.th</b>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F244545%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244762/"/>
        <a href="https://www.thebangkokinsight.com/244603/"/>
        <a href="https://www.thebangkokinsight.com/244503/"/>
        <a href="https://www.thebangkokinsight.com/244441/"/>
      </related>
    </article>
  </body>
</html>