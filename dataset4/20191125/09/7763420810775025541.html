<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/news/579355"/>
    <meta property="og:site_name" content="Spring News"/>
    <meta property="article:published_time" content="2019-11-25T09:31:29+00:00"/>
    <meta property="og:title" content="จากกรณีปารีณา รุกป่า ! ย้อนตำนานคดีดัง ส.ป.ก.4-01"/>
    <meta property="og:description" content="ย้อนรอยคดีดังในอดีต เมื่อ 25 ปีที่แล้ว ส.ป.ก.4-01 ที่ยังอยู่ในความทรงจำของสังคม จนถึงทุกวันนี้"/>
  </head>
  <body>
    <article>
      <h1>จากกรณีปารีณา รุกป่า ! ย้อนตำนานคดีดัง ส.ป.ก.4-01</h1>
      <h2>ย้อนรอยคดีดังในอดีต เมื่อ 25 ปีที่แล้ว ส.ป.ก.4-01 ที่ยังอยู่ในความทรงจำของสังคม จนถึงทุกวันนี้ </h2>
      <address>
        <time datetime="2019-11-25T09:31:29+00:00">25 Nov 2019, 09:31</time>
      </address>
      <p>เป็นเรื่องที่สังคมกำลังจับตาอย่างแทบไม่กระพริบ กับกรณีของ น.ส.ปารีณา ไกรคุปต์ ส.ส.พรรคพลังประชารัฐ กับปมการถือครองที่ดิน ส.ป.ก.กว่า 1,700 ไร่ ที่ถูกไล่บี้ขยี้อย่างหนัก ล่าสุดเมื่อวันที่ 24 พ.ย. 62 ซึ่งจากการตรวจพื้นที่ส่วนหนึ่งจำนวน 690 ไร่ ของเจ้าหน้าที่ พบว่าเนื้อที่ประมาณ 46 ไร่ อยู่ในเขตพื้นที่ป่าสงวนแห่งชาติ ส่วนพื้นที่อีกกว่า 1,000 ไร่ นั้น ยังไม่ได้รับการระบุพิกัดจาก น.ส.ปารีณา</p>
      <figure>
        <img src="https://spcdn.springnews.co.th/wp-content/uploads/2019/06/News-14-Ins-01.2-%E0%B8%9B%E0%B8%B2%E0%B8%A3%E0%B8%B5%E0%B8%93%E0%B8%B2%E0%B8%A8%E0%B8%A3%E0%B8%B5%E0%B8%AA%E0%B8%B8%E0%B8%A7%E0%B8%A3%E0%B8%A3%E0%B8%93%E0%B8%A2%E0%B8%B7%E0%B9%88%E0%B8%99-%E0%B8%81%E0%B8%81%E0%B8%95.%E0%B8%AA%E0%B8%AD%E0%B8%9A%E0%B8%9B%E0%B8%B2%E0%B8%A3%E0%B8%B5%E0%B8%93%E0%B8%B2-%E0%B9%80%E0%B8%94%E0%B9%88%E0%B8%99.mxf_snapshot_00.19_2019.06.14_12.34.42-1024x576.jpg"/>
      </figure>
      <p>และเมื่อเอ่ยถึงเรื่อง ส.ป.ก.4-01 ก็ทำให้หลายคนนึกถึงคดีดังที่ยังอยู่ในความทรงจำของสังคม สืบเนื่องมาจากเมื่อวันที่ 20 พ.ย. 37 นายสุเทพ เทือกสุบรรณ รมช.เกษตรและสหกรณ์ ณ ขณะนั้น ซึ่งเป็นผู้รับผิดชอบกำกับดูแลเรื่องการปฏิรูปที่ดิน ได้เป็นประธานในพิธีมอบเอกสารสิทธิ ส.ป.ก.4-01 ให้กับราษฎรในพื้นที่จังหวัดภูเก็ตจำนวน 486 ราย พื้นที่ทั้งหมด 10,536 ไร่ 2 งาน 95 ตารางวา</p>
      <p>แต่ก็เกิดกระแสวิพากษ์วิจารณ์ขึ้นอย่างรุนแรง เมื่อมีรายชื่อผู้รับสิทธิ์ เป็นบุคคลในตระกูลเศรษฐีภูเก็ต จำนวนหลายราย โดยเฉพาะเมื่อปรากฏชื่อของ นายทศพร เทพบุตร ซึ่งเป็นสามีของ นางอัญชลี วานิช เทพบุตร ส.ส.ภูเก็ต พรรคประชาธิปัตย์</p>
      <p>กระทั่งต่อมา กระทรวงเกษตรและสหกรณ์ จึงมีคำสั่งที่ 658/2537 ลงวันที่ 29 พฤศจิกายน 2537 แต่งตั้งคณะกรรมการตรวจสอบเอกสารสิทธิ ส.ป.ก. 4-01 ที่ออกให้กับราษฎรที่จังหวัดภูเก็ต</p>
      <p>โดยการสรุปผลการตรวจสอบการออกเอกสารสิทธิ ส.ป.ก.4-01 จังหวัดภูเก็ต ระบุว่า มีปัญหา 2 ประการ คือ 1. พื้นที่บางจุดเป็นป่าค่อนข้างสมบูรณ์ และ 2. พบปัญหาในการพิจารณาการปฏิบัติ ตามระเบียบคณะกรรมการปฏิรูปที่ดินเพื่อเกษตรกรรม ว่าด้วยหลักเกณฑ์ วิธีการ และเงื่อนไขในการคัดเลือกเกษตรกร ซึ่งจะมีสิทธิ์ได้รับที่ดินเพื่อเกษตรกรรม พงศ.2535 ในข้อ 6 (6) และข้อ 8 (1) รวมทั้งความหมายของคำว่า “เกษตรกร”</p>
      <figure>
        <img src="https://spcdn.springnews.co.th/wp-content/uploads/2019/06/News-14-Ins-01.2-%E0%B8%9B%E0%B8%B2%E0%B8%A3%E0%B8%B5%E0%B8%93%E0%B8%B2%E0%B8%A8%E0%B8%A3%E0%B8%B5%E0%B8%AA%E0%B8%B8%E0%B8%A7%E0%B8%A3%E0%B8%A3%E0%B8%93%E0%B8%A2%E0%B8%B7%E0%B9%88%E0%B8%99-%E0%B8%81%E0%B8%81%E0%B8%95.%E0%B8%AA%E0%B8%AD%E0%B8%9A%E0%B8%9B%E0%B8%B2%E0%B8%A3%E0%B8%B5%E0%B8%93%E0%B8%B2-%E0%B9%80%E0%B8%94%E0%B9%88%E0%B8%99.mxf_snapshot_00.01_2019.06.14_12.34.31-1024x576.jpg"/>
      </figure>
      <p>ต่อมาพรรคร่วมฝ่ายค้าน จึงได้ยื่นญัตติขอเปิดอภิปรายไม่ไว้วางใจ นายนิพนธ์ พร้อมพันธุ์ รัฐมนตรีว่าการกระทรวงเกษตรและสหกรณ์ กับ นายสุเทพ เทือกสุบรรณ รัฐมนตรีช่วยว่าการกระทรวงเกษตรและสหกรณ์ แต่ทั้งสองได้ลาออกจากตำแหน่งเสียก่อน จึงไม่มีการอภิปรายไม่ไว้วางใจในญัตติดังกล่าว ก่อนที่จะมีการยื่นญัตติขอเปิดอภิปรายไม่ไว้วางใจคณะรัฐมนตรีทั้งคณะ ในวันที่ 17-18 พ.ค. 38</p>
      <p>และหลังการอภิปรายจบลง พรรคพลังธรรม ที่มี พล.ต.จำลอง ศรีเมือง เป็นผู้นำพรรค ณ ขณะนั้น โดยเป็นหนึ่งในพรรคร่วมรัฐบาล ได้มีมติงดออกเสียง ด้วยเหตุผลว่า รัฐบาลไม่สามารถชี้แจงข้อกล่าวหาได้ อีกทั้งสมาชิกพรรคร่วมรัฐบาล ที่เป็นสมาชิกกลุ่ม 16 ได้ประกาศจะไม่ยกมือให้ฝ่ายรัฐบาล จึงกดดันให้ นายชวน หลีกภัย ต้องประกาศยุบสภา</p>
      <p>ส่วนทางด้านคดีความที่สำนักงานการปฏิรูปที่ดินจังหวัดภูเก็ต เป็นโจทก์ฟ้อง นายทศพร เทพบุตร สามีของนางอัญชลี วานิช เทพบุตร โดยในปี 52 ศาลฎีกา พิพากษาให้ นายทศพร ออกจากพื้นที่ดังกล่าว เนื่องจากเป็นผู้ไม่มีคุณสมบัติตามที่ พ.ร.บ.ปฏิรูปที่ดินเพื่อเกษตรกรรมกำหนด</p>
      <p>
        <b>เรื่องเกี่ยวกับป่า เรื่องเกี่ยวกับ สปก.4-01 เคยทำให้ผู้เกี่ยวข้องจบแบบไม่สวยมาแล้ว ส่วนเรื่องของ น.ส.ปารีณา ที่กำลังเกิดกระแสวิพากษ์วิจารณ์อย่างหนักในวันนี้ จะลงเอยอย่างไรนั้น ก็ต้องติดตามกันต่อไป   </b>
      </p>
      <p>อ้างอิงจาก <a href="http://wiki.kpi.ac.th/index.php?title=%E0%B8%AA%E0%B8%9B%E0%B8%81._4-01">สถาบันพระปกเกล้า</a></p>
    </article>
  </body>
</html>