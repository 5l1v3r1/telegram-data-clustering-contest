<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/twitter-ceosunun-hesabini-ele-geciren-hackerlardan-biri-tutuklandi-h80468.html"/>
    <meta property="og:site_name" content="Webtekno"/>
    <meta property="article:published_time" content="2019-11-25T09:31:10+00:00"/>
    <meta property="og:title" content="Twitter CEO'sunun Hesabını Ele Geçiren Hacker Tutuklandı"/>
    <meta property="og:description" content="Twitter’ın CEO’su Jack Dorsey’nin de bulunduğu birçok ünlü ismin hesaplarını ele geçiren hacker grubunun eski bir üyesi tutuklandı."/>
  </head>
  <body>
    <article>
      <h1>Twitter CEO'sunun Hesabını Ele Geçiren Hacker Tutuklandı</h1>
      <h2>Aralarında popüler sosyal medya platformu Twitter’ın CEO’su Jack Dorsey’nin de bulunduğu birçok ünlü ismin hesaplarını ele geçirmekten sorumlu olduğu düşünülen ‘Chuckling Squad’ adlı hacker grubunun eski bir üyesi tutuklandı.</h2>
      <address><time datetime="2019-11-25T09:31:10+00:00">25 Nov 2019, 09:31</time> by <a rel="author" href="https://www.webtekno.com/yazar/berkbaylancicek" target="_blank">Berk Baylançiçek</a></address>
      <p>Twitter’ın kurucusu ve CEO’su <b>Jack Dorsey</b>’nin Twitter hesabı, geçtiğimiz ağustos ayında hacklenmişti. Dorsey’nin hesabından <b>ırkçılık </b>ve <b>bombalama tehditleri</b> içeren bazı paylaşımlar yapan ‘Chuckling Squad’ adlı hacker grubu, aynı gönderilerde şirketin San Francisco’daki merkezinin bombalanacağını dahi söylemişti. </p>
      <p>Bu çarpıcı olayın ardından soruşturma başlatan kolluk kuvvetleri,<b> hacker çetesinin</b> liderlerinden birini yakalamayı başardı. Motherboard adlı internet sitesinin haberine göre Dorsey’nin hesabının hacklenmesinden sorumlu olan bilgisayar korsanı, yaklaşık iki hafta önce tutuklandı. </p>
      <figure>
        <img src="https://www.webtekno.com/images/editor/default/0002/31/040782a7d588d16c13c29c521d7bd1d637ce0fa3.jpeg"/>
      </figure>
      <p>Konuya ilişkin Motherboard’a açıklamalarda bulunan Santa Clara İlçe Bölge Savcısı, birçok kolluk kuvveti ve büronun soruşturmaya dahil olduğunu söyledi. <b>Chuckling Squad</b> adlı hacker grubu, bilgisayar korsanlarının sıkça kullandığı SIM-değiştirme olarak çevirebileceğimiz <b>SIM swap scam</b> yöntemi ile kurbanlarını avlıyor. </p>
      <p>Söz konusu teknik, hesaplara erişmek ve şifreleri sıfırlamak için genellikle<b> iki faktörlü kimlik doğrulama</b> sürecindeki bir güvenlik zafiyetinden yararlanıyor. <b>Twitter</b>, olayın ardından yaptığı açıklamada, konunun kendileriyle alakalı olmadığını söyleyerek, sorumluluğu Dorsey'nin mobil servis sağlayıcısına atmıştı. </p>
      <p><b>İLGİLİ HABER</b>:</p>
      <p>
        <a href="https://www.webtekno.com/twitter-ceosu-jack-dorseyin-hesabi-hacklendi-h75123.html">Twitter’ın Kurucusu Jack Dorsey’in Twitter Hesabı Hacklendi</a>
      </p>
      <p>Dorsey’nin yanı sıra Shane Dawson ve King Bach gibi birçok YouTube fenomeni de aynı yönteme kurban gitmişti. Ayrıca <b>SIM-değiştirme</b> tekniği kullanılarak son dönemde birçok kripto para hırsızlığı girişiminde bulunulduğunu da söylemeden geçmeyelim.</p>
      <p><b>Kaynak : </b>https://www.businessinsider.com/authorities-arrested-member-of-chuckling-squad-hacked-jack-dorsey-2019-11</p>
    </article>
  </body>
</html>