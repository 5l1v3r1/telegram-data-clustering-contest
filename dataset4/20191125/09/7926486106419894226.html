<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013361/%D8%B1%D8%A6%D8%A7%D9%84-%D8%AA%D8%B1%D8%B3%D9%86%D8%A7%DA%A9-%D8%B2%DB%8C%D8%AF%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T09:03:16+00:00"/>
    <meta property="og:title" content="رئال ترسناک زیدان"/>
    <meta property="og:description" content="زین‌الدین زیدان دوباره هنر خود را نشان داد. درست مثل ۲۰۱۶، او یک تیم آشفته را از رئالی‌ها تحویل گرفت و آن را تبدیل به یک مدعی قهرمانی کرد."/>
  </head>
  <body>
    <article>
      <h1>رئال ترسناک زیدان</h1>
      <address>
        <time datetime="2019-11-25T09:03:16+00:00">25 Nov 2019, 09:03</time>
      </address>
      <p>
        <i>زین‌الدین زیدان دوباره هنر خود را نشان داد. درست مثل ۲۰۱۶، او یک تیم آشفته را از رئالی‌ها تحویل گرفت و آن را تبدیل به یک مدعی قهرمانی کرد.</i>
      </p>
      <p>به گزارش مشرق<b>،</b> حضور مجدد <b>زیدان </b>در <b>رئال‌مادرید </b>با دردسرهای بیشتری همراه بود و این بار بیشتر زمان برد و البته پول‌های بیشتری هم در زمینه نقل و انتقالات نسبت به سه سال قبل هزینه شد، تا رئال‌مادرید دوباره تبدیل به تیمی شود که قابلیت رقابت برای قهرمانی در همه جام‌ها را دارد.</p>
      <p>زیدان نشان داده که برای تیمش فراتر از یک مربی است. او شاید بهترین ایده‌های تاکتیکی را نداشته باشد، اما مهارت‌های ارتباطی او و توانایی اش در اتخاذ تصمیم‌های جسورانه تبدیل به ویژگی‌های کلیدی شده‌اند که در تحول رئال‌مادرید نیز نقش مهمی ایفا کرده‌اند.</p>
      <blockquote>بیشتر بخوانید:<br/><a href="https://www.mashreghnews.ir/news/1012862/%D8%B1%D8%A6%D8%A7%D9%84-%D8%A8%D8%A7-%D8%B4%DA%A9%D8%B3%D8%AA-%D8%B3%D9%88%D8%B3%DB%8C%D8%AF%D8%A7%D8%AF-%D9%87%D9%85%D8%B3%D8%A7%DB%8C%D9%87-%D8%A8%D8%A7%D8%B1%D8%B3%D8%A7-%D8%B4%D8%AF"><i>رئال</i> با شکست سوسیداد همسایه بارسا شد</a></blockquote>
      <p>طی دوره اول حضور مربی فرانسوی به‌عنوان سرمربی رئال‌مادرید، قرار دادن کاسمیرو، هافبک دفاعی برزیلی در ترکیب اصلی باعث شد نقطه ضعف عمده رئال‌مادرید از بین برود و با درخشش سایر بازیکنان این تیم به سه قهرمانی متوالی در لیگ قهرمانان اروپا برسد و حالا در سال ۲۰۱۹، انعطاف‌پذیری بازیکنانی مثل فده والورده و رودریگو باعث تحول تیم شده است.</p>
      <p>درست بودن تصمیم زیدان مبنی بر انتخاب والورده و ترجیح دادن او به ستاره‌های بزرگی مثل لوکا مودریچ و تونی کروس با گذشت هر بازی بیشتر ثابت می‌شود، چون این جوان اروگوئه‌ای هر بار عملکردی بهتر از قبل دارد و کار را به جایی رسانده که دیگر کسی به ناکامی رئال‌مادرید در جذب پل پوگبا ستاره منچستریونایتد و تیم ملی فرانسه فکر نمی‌کند.</p>
      <p>زیدان همچنین مقابل فشارهایی که در مورد بازی دادن به بازیکنانی مثل ایسکو، وینیسیوس، خامس رودریگس و گرت بیل به او وارد می‌شود بی‌تفاوت بوده و ترجیح می‌دهد رودریگو مهاجم برزیلی را در ترکیب قرار دهد و پاداش این اعتماد را نیز با گل‌هایی که این بازیکن می‌زند و همکاری تیمی خوبی که با سایر بازیکنان برقرار کرده، گرفته است.</p>
      <p>رئال این هفته هم ۳-یک سوسیِداد را شکست داد تا همچنان سایه به سایه بارسلونا در صدر جدول حرکت کند. ویژگی بزرگ زیدان این است که در میان همه هیاهویی که در مورد شهرت، قیمت بازیکنان، سن و محبوبیت ستاره‌های بزرگ وجود دارد او کار خودش را انجام می‌دهد و بازیکنانی را انتخاب می‌کند که به فلسفه کاری و تاکتیکی اش بخورند و در این راه از اینکه چند بازیکن بزرگ را نیمکت‌نشین کند هم ابایی ندارد.</p>
      <p>منبع: روزنامه خبر ورزشی</p>
    </article>
  </body>
</html>