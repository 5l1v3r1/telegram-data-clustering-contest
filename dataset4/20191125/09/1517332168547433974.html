<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/lucca-bloccata-sul-tetto-dellauto-trascinata-dal-torrente-elena-salvata-dopo-ore-dal-papa/"/>
    <meta property="og:site_name" content="fanpage.it"/>
    <meta property="article:published_time" content="2019-11-25T09:22:00+00:00"/>
    <meta property="og:title" content="Lucca, bloccata sul tetto dell’auto trascinata dal torrente: Elena salvata dopo ore dal papà"/>
    <meta property="og:description" content="La drammatica esperienza di una ragazza toscana di 23 anni salvata dopo ore di attesa aggrappata al tetto della sua auto trascinata via dall'acqua del torrente in piena. a salvarla quasi per caso è stato il suo papà Pellegrino grazie a una serie di eventi fortunati che gli hanno permesso di scoprire in tempo che Elena era in difficoltà."/>
  </head>
  <body>
    <article>
      <h1>Lucca, bloccata sul tetto dell’auto trascinata dal torrente: Elena salvata dopo ore dal papà</h1>
      <h2>La drammatica esperienza di una ragazza toscana di 23 anni salvata dopo ore di attesa aggrappata al tetto della sua auto trascinata via dall’acqua del torrente in piena. a salvarla quasi per caso è stato il suo papà Pellegrino grazie a una serie di eventi fortunati che gli hanno permesso di scoprire in tempo che Elena era in difficoltà.</h2>
      <address><time datetime="2019-11-25T09:22:00+00:00">25 Nov 2019, 09:22</time> by <a rel="author" href="https://www.fanpage.it/author/antonio-palma/" target="_blank">Antonio Palma</a></address>
      <p>Travolta con la sua auto dall'acqua del <b>torrente in piena</b> e rimasta <b>aggrappata per ore alla vettura</b> in attesa e nella speranza che qualcuno si accorgesse di lei. È la drammatica esperienza vissuta nelle scorse ore da una giovane ragazza toscana di 23 anni, Elena Bravi, scampata miracolosamente al maltempo dopo un notte di terrore nell’alveo del torrente Serchio di Soraggio, in provincia di Lucca. Come racconta il quotidiano La Nazione, <b>a salvarla quasi per caso è stato il suo papà</b>, Pellegrino, grazie a una serie di eventi fortunati che gli hanno permesso di scoprire in tempo che Elena era in difficoltà. La ragazza infatti non aveva avuto la possibilità di avvertire nessuno e sarebbe rimasta ancora più a lungo in balia della forza del torrente con conseguenze drammatiche. L'episodio prima dell'alba di domenica quando la giovane stava tornado a casa dopo una notte fuori con le amiche. Per raggiungere la sua abitazione c'era da attraversare un guado che però in pochi attimi per lei si è trasformato in una trappola.</p>
      <p>L’auto è stata trascinata dalla furia della piena per decine di metri rimanendo bloccata su una grata di contenimento fluviale. La ragazza si è arrampicata sul tetto ed è rimasta aggrappata così al freddo e sotto la pioggia per lungo tempo prima che il padre andasse a cercarla. <b>Una ricerca però frutto del caso</b> visto che l'uomo in realtà era uscito di casa su richiesta di un amico per soccorrere un'altra ragazza, amica di Elena e figlia dell'altro uomo, che era rimasta bloccata con l'auto nel fango. Dopo aver aiutato la giovane, l'uomo ha scoperto che tutte le ragazze del gruppo erano rientrate a casa ma non Elena, così con l'amico hanno rifatto il possibile percorso della 23enne ritrovandola esausta sulla vettura nel mezzo del guado. Infine con l'ausilio delle corde sono riusciti a riportarla a riva salvandola ancora prima dell'arrivo dei soccorsi.</p>
    </article>
  </body>
</html>