<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013368/%D8%B1%D9%86%DA%AF%D8%B1%D8%B2-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D9%86%D8%AF%D8%A7%D8%B4%D8%AA%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T09:26:49+00:00"/>
    <meta property="og:title" content="رنگرز: تمایلی به برگزاری جام‌جهانی نداشتیم"/>
    <meta property="og:description" content="سخنگوی فدراسیون کشتی گفت: متقاضی برگزاری جام جهانی کشتی فرنگی نبودیم و علی‌رغم میل باطنی و با توجه به تعهد فدراسیون قبلی باید این مسابقات را برگزار می‌کردیم."/>
  </head>
  <body>
    <article>
      <h1>رنگرز: تمایلی به برگزاری جام‌جهانی نداشتیم</h1>
      <address>
        <time datetime="2019-11-25T09:26:49+00:00">25 Nov 2019, 09:26</time>
      </address>
      <p>
        <i>سخنگوی فدراسیون کشتی گفت: متقاضی برگزاری جام جهانی کشتی فرنگی نبودیم و علی‌رغم میل باطنی و با توجه به تعهد فدراسیون قبلی باید این مسابقات را برگزار می‌کردیم.</i>
      </p>
      <p>به گزارش مشرق، <b>حسن رنگرز</b>، سخنگوی <b>فدراسیون کشتی </b>صبح امروز میزبان اصحاب رسانه بود و به سؤالات خبرنگاران در خصوص مباحث مطرح شده پاسخ گفت.</p>
      <blockquote>بیشتر بخوانید:<br/><a href="https://www.mashreghnews.ir/news/1013263/%D8%AC%D8%A7%D9%85-%D8%AC%D9%87%D8%A7%D9%86%DB%8C-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D9%84%D8%BA%D9%88-%D8%B4%D8%AF-%D8%B9%DA%A9%D8%B3">جام جهانی کشتی <i>فرنگی</i> در ایران لغو شد +عکس</a></blockquote>
      <p>وی درباره تعویق جام جهانی کشتی فرنگی در تهران گفت: شب گذشته ایمیلی از اتحادیه جهانی مبنی بر تعویق این رقابت‌ها به فدراسیون می‌رسد و همان زمان رایزنی را با نهادهای داخلی در این باره آغاز کردیم. تمام آنچه مربوط به استاندارهای جهانی برگزاری مسابقات بوده، انجام شده است. حتی جوایز دلاری نیز که عدد قابل ملاحظه ای بود تأمین شده بود. اما این موضوع در اراده ما نبوده و نیست، هر چند تلاش می‌کنیم این مسابقات را در آخر هفته برگزار کنیم و این آمادگی را داریم و اگر این اتفاق نیفتاد این آمادگی را داریم که در اولین فرصت این رقابت‌ها را میزبانی کنیم. امیدواریم با ارائه مستندات زمینه تغییر تصمیم اتحادیه جهانی را فراهم کنیم.</p>
      <p>* جام‌جهانی رقابت اصلی نبود<br/><br/>رنگرز درباره تاثیر این موضوع در برنامه‌های فنی تیم‌ملی کشتی فرنگی گفت: برنامه‌های فنی تیم ملی مطابق آنچیزی که کادرفنی اعلام کرده بود، انجام خواهد شد. جام جهانی و باشگاه‌های جهان در مسیر آماده‌سازی تیم ملی مطرح شده بود و رقابت‌های اصلی نبود. مسابقات رنکینگ اتحادیه جهانی از جمله برنامه‌های اصلی است که در اینخصوص تصمیم‌گیری خواهد شد.</p>
      <p>* به خاطر حضور ملی‌پوشان در لیگ اردوی تیم ملی تشکیل نشد</p>
      <p>سخنگوی فدراسیون کشتی درباره برنامه‌های کادرفنی تیم ملی کشتی آزاد برای مسابقات رنکینگ گفت: 2 مسابقه را پیش رو داریم ایتالیا و لهستان، هر دو رشته آزاد و فرنگی برنامه‌های خود را ارائه کرده‌اند. با توجه به حضور ملی‌پوشان در لیگ اردوی تیم ملی تشکیل نشد و از این هفته آغاز خواهد شد.</p>
      <p>* لیگ امسال 18 میلیارد گردش مالی داشت</p>
      <p>رنگرز درباره حضور نفراتی مانند امامی و کریمی در سال المپیک در اوزان غیرالمپیکی در لیگ کشتی آزاد گفت: لیگ الزامات خاص خودش را دارد و کشتی‌گیر تعهدات لازم را به باشگاه دارد. لیگ امسال نسبت به سال‌های قبل رشد قابل قبولی داشته و حدود 18 میلیارد گردش مالی در این فصل داشته است. در کنار فوایدی که لیگ برای برطرف کردن دغدغه مالی کشتی‌گیران داشته است از نظر فنی هم مورد قبول بوده است.</p>
      <figure>
        <img src="https://media.farsnews.com/Uploaded/Files/Images/1398/07/20/13980720000301_Test_NewPhotoFree.jpg"/>
      </figure>
      <p>* هیچ برنامه‌ای تا جلسه شب گذشته اتحادیه جهانی طرح نشده بود</p>
      <p>وی درباره دلیل عدم حضور نماینده ایران در جلسه اتحادیه جهانی در خصوص تعویق جام جهانی کشتی فرنگی گفت: هیچ برنامه‌ای تا جلسه شب گذشته اتحادیه جهانی طرح نشده بود. 10 روز قبل مجارستان بدلایل فنی انصراف خود را اعلام می‌کند و چین جایگزین می‌شود. 2 روز قبل هم ژاپن انصراف خود را بدلیل مشکلات داخلی اعلام می‌کند. کما اینکه تیم کوبا وارد شده است. برنامه پروازی حضور نمایندگان و مدرسان اتحادیه جهانی نیز هماهنگ و اعلام شده بود.</p>
      <p>* تمرکز ما برای حضور موفق در المپیک خواهد بود<br/><br/>سخنگوی فدراسیون کشتی درباره تعدد برنامه‌های فنی در سال المپیک گفت: با توجه به اداره فدراسیون با سرپرست و از طرف دیگر تعویق برخی برنامه‌های فنی این فشردگی در نیمه دوم سال ایجاد شد. درباره لیگ می‌شد تمهیدات بهتری انجام شود. تصمیم داریم تمرکز ما در سال فنی پیش رو روی تیم‌های ملی بزرگسالان در راستای کسب سهمیه‌های باقیمانده و حضور موفق در المپیک خواهد بود. به همین دلیل برخی برنامه‌های فنی رده‌های سنی پایه را به سال آینده موکول کردیم. از طرفی با توجه به آسیب‌های ناشی از برگزاری اردوهای طولانی مدت در این خصوص نیز تجدید نظر صورت گرفت.<br/><br/>رنگرز افزود: از حامیان مالی و حوزه‌هایی که می‌توانند در سال المپیک در راستای مسئولیت‌های اجتماعی ورود پیدا کنند، کمک کنند تا این مدت باقیمانده را با موفقیت و کمترین آسیب به پایان برسانیم.</p>
      <p>* تلاش ما برای کسب تمام سهمیه‌ها است<br/><br/>وی درباره کسب سهمیه‌های المپیک گفت: کار کردن برای کسب نتیجه در المپیک باید در بازه‌ای 6 تا 8 ساله صورت بگیرد، اما زمان را از دست دادیم. تلاش می‌کنیم با سهمیه کامل حضور پیدا کنیم هر چند کار نسبت به گذشته سخت‌تر شده است، هم از نظر کاهش تعداد شرکت‌کنندگان و هم از نظر رقابت‌های گزینشی. اما تلاش ما همچنان بر کسب تمام سهمیه‌ها در رویدادهای پیش رو هستیم.</p>
      <p>* علی رغم میل باطنی باید جام جهانی را برگزار می‌کردیم<br/><br/>سخنگوی فدراسیون درباره اصرار فدراسیون کشتی مبنی بر برگزاری جام جهانی کشتی فرنگی علی‌رغم سطح فنی پایین این مسابقات تصریح کرد: جام جهانی دیداری تدارکاتی و از نظر فنی در درجه دوم و سوم اهمیت در سطح جهان قرار دارد. ما هم متقاضی برگزاری این مسابقات نبودیم و علی‌رغم میل باطنی با توجه به تعهد فدراسیون قبلی باید این مسابقات را طبق قوانین اتحادیه جهانی برگزار می‌کردیم.</p>
      <p>*برطرف کردن معایب لیگ نیازمند زیرساخت تعریف شده است</p>
      <p>رنگرز در خصوص برطرف کردن معایب لیگ‌های کشتی گفت: برنامه باید به گونه‌ای طراحی شود که تعداد کشتی‌گیران ملی‌پوش و همچنین کشتی‌گیران خارجی در تیم‌ها عادلانه تقسیم شود که البته نیازمند زیرساختی تعریف شده است. تیم‌هایی باید در لیگ حضور پیدا کنند که بنیه مالی مناسبی برای حمایت از کشتی‌گیران داشته باشند تا ملی‌پوشان بتوانند بصورت برابر در تیم‌ها پخش شده و نفع مالی ببرند.</p>
      <p>*انتخابی تیم ملی تلفیقی خواهد شد</p>
      <p>وی درباره برگزاری مسابقات انتخابی تیم ملی عنوان کرد: انتخابی تیم ملی تلفیقی خواهد شد. سال‌های گذشته فرآیند بگونه‌ای برگزار شد که در نهایت به این نتیجه رسیدیم که نمی‌تواند منافع ملی را تأمین کند کما اینکه در سال‌های آخر به این نتیجه رسیدیم که روش باید تغییر کند. کشتی‌گیران باید در قهرمانی کشور شرکت کنند، نفراتی که شانس حضور را از دست دادند در انتخابی جام تختی و سپس جام تختی به عنوان یکی از مراحل انتخابی تیم ملی شرکت خواهند کرد. از طرفی نفرات منتخب به تورنمنت‌های بین‌المللی با نظر کادرفنی اعزام خواهند شد.</p>
      <p>سخنگوی فدراسیون کشتی تصریح کرد: در سال‌های قبل با این مشکل مواجه بودیم که بعد از برگزاری مسابقات انتخابی نفراتی که شانس حضور در مسابقات را از دست رفته می‌دیدند، تمایلی به حضور در اردوها و کمک به نفرات اصلی نداشتند از سوی دیگر نفرات اصلی هم گاهی دچار بی‌انگیزگی می‌شدند. مسائلی که آسیب‌شناسی شد و به این نتیجه رسیدیم که تلفیقی از این فرآیند را یعنی انتخابی و انتصابی را در دستور کار داشته باشیم.</p>
      <p>*هیچ ایمیلی به اتحادیه جهانی نزده‌ایم</p>
      <p>رنگرز درباره شایعه ایمیل فدراسیون کشتی به اتحادیه جهانی مبنی بر عدم آمادگی ایران برای برگزاری جام جهانی بدلیل مشکلات امنیتی داخلی گفت: چنین اتفاقی را قویاً تکذیب می‌کنم. در آن زمان اتحادیه جهانی میزبانی خوزستان را رد کرد و مقدمات برگزاری مسابقات در تهران فراهم شد. چطور می‌شود یک ماه قبل در حالی که کشور در آرامش کامل بود، چنین ایمیلی زده شود؟ ضمن اینکه هم اینک هم آرامش و امنیت کامل در کشور برقرار است و هیچ مشکلی از این بابت وجود ندارد.</p>
      <p>*در رده پایه از مربیان سازنده استفاده می کنیم</p>
      <p>وی درباره احتمال تغییرات در کادرفنی تیم‌های ملی پایه گفت: سعی می‌کنیم در رده‌های پایه از مربیان سازنده مانند اسماعیل نژاد استفاده کنیم. اردوهای این تیم‌ها نیز به صورت غیرمتمرکز در استان‌ها برگزار خواهد شد. مجموعه مدیریتی فدراسیون کشتی در دوران گذار قرار دارد و باید اجازه دهیم مدیران فدراسیون با اراده خود اقدام به انتخاب همکاران خود کند. تلاش می‌کنیم فضا به سمتی برود که هر چه زودتر به ثبات مدیریت برسد.</p>
      <p>*باید با تدبیر مناسب مشکلات مالی را حل کنیم</p>
      <p>سخنگوی فدراسیون کشتی درباره مشکلات مالی فدراسیون و اینکه چه برنامه‌ای برای پرداخت بدهی‌ها وجود دارد گفت: در این خصوص صحبت‌های لازم انجام شده است. هر مجموعه‌ای که به مدیریت جدید تحویل داده می‌شود، قطعا دارای بدهی‌هایی است. بخشی مربوط به بدهی مالیاتی و بخش دیگر مربوط به بدهی به سازمان توسعه و تجهیز اماکن ورزشی است. تلاش ما این است که حتی المقدور برنامه‌های فنی را تعطیل نکنیم و حداقل اثرات منفی را بپذیرد. اعتبارات کمیته ملی المپیک و وزارت ورزش سقف مشخصی دارد و از برنامه پرداختی پیش بینی شده نیز جلوتر هستیم، اما تلاش می‌کنیم بخشی از اعتبارات را از طریق حامیان مالی تأمین و کاستی‌ها را جبران کنیم. درهر صورت سال المپیک را پیش رو داریم و نیازمند تدبیری مناسب برای عبور از این برهه حساس کنونی هستیم.</p>
      <p>سخنگوی فدراسیون کشتی افزود: در رقابتی مانند المپیک فدراسیون کشتی بازهم باید بار اصلی را به دوش بکشد و نقش تعیین کننده‌ای در جایگاه کاروان ورزشی ایران خواهد داشت. کشتی با این منابع مالی مصوب همواره چه در گذشته و چه اکنون همواره با چالش‌های مالی مواجه خواهد بود. فدراسیون کشتی باید با کمک و حمایت نمایندگان مجلس باید درآمد داشته باشند. مگر چند فدراسیون المپیکی و مدال آور داریم؟ این ظرفیت‌ها محدود است و نیازمند ورود بخش‌های دیگر برای حمایت از ورزشکاران این رشته است.</p>
      <p>*در بحث کرسی بین المللی دچار چالش هستیم</p>
      <p>رنگرز درباره تأثیر نداشتن کرسی‌های مهم بین‌المللی در تصمیم اتحادیه جهانی کشتی بر تعویق جام جهانی کشتی فرنگی گفت: در این حوزه بدون تعارف دچار چالش هستیم. کسب یک کرسی مهم و تاثیرگذار بین‌الملی مطالبه جدی جامعه کشتی است تا بتواند از حق ما در مجامع بین‌المللی دفاع کند. این جایگاه در مدیریت قبلی با صرف هزینه‌های زیاد و به سختی بدست آمد، اما بنابر دلایلی که برای ما مشخص نیست، از دست رفت.</p>
      <p>وی افزود: معرفی یک چهره مطرح شناخته شده مانند حمید سوریان برای دریافت یکی از این کرسی‌ها مطرح شده و رایزنی‌های خوبی هم با فدراسیون های کشورهای دیگر انجام شده است، هر چند ظرفیت فدراسیون در این زمینه محدود است و نیازمند حمایت دستگاه‌هایی حتی خارج از ورزش مانند وزارت امور خارجه و از طرفی پشتیباتی مالی مناسب هستیم. یکی از برنامه‌های جدی فدراسیون کشتی بازپس‌گیری کرسی از دست رفته ایران در اتحادیه جهانی کشتی است.</p>
      <p>*تا آکادمی کشتی کامل نشود، خانه کشتی را واگذار نمی کنیم</p>
      <p>رنگرز درباره غیبت سرمربیان تیم‌های ملی کشتی آزاد و فرنگی در لیگ های کشتی گفت: مدیران فنی تیم‌ها و اعضای کادر فنی ناظر بر رقابت‌ها بودند، هر چند حضورشان انگیزه بخش بود، اما الزامی در این خصوص وجود نداشت. </p>
      <p>وی درخصوص واگذاری خانه کشتی شماره 2 به فدراسیون جودو گفت: در صورت آماده‌سازی هتل آکادمی جدید کشتی که 85 درصد پیشرفت فیزیکی داشته، 3 خانه کشتی خواهیم داشت که لزومی به این تعداد نداریم و می‌توانیم ظرفیت‌های اضافی را در اختیار سایر فدراسیون‌ها قرار دهیم، اما تا زمانی که آن مجموعه کاملا آماده و واگذار نشود، این امکان وجود ندارد. از طرفی ساختمان اداری در خانه کشتی شماره 2 قرار دارد.</p>
      <figure>
        <img src="https://media.farsnews.com/Uploaded/Files/Images/1398/07/02/13980702000224_Test_NewPhotoFree.jpg"/>
      </figure>
      <p>*پیگیر ضرر و زیان ناشی از تعویق مسابقات جام جهانی هستیم</p>
      <p>رنگرز در پاسخ به این سوال که با توجه به اهمیت پایین رقابت‌هایی مانند جام جهانی چه از نظر فنی و چه درجه کیفی و از سوی دیگر رفتار ناشایست اتحادیه جهانی کشتی در لغو یکطرفه جام جهانی چه اصراری بر میزبانی این مسابقات وجود دارد، در حالی‌که خیلی از کشورها تمایلی به این مهم ندارند، گفت: بدلیل محدودیت‌هایی که مواجه هستیم امکان برگزاری مسابقات جهانی را نداریم، از طرفی جام تختی هم از رنکینگ اتحادیه جهانی کشتی خارج شده و تنها تورنمنتی که امکان برگزاری آن در چنین سطحی وجود داردT جام جهانی است. تمام تلاش‌ها در راستای تضمین منافع ملی و کشتی کشور است.</p>
      <p>وی افزود: حدود 120 هزار دلار برای تأمین هزینه‌های ارزی این مسابقات در نظر گرفته شده و پیش‌بینی هزینه‌ای حدود 3 میلیارد تومان می‌شود. برگزاری این مسابقات جزء تعهدات ما بوده و اکنون هم اعلام کردیم که امکان برگزاری را داریم، اما قطعا با اتحادیه جهانی در خصوص ضرر و زیانی که متوجه ایران به دلیل تعویق مسابقات شده است مکاتبه خواهیم کرد.</p>
      <p>سخنگوی فدراسیون کشتی تصریح کرد: در گذشته با توجه به شرایط اقتصادی که وجود داشت و از طرفی پرداخت هزینه‌های اسکان توسط تیم‌ها و از سوی دیگر حمایت حامیان مالی در بخش تبلیغات، نه تنها شاید از نظر مالی باری برای فدراسیون نداشت بلکه حتی از نظر مادی و معنوی هم به سود فدراسیون کشتی بود. اما در شرایط اقتصادی فعلی شاید عملاً پذیرش چنین میزبانی هایی مقرون به صرفه نباشد. بخصوص اینکه اتحادیه جهانی خواستار دریافت و پرداخت هزینه اسکان تیم‌ها به آنها شده است.</p>
      <p>منبع: فارس</p>
    </article>
  </body>
</html>