<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000113018"/>
    <meta property="og:site_name" content="MGR Online"/>
    <meta property="article:published_time" content="2019-11-25T09:01:00+00:00"/>
    <meta property="og:title" content="สลด! รถตู้กู้ภัยศรีราชานำผู้ป่วยส่งบ้านเกิด เสียหลักพุ่งชนต้นไม้พังยับ ผู้ป่วยดับ 1 เจ็บ 4 ที่โคราช"/>
    <meta property="og:description" content="ศูนย์ข่าวนครราชสีมา - สลด! รถกู้ภัยสว่างศรีราชานำผู้ป่วยกลับบ้านเกิด จ.หนองคาย หักหลบ จยย.ตัดหน้าเสียหลักพุ่งตกถนนชนต้นไม้ข้างทางพังยับ ผู้ป่วยกระเด็นออกนอกรถตายคาที่ 1 ศพ บาดเจ็บอีก 4 ราย บน ถ.มิตรภาพ อ.โนนแดง โคราช"/>
  </head>
  <body>
    <article>
      <h1>สลด! รถตู้กู้ภัยศรีราชานำผู้ป่วยส่งบ้านเกิด เสียหลักพุ่งชนต้นไม้พังยับ ผู้ป่วยดับ 1 เจ็บ 4 ที่โคราช</h1>
      <address><time datetime="2019-11-25T09:01:00+00:00">25 Nov 2019, 09:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011691601.JPEG"/>
      </figure>
      <p><b>ศูนย์ข่าวนครราชสีมา - สลด! รถกู้ภัยสว่างศรีราชานำผู้ป่วยกลับบ้านเกิด จ.หนองคาย หักหลบ จยย.ตัดหน้าเสียหลักพุ่งตกถนนชนต้นไม้ข้างทางพังยับ ผู้ป่วยกระเด็นออกนอกรถตายคาที่ 1 ศพ บาดเจ็บอีก 4 ราย บน ถ.มิตรภาพ อ.โนนแดง โคราช</b><br/><br/>วันนี้ (25 พ.ย.) ร.ต.อ.อุทิศ เอกศรี ร้อยเวรสอบสวน สภ.โนนแดง อ.โนนแดง จ.นครราชสีมา ได้แจ้งมีอุบัติเหตุรถตู้ของอาสาสมัครกู้ภัยฯ ชนต้นไม้ข้างทางบนถนนมิตรภาพ ขาออก จ.นครราชสีมา บ้านโนนไพรวัลย์ ต.โนนตาเถร อ.โนนแดง จ.นครราชสีมา จึงรุดไปตรวจสอบพร้อมหน่วยกู้ภัย มูลนิธิพุทธธรรมการกุศลนครราชสีมา (ฮุก 31) จุดโนนแดง</p>
      <figure>
        <img src="https://mpics.mgronline.com/pics/Images/562000011691602.JPEG"/>
      </figure>
      <figure>
        <img src="https://mpics.mgronline.com/pics/Images/562000011691603.JPEG"/>
      </figure>
      <p>ในที่เกิดเหตุพบรถตู้ของหน่วยกู้ภัยสว่างประทีปศรีราชา ทะเบียน นข 1644 จ.สมุทรสาคร สภาพรถพังยับเยิน มีผู้เสียชีวิตในที่เกิดเหตุ 1 รายกระเด็นออกมานอกรถ ทราบชื่อต่อมาคือ นายสมพร นะวงค์ษา อายุ 41 ปี และยังมีผู้บาดเจ็บสาหัสอีก 4 ราย เจ้าหน้าที่เร่งช่วยเหลือนำส่งโรงพยาบาลโนนแดง<br/><br/>จากการสอบสวนเบื้องต้นทราบว่าก่อนเกิดเหตุญาติได้ว่าจ้างรถตู้ของอาสาสมัครหน่วยกู้ภัยฯ ให้นำ นางสมพร นะวงค์ษา อายุ 41 ปี ชาว จ.หนองคาย ซึ่งเป็นผู้ป่วย ไปส่งที่บ้านเกิดใน จ.หนองคาย โดยมี นายกิตติภูมิ อิ่มสุข อายุ 42 ปี อาสาสมัครหน่วยกู้ภัยสว่างประทีปศรีราชา เป็นคนขับ เดินทางออกจาก อ.ศรีราชา จ.ชลบุรี ในช่วงกลางดึกของวันที่ 24 พ.ย.ที่ผ่านมา มีผู้ที่เดินทางมาด้วยกันทั้งหมด 5 คน เป็นชาย 3 คน และหญิง 2 คน</p>
      <figure>
        <img src="https://mpics.mgronline.com/pics/Images/562000011691604.JPEG"/>
      </figure>
      <figure>
        <img src="https://mpics.mgronline.com/pics/Images/562000011691605.JPEG"/>
      </figure>
      <p>เมื่อมาถึงที่เกิดเหตุมีรถจักรยานยนต์ตัดหน้าระยะกระชั้นชิด คนขับรถกู้ภัยจึงหักหลับ ทำให้เสียหลักพุ่งตกถนนชนต้นไม้ข้างทาง จนเป็นเหตุทำให้ผู้ป่วยที่อยู่หลังรถเสียชีวิต และผู้โดยสาร ทั้งเจ้าหน้าที่กู้ภัยและญาติๆ ผู้ป่วยบาดเจ็บสาหัส อย่างไรก็ตาม เจ้าหน้าที่ตำรวจจะได้สอบสวนหาสาเหตุของการเกิดอุบัติเหตุที่ชัดเจนอีกครั้ง<br/><br/>สำหรับรายชื่อผู้บาดเจ็บ ประกอบด้วย 1. นายกิตติภูมิ อิ่มสุข คนขับรถ, 2. นายประสิทธิ์ ทูลฉลาด ผู้โดยสาร, 3. นางสาวเปาทอง นะวงค์ษา ผู้โดยสาร และ 4. นายชาญชัย แซ่เจียม ส่วนผู้เสียชีวิตคือ นายสมพอน นะวงค์ษา อายุ 41 ปี ซึ่งเป็นผู้ป่วยที่ญาติต้องการนำตัวส่งกลับบ้านเกิด จ.หนองคาย</p>
      <figure>
        <img src="https://mpics.mgronline.com/pics/Images/562000011691606.JPEG"/>
      </figure>
      <figure>
        <img src="https://mpics.mgronline.com/pics/Images/562000011691607.JPEG"/>
      </figure>
      <figure>
        <img src="https://mpics.mgronline.com/pics/Images/562000011691608.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000113018"/>
      </related>
    </article>
  </body>
</html>