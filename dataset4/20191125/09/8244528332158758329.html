<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/telefonia/diveroid-e-lo-smartphone-diventa-un-computer-subacqueo_85690.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T09:41:01+00:00"/>
    <meta property="og:title" content="Diveroid, e lo smartphone diventa un computer subacqueo"/>
    <meta property="og:description" content="Una campagna su Kickstarter raggiunge in pochi giorni 10 volte l'obiettivo di finanziamento: è per realizzare una custodia subacquea per smartphone che integri un computer da immersione e la possibilità di scattare fotografie e registrare video"/>
  </head>
  <body>
    <article>
      <h1>Diveroid, e lo smartphone diventa un computer subacqueo</h1>
      <address><time datetime="2019-11-25T09:41:01+00:00">25 Nov 2019, 09:41</time> by <a rel="author">Andrea Bai</a></address>
      <p>
        <b>Una campagna su Kickstarter raggiunge in pochi giorni 10 volte l'obiettivo di finanziamento: è per realizzare una custodia subacquea per smartphone che integri un computer da immersione e la possibilità di scattare fotografie e registrare video</b>
      </p>
      <p>Un dispositivo che permetta di <b>utilizzare lo smartphone sott'acqua</b>, per fare foto e registrare video durante un'immersione ma anche per tenere traccia dei dati salienti dell'impresa, potrebbe essere il sogno di tutti gli appassionati subacquei. Un sogno che sembra destinato a diventare realtà, dal momento che una <a href="https://www.kickstarter.com/projects/officialdiveroid/diveroid-turn-your-smartphone-into-an-all-in-one-dive-gear">campagna su Kickstarter</a> che propone proprio la realizzazione di un dispositivo di questo tipo ha già raccolto in pochissimi giorni oltre 10 volte il suo obiettivo di finanziamento.</p>
      <p><b>Diveroid</b>, questo il nome del dispositivo, è di fatto una particolare custodia subacquea provvista di un piccolo computer da immersione e un'app che trasforma il cellulare in una foto/videocamera subacquea e contemporaneamente sfrutta il display del telefono per mostrare le informazioni dell'immersione, come profondità, tempo di immersione, temperatura, tempo di ascesa e mantenenre un log dell'immersione. La custodia è compatibile con la maggior parte dei modelli di smartphone oggi in commercio ed è provvista di tre pulsanti fisici per controllare il telefono.</p>
      <figure>
        <iframe src="https://www.youtube.com/embed/ekDPJ8BXl-8" width="560" height="315" data-service="Youtube" scrolling="no"/>
      </figure>
      <p>L'app, che prende il controllo della fotocamera del telefono, offre <b>modalità di ripresa grandangolare, ultragrandangolare, zoom e selfie</b>, e ovviamente la possibilità di registrare video. Un filtro rosso può essere applicato in tempo reale per compensare la perdita della lunghezza d'onda del rosso che si verifica fisiologicamente a determinate profondità con la luce solare via via filtrata dall'acqua.</p>
      <p>La custodia è adatta per <b>immersioni fino a 60 metri.</b> Tenendo traccia del percorso di immersione è ovviamente in grado di annotare anche a quale profondità una determinata fotografia sia stata scattata. Le immagini possono poi essere arricchite con un grafico e l'intera immersione può essere condivisa in forma di logbook tramite la stessa app. E quando è necessario chiamare l'imbarcazione per il rientro, l'app può inviare un messaggio di testo includendo l'esatta posizione geografica.</p>
      <p>Esistono in commercio già custodie che permettono di usare lo smartphone sott'acqua, ma Diveroid afferma di essere l'unica provvista di computer subacqueo e di integrazione delle informazioni di immersione con il comparto fotografico.</p>
      <p>Il kit Diveroid è <b>disponibile a 249 dollari durante la campagna di finanziamento</b>, ma una volta in produzione e in commercio <b>sarà proposto a 418 dollari.</b> Le prime unità dovrebbero essere <b>consegnate a febbraio 2020</b>: trovate tutte le informazioni necessarie<a href="https://www.kickstarter.com/projects/officialdiveroid/diveroid-turn-your-smartphone-into-an-all-in-one-dive-gear"> sulla pagina della campagna su Kickstarter</a>.</p>
    </article>
  </body>
</html>