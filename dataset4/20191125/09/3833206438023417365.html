<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zaradi-chumata-potreblenieto-na-svinsko-meso-e-namalyalo-s-30-916458"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T09:23:00+00:00"/>
    <meta property="og:title" content="Заради чумата потреблението на свинско месо е намаляло с 30%"/>
    <meta property="og:description" content="Африканската чума по свинете (АЧС) намали потреблението на свинско месо у нас в последните месеци с ..."/>
  </head>
  <body>
    <article>
      <h1>Заради чумата потреблението на свинско месо е намаляло с 30%</h1>
      <address>
        <time datetime="2019-11-25T09:23:00+00:00">25 Nov 2019, 09:23</time>
      </address>
      <p>Африканската чума по свинете (АЧС) намали потреблението на свинско месо у нас в последните месеци с около 30%. Това съобщи свиневъдът Вихрен Димитров.</p>
      <p>По думите му епидемията е станала причина за унищожаването на около 120 000 прасета в индустриалните свинекомплекси. Броят им представлява над една пета от общото им поголовие, което е било преди чумата да се развихри в страната, като това е и една от причините за драстичното поскъпване на свинското месо у нас.</p>
      <p>"Когато избухна чумата, цените на живо тегло се увеличиха от 2,50 лв. за килограм без ДДС за угоени прасета, а сега вече е 3,20 лв. и продължава да върви нагоре. Вече и в Европа няма ниски цени на свинското месо, от където се правят доставки за големите търговски вериги у нас", каза още Димитров пред "Монитор" .</p>
      <p>Само през септември цените на свинското са скочили с цели 45%. Това са най-високите цени на месото за последните 10 години, отчитат и от Комисията по стоковите борси и тържищата, която следи равнищата на едро.</p>
      <p>Търговците признават, че за месец цената на свинското е скочила с лев-два. От свинефермите обясняват високите цени с недостига на свинско след бума на африканската чума.</p>
    </article>
  </body>
</html>