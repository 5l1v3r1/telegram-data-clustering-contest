<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549834.html/%D9%86%D9%85%DB%8C-%DA%AF%D8%B0%D8%A7%D8%B1%DB%8C%D9%85-%D9%85%D9%88%D8%AC-%DA%AF%D8%B1%D8%A7%D9%86%DB%8C-%D8%B1%D8%A7%D9%87-%D8%A8%DB%8C%D9%81%D8%AA%D8%AF--%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D8%B1%D8%A7-%DA%A9%D9%86%D8%AA%D8%B1%D9%84-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:04:00+00:00"/>
    <meta property="og:title" content="نمی‌گذاریم موج گرانی راه بیفتد/ قیمت کالاها را کنترل می‌کنیم"/>
    <meta property="og:description" content="وزیر صنعت، معدن و تجارت گفت: افزایش قیمت بنزین آثار واقعی و روانی روی قیمت سایر کالاها دارد که ما به دنبال آن هستیم که آثار روانی را کنترل کنیم تا موج گرانی در کشور راه نیفتد."/>
  </head>
  <body>
    <article>
      <h1>نمی‌گذاریم موج گرانی راه بیفتد/ قیمت کالاها را کنترل می‌کنیم</h1>
      <h2>رحمانی در صحن علنی مجلس:</h2>
      <address>
        <time datetime="2019-11-25T09:04:00+00:00">25 Nov 2019, 09:04</time>
      </address>
      <p>وزیر صنعت، معدن و تجارت گفت: افزایش قیمت بنزین آثار واقعی و روانی روی قیمت سایر کالاها دارد که ما به دنبال آن هستیم که آثار روانی را کنترل کنیم تا موج گرانی در کشور راه نیفتد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رضا رحمانی وزیر صنعت، معدن و تجارت در جلسه علنی امروز مجلس شورای اسلامی که بحث تأثیر افزایش قیمت بنزین روی قیمت سایر کالاها و خدمات در دستور کار بود،گفت: پس از آنکه موضوع اصلاح قیمت بنزین در عالی ترین سطح نظام تصمیم گیری شد، وزارت صنعت، معدن و تجارت نیز در حوزه کاری خودش ورود پیدا کرد.</p>
      <p>  وی با اشاره به اینکه پس از آغاز اجرای طرح اصلاح قیمت بنزین، کنترل قیمت سایر کالاها توسط وزارت کشور فرماندهی شد و وزارتخانه هایی چون نفت و سایر دستگاه های مرتبط هم در این زمینه ورود کردند، افزود: یکی از دغدغه های جدی ما کنترل آثار تورمی موضوع افزایش قیمت بنزین روی قیمت سایر کالاها و خدمات بود.   وزیر صنعت معدن و تجارت متذکر شد: به محض اجرای طرح اصلاح قیمت بنزین، ما تشکیل جلسه دادیم و تا امروز به طور منظم جلسات ستاد تنظیم بازار برگزار می شود و ما به صورت لحظه ای قیمت کالاها را کنترل و رصد می کنیم.   رحمانی بیان کرد: پیش از اجرای طرح اصلاح قیمت بنزین یکسری از دستگاه ها و مؤسسات پژوهشی، تحلیل هایی را از لحاظ آثار افزایش قیمت بنزین روی قیمت سایر کالاها و خدمات انجام داده بودند که ما در جلسات اخیر خود این گزارش ها را در دستور کار قرار داده و تحلیل کرده ایم.   وی گفت: برای مثال مرکز پژوهش های مجلس سال گذشته تحقیقی در این باره انجام داده بود و نتیجه این تحقیق حاکی از آن است که افزایش قیمت بنزین 2.6 درصد روی قیمت سایر کالاها تأثیر می گذارد و مطابق با تحقیقات بانک مرکزی این تأثیر 4 درصد است.   وزیر صنعت معدن و تجارت با بیان اینکه تحلیل خود ما این است که افزایش قیمت بنزین روی قیمت سایر کالاها و خدمات یک تأثیر واقعی و یک تأثیر روانی خواهد داشت، تصریح کرد: مهمترین دغدغه ما در وهله اول آن بود که کالا به ویژه مواد غذایی به وفور در دسترس مردم باشد و از سوی دیگر نگذاریم روند تولید آسیب ببیند.   رحمانی با تأکید بر اینکه ما آثار روانی حاصل از این تصمیم را کنترل می کنیم تا موج گرانی در کشور راه نیفتد، گفت: ما آثار واقعی افزایش قیمت بنزین روی قیمت سایر کالاها و خدمات را می پذیریم اما دنبال آن هستیم که آثار روانی آن را کنترل کنیم و اجازه ندهیم کسی از این فضا سوءاستفاده کند.        </p>
    </article>
  </body>
</html>