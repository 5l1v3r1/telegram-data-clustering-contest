<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/zmones/labdarai-neabejinga-e-jennings-vertinu-galimybe-auginti-vaikus-tokioje-visuomeneje-1752525/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T09:07:00+00:00"/>
    <meta property="og:title" content="Labdarai neabejinga E. Jennings: vertinu galimybę auginti vaikus tokioje visuomenėje"/>
    <meta property="og:description" content="Reklama"/>
  </head>
  <body>
    <article>
      <h1>Labdarai neabejinga E. Jennings: vertinu galimybę auginti vaikus tokioje visuomenėje</h1>
      <address><time datetime="2019-11-25T09:07:00+00:00">25 Nov 2019, 09:07</time> by <a rel="author">Monika Rimdžiūtė | Publicum</a></address>
      <p>Reklama</p>
      <p>
        <b>Daugiau nei 20 metų Lietuvoje gyvenančią airių kilmės dainininkę Erica Jennings galima vadinti tikru pavyzdžiu visuomenėje. Žinoma moteris niekada nebijo pasisakyti jautriomis ir itin skaudžiomis temomis, yra įvairių socialinių akcijų dalyvė, o labdaringoje veikloje dalyvauja ne tik ji pati, bet ir visi šeimos nariai. Erica sako, kad nuo mažens girdėjo, jog reikia padėti likimo nuskriaustiems žmonėms, todėl šiandien stengiasi tokį pavyzdį rodyti ir savo vaikams.</b>
      </p>
      <p>Kartu su šventiniu laikotarpiu atsiranda įvairių labdaringų akcijų, kviečiančių padėti sunkiau gyvenantiems žmonėms. Dainininkės E. Jennings teigimu, daugelyje šalių Kalėdinio gerumo dvasią užgožia komercinis šydas, tačiau Lietuvoje vis dar išlaikoma sveika pusiausvyra.</p>
      <p>„Aš labai vertinu tai, kad savo vaikus auginu čia, Lietuvoje, kur kalėdiniame šurmulyje žmonės nepamiršta, jog svarbiausia – šeima, draugai, artimieji ir tie, kuriems reikalingas mūsų dosnumas, empatija bei gerumas. Man labai svarbu, kad Kalėdų metas šioje šalyje vis dar atspindi tikrąsias vertybes“, – sako E. Jennings.</p>
      <p>E. Jennings visuomet buvo neabejinga labdarai ir ištisus metus stengiasi įvairiais būdais padėti tiems, kuriems reikia pagalbos. Kartu su visa šeima ji du kartus per metus atiduoda drabužius, batus ir kitus daiktus moterų krizių centrui, Erica niekada nepraeina pro žmogų, kuriam reikia pagalbos – nesvarbu, ar tai pagyvenęs žmogus, vaikas ar suklupęs benamis.</p>
      <p>„Lietuvoje gyvenu jau daug metų ir džiaugiuosi, kad čia atsiranda įvairių formų ir iniciatyvų, kurios leidžia padėti sunkumus patiriantiems žmonėms. Pastebiu, kaip per daugelį metų pasikeitė ir visuomenės požiūris – žmonės atviresni, labiau atjaučiantys ir įsitraukę į labdaringas veiklas“, – tikina Erica.</p>
      <p>
        <b>Tapo Geros valios ambasadore</b>
      </p>
      <p>Reklama</p>
      <p>Žinoma moteris yra dalyvavusi daugelyje iniciatyvų, tarp kurių ir jaunimo projektai, didinantys supratimą apie patyčias, daugiakultūriškumą, smurtą šeimoje ar lyčių lygybę. Šiemet E. Jennings tapo ir kasmetinės Tarptautinės Kalėdų labdaros mugės Geros valios ambasadore. Šį renginį jau septynioliktąjį kartą organizuoja Tarptautinė Vilniaus moterų asociacija (IWAV), vienijanti Lietuvos ir užsienio moteris iš diplomatinio korpuso, verslo ar visuomeninių organizacijų.</p>
      <p>„Jau daug metų prisidedu prie Kalėdų mugėje dalyvaujančio Airijos stendo. Į šį labdaringą renginį įsitraukia visa mūsų šeima, įskaitant mano tėvus, seseris, o prieš keletą metų prisijungė ir mano berniukai – Pranas ir Antanas. Man labai patinka Kalėdų mugės įvairovė ir ta ypatinga dvasia, kurią sukuria skirtingų šalių susibūrimas vardan kilnaus tikslo – rinkti lėšas tiems, kuriems reikia mūsų pagalbos“, – teigia E. Jennings.</p>
      <p>Šį mėnesį Vilniaus Rotušėje vyksiančioje Kalėdų mugėje Erica ne tik prisidės prie Airijos stendo veiklų, kur mugės lankytojai galės įsigyti įvairių tradicinių airiškų skanėstų ir kitos produkcijos. Kaip Geros valios ambasadorė, dainininkė pasirodys scenoje, kur dalinsis kalėdine muzika su Mugės svečiais.</p>
      <p>„Šiemet kartu su IWAV narėmis atidarysime renginį skirtingomis kalbomis atlikdamos dainą „Tyli naktis“, o vėliau, kartu su pritariančiomis atlikėjomis – Kristina Žaldokaite, Akmeja Bru ir Elze Zaveckiene – atliksime dainos „White Christmas“ acapella versiją. Neabejoju, kad Mugės dalyviai pajus tą šventinę Kalėdų dvasią, kurią stengsimės perteikti“, – pasakoja E. Jennings.</p>
      <p>
        <b>Padėti sunkumus patiriantiems žmonėms gali kiekvienas</b>
      </p>
      <p>Tarptautinės Vilniaus moterų asociacijos organizuojama Tarptautinė Kalėdų labdaros mugė skirta įkvėpti visuomenę geriems darbams, padėti sunkumus patiriantiems žmonėms ir remti organizacijas, kurios savo didelėmis pastangomis siekia užtikrinti jų gerovę.</p>
      <p>Reklama</p>
      <p>Nuo 2003 m. kasmetinių Kalėdinių mugių pagalba paaukota daugiau nei 1 mln. eurų dešimtims organizacijų, teikiančioms įvairią pagalbą sunkumus gyvenime patiriantiems žmonėms.</p>
      <p>Praeitais metais surinkta daugiau nei 105 tūkst. eurų, kurie buvo paaukoti 8 organizacijoms, besirūpinančioms vaikais, neįgaliaisiais ir senoliais. Už surinktas lėšas įsigytos reikalingos priemonės džiugina ir nuskriaustuosius, ir pačias įstaigas, kurioms suteikta parama padeda kokybiškiau dirbti.</p>
      <p>Šiais metais jau atrinkta dešimt organizacijų, kurioms bus paaukotos lėšos, surinktos š. m. lapkričio 30 d., Vilniaus Rotušėje vyksiančios Tarptautinės Kalėdų labdaros mugės metu.</p>
    </article>
  </body>
</html>