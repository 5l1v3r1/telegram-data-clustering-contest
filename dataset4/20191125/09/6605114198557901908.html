<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/hat-ev-utan-megtalalhatjak-eross-zsolt-holttestet-2050983/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T09:59:00+00:00"/>
    <meta property="og:title" content="Hat év után megtalálhatják Erőss Zsolt holttestét"/>
    <meta property="og:description" content="Egy kínai expedíció azért indult a Himalájára, hogy az ott elhunyt sportemberek holttestteit lehozzák."/>
  </head>
  <body>
    <article>
      <h6 class="kicker">HEGYMÁSZÁS</h6>
      <h1>Hat év után megtalálhatják Erőss Zsolt holttestét</h1>
      <address>
        <time datetime="2019-11-25T09:59:00+00:00">25 Nov 2019, 09:59</time>
      </address>
      <h4>A legismertebb magyar hegymászó negyvenöt évesen halt meg a Himaláján. Egy kínai expedíció most azért is indult a hegyre, hogy az ott meghalt sportemberek holttestteit lehozzák.</h4>
      <p>A kínai csapat eddig tizenhat ember földi maradványait találta meg, lehozatalukkal kapcsolatban már felvették a kapcsolatot a hozzátartozókkal – <a href="https://www.origo.hu/itthon/20191125-hat-ev-utan-megtalalhatjak-eross-zsolt-holttestet.html">írja az Origo</a>. A magyar egyelőre nincs a megtalált áldozatok között.</p>
      <blockquote>„A hegy több honfitársunk sírja”</blockquote>
      <p>– mondta Szlankó Zoltán hegymászóoktató, hozzátéve, hogy</p>
      <blockquote>ott halt meg a tragikus sorsú dr. Gárdos Sándor (†27), akit szélvihar sodort el, illetve Várkonyi László Konyi (†54), aki jégomlás áldozata lett.</blockquote>
      <p>A hegy „él”, a mozgások előhozhatják az eltűnt holttesteket.</p>
      <p>A kínai expedíció sincs biztonságban, hiszen ha ásni kezdenek a hóban, hogy megtalálják a testeket, akár önmagukat is veszélybe sodorhatják. Így elsősorban azokat a testeket hozzák majd le, amelyekre a felszínen bukkannak rá.</p>
      <blockquote>Erőss Zsolt első magyarként 2002-ben mászta meg a 8850 méter magas Mount Everestet.</blockquote>
      <p>Hat éve, május 20-án társával, a huszonhét éves Kiss Péterrel elérte a Kancsendzönga csúcsát, de ereszkedés közben eltűntek.</p>
      <figure>
        <img src="https://kpi.mediaworks.hu/wp-content/uploads/2019/11/DMTI20130522001.jpg"/>
        <figcaption>Kancsendzönga, 2013. május 22. A Magyarok a világ nyolcezresein program által közreadott képen a magyar hegymászócsapat a nepáli Kancsendzönga 8586 méter magas csúcsára vezető útja látható. A csúcsot május 20-án sikeresen meghódító Erőss Zsolt és Kiss Péter nem értek le <br/>Fotó: Magyarok a világ nyolcezresein / MTI</figcaption>
      </figure>
      <p>Kiss Péter holttestét másnap reggel látták, Erőss Zsoltét pedig egy évvel később, 8100 méter magasságban egy rámpán fedezték fel.</p>
      <figure>
        <img src="https://kpi.mediaworks.hu/wp-content/uploads/2019/11/DKB20130326009-e1574675841258.jpg"/>
        <figcaption>Erőss Zsolt, Kiss Péter és Kollár Lajos, az expedíció magyar tagjai (b-j) 2013. március 26-án. A csapat a Himalája 8586 méteres Kancsendzönga csúcsára készült<br/>Fotó: Kallos Bea / MTI</figcaption>
      </figure>
      <p>Tavaly meghalt édesanyja korábban azt nyilatkozta, ő azt szeretné, ha fia örökre a hegyen nyugodhatna, ám</p>
      <blockquote>ha Zsolt holtteste továbbra is a rámpán hever, a kínaiak nagy valószínűséggel megtalálhatják.</blockquote>
      <p>Várkonyi László felesége, Beáta is mászó volt, de már nem megy magas hegyre. Elmesélte, hogy 2010. április 26-án a férje épp az alaptáborba ereszkedett, amikor fölötte levált egy ház méretű, 30 méteres jégtömb.</p>
      <p>„Konyi felfelé menekült, de sajnos a jégomlás pont telibe kapta. Ezt onnan tudom, hogy egy másik mászó éppen filmezett. Annyiból jó, hogy megnéztem azt a felvételt, hogy tudom, nem az ő hibája volt a baleset, és nem szenvedett. A holtteste azóta sem került elő”</p>
      <p>– mondta Várkonyi László felesége.</p>
      <p>Hozzátette: ha azzal keresnék meg, hogy megkerült és hazahoznák, nem egyezne bele. Úgy gondolja, hogy férje ott van jó helyen.</p>
      <p>
        <i>Borítókép: Erőss Zsolt a 8516 méter magas Lhoce csúcsán 2011. május 21-én</i>
      </p>
    </article>
  </body>
</html>