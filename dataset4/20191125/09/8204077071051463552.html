<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini-i-analizi/339/a/feyrplei-s-pechalba-ot-410-hil-lv-za-devetmesechieto-no-dali-shte-ima-divident-293779/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T09:48:00+00:00"/>
    <meta property="og:title" content="„Феърплей“ с печалба от 410 хил. лв. за деветмесечието, но дали ще има дивидент?"/>
    <meta property="og:description" content="Резултатът не покрива натрупания пасив през миналата година"/>
  </head>
  <body>
    <article>
      <h1>„Феърплей“ с печалба от 410 хил. лв. за деветмесечието, но дали ще има дивидент?</h1>
      <h2>Резултатът не покрива натрупания пасив през миналата година</h2>
      <address><time datetime="2019-11-25T09:48:00+00:00">25 Nov 2019, 09:48</time> by <a rel="author">Мариян Йорданов</a></address>
      <p>„Феърплей пропъртис“ АДСИЦ отчита печалба за разпределяне от 410 хил. лв. за деветмесечието на 2019 г., показва отчетът на дружеството, публикуван чрез <b><a href="http://investor.bg/bulletin">Бюлетин Investor.bg</a></b>.</p>
      <p>За същия период на миналата година печалбата за разпределяне беше 772 хил. лв., но в последното тримесечие намаля до минус 710 хил. лв., тоест разликата достигна 1,48 млн. лв.</p>
      <p>Ако натрупаната загуба за разпределяне от миналата година трябва да се покрива, пасивът от 710 хил. лв. през миналата година не може да бъде покрит от печалбата за разпределяне за деветмесечето. Дори и през третото тримесечие да няма разлика в резултата, предстои да видим тълкуванието на одитора до 31 март 2020 г.</p>
      <p>Печалбите от продажби на апартаменти се увеличават с 2,3 млн. лв. за година до 3,46 млн. лв. за деветмесечието на 2019 г. Тук влизат продажби на апртаменти в „Санта Марина“ в Созопол и „Марина хил“ в Черноморец, както и гаражи и апартаменти в проектите на компанията в местността "Малинова долина" в София.</p>
      <p>Приходите от наеми и експлоатация на инвестиционни имоти намаляват с 523 хил. лв. или 22% на годишна база до 1,92 млн. лв. за деветмесечието на 2019 г. Това са приходи от хотел „Св. Иван Рилски“ в Банско, както и „Санта Марина“ в Созопол, търговски комплекси, басейни, магазини, складове, кафета и офиси. Намалението подсказва слаб летен туристически сезон.</p>
      <p>Акциите на „Феърплей Пропъртис“ АДСИЦ поевтиняват с 10% в последните 12 месеца до 0,486 лв. за акция и 16,1 млн. лв. пазарна капитализация.</p>
      <p>
        <i>Материалът има информационен характер и не представлява препоръка за покупко-продажба на ценни книжа. Авторът притежава една акция в капитала на дружеството.</i>
      </p>
      <p>
        <i>По статията работиха: <a href="https://www.investor.bg/novini-i-analizi/339/a/feyrplei-s-pechalba-ot-410-hil-lv-za-devetmesechieto-no-dali-shte-ima-divident-293779/znvygb:znevlnacl@tznvy.pbz">Мариян Йорданов</a>, редактор <a href="https://www.investor.bg/novini-i-analizi/339/a/feyrplei-s-pechalba-ot-410-hil-lv-za-devetmesechieto-no-dali-shte-ima-divident-293779/znvygb:zvtyran.x.vinabin@tznvy.pbz">Миглена Иванова</a></i>
      </p>
    </article>
  </body>
</html>