<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/04/2146493/%D9%85%DB%8C%D8%B2%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D8%AD%D9%82%D9%88%D9%82-%D9%85%D8%B9%D9%84%D9%85%D8%A7%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-11-25T09:59:00+00:00"/>
    <meta property="og:title" content="میزان افزایش حقوق معلمان با اجرای رتبه‌بندی اعلام شد"/>
    <meta property="og:description" content="به گزارش خبرنگار اجتماعی خبرگزاری تسنیم؛ محسن حاجی‌میرزایی درباره آغاز اجرای طرح رتبه‌بندی معلمان اظهار کرد: رتبه‌بندی معلمان شب گذشته در هیئت وزیران به تصویب نهایی رسید و مقدمات اجرایی آن از هفته آینده آغاز می‌شود، در این رابطه باید شیوه‌نامه‌ای تدوین شود که نحوه تخصیص معلمان در رتبه‌ها را تعیین کند، این شیوه‌نامه آماده و به استان‌ها برای اجرا ابلاغ شده است."/>
  </head>
  <body>
    <article>
      <h1>میزان افزایش حقوق معلمان با اجرای رتبه‌بندی اعلام شد</h1>
      <h2>وزیر آموزش‌وپرورش با بیان اینکه ۷۲۰ هزار نفر مشمول رتبه‌بندی معلمان می‌شوند، میزان افزایش حقوق معلمان با اجرای این طرح را اعلام کرد.</h2>
      <address>
        <time datetime="2019-11-25T09:59:00+00:00">25 Nov 2019, 09:59</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/06/25/1398062510151515618400344.jpg"/>
      </figure>
      <p>
        <a href="https://www.tasnimnews.com/fa/service/2/%D8%A7%D8%AC%D8%AA%D9%85%D8%A7%D8%B9%DB%8C">- اخبار اجتماعی -</a>
      </p>
      <p>به گزارش خبرنگار اجتماعی <a href="https://www.tasnimnews.com/">خبرگزاری تسنیم</a>؛ محسن حاجی‌میرزایی درباره آغاز اجرای طرح رتبه‌بندی معلمان اظهار کرد: رتبه‌بندی معلمان شب گذشته در هیئت وزیران به تصویب نهایی رسید و مقدمات اجرایی آن از هفته آینده آغاز می‌شود، در این رابطه باید شیوه‌نامه‌ای تدوین شود که نحوه تخصیص معلمان در رتبه‌ها را تعیین کند، این شیوه‌نامه آماده و به استان‌ها برای اجرا ابلاغ شده است.</p>
      <p>وی افزود: بین کیفیت کار نیروی انسانی یعنی معلمان به عنوان اصلی‌ترین سرمایه آموزش‌وپرورش و نظام جبران خدمات، رابطه وجود دارد و هر چقدر این رابطه مناسب‌تر تنظیم شود، نیروها کیفی‌تر می‌شوند، رتبه‌بندی معلمان در تلاش برای ارتقای کیفیت در آموز‌ش‌وپرورش است.</p>
      <p>
        <b>720 هزار نفر مشمول رتبه‌بندی معلمان</b>
      </p>
      <p>وزیر آموزش‌وپرورش درباره افرادی که مشمول طرح رتبه‌بندی می‌شوند، گفت: تمام افرادی که مشمول طبقه‌بندی مشاغل هستند، تحت پوشش رتبه‌بندی قرار می‌گیرند که شامل آموزگاران، دبیران، هنرآموزان، مربیان پرورشی، مراقبان سلامت، معاون و مدیران و مشاوران مدارس است، در مجموع حدود 720 هزار نفر در سراسر کشور از امتیازات رتبه‌بندی بهره‌مند می‌شوند و با اختصاص به رتبه‌های مختلف برای افزایش صلاحیت حرفه‌ای و دانش تخصصی تشویق خواهند شد تا از این طریق بتوانند به رتبه‌های بالاتر ارتقاء یابند.</p>
      <p>حاجی‌میرزایی درباره شاخص‌های رتبه‌بندی معلمان مطرح‌ کرد:‌ صلاحیت‌های مورد سنجش شامل سه صلاحیت است که افراد به تناسب آن در رتبه‌های مختلف قرار می‌گیرند؛ نخست صلاحیت عمومی که همان صلاحیت‌های استخدام اولیه است، دوم، صلاحیت حرفه‌ای و سوم صلاحیت تخصصی یعنی دانش، تجربه، مهارت و نتایج حاصل از ارزیابی عملکرد و توانمندی معلمان برای ایفای مسئولیت و تلاش برای ارتقای دانش تخصصی است.</p>
      <p>
        <b>امتیاز ویژه رتبه‌بندی برای افراد با سابقه بیش از 24 سال</b>
      </p>
      <p>وی با اشاره به اینکه افراد باید حداقل دو سال سابقه معلمی داشته باشند تا تحت پوشش طرح رتبه‌بندی قرار گیرند، تصریح‌ کرد:‌ کسب رتبه اول دو سال، رتبه دوم 6 سال، رتبه سوم 12 سال، رتبه چهارم 18 سال و رتبه پنجم 24 سال سابقه معلمی نیاز دارد؛ برای افرادی که بعد از 24 سال همچنان به همکاری ادامه دهند امتیاز ویژه معادل میانگین افزایش رتبه‌بندی لحاظ شده که هر سال بین 3 تا 5 درصد به حقوق آنها اضافه می‌شود.</p>
      <p>
        <a href="http://tn.ai/2146171">رتبه‌بندی به ایستگاه آخر رسید/پرداخت حقوق معلمان براساس تجربه و شایستگی</a>
        <a href="http://tn.ai/2146130">رتبه‌بندی معلمان از هفته آینده آغاز می‌شود</a>
        <a href="http://tn.ai/2139730">صفر تا صد اجرای قطعی "رتبه‌بندی معلمان" از زبان معاون وزیر آموزش‌‌و‌پرورش</a>
      </p>
      <p>
        <b>امتیاز بیشتر معلمان ابتدایی در رتبه‌بندی</b>
      </p>
      <p>وزیر آموزش‌وپرورش گفت:‌ معلمان ابتدایی چون کار آنها دشوار است و 5 روز در هفته فعالیت می‌کنند تا 10 درصد از سایر معلمان امتیاز و برخورداری مادی بیشتری خواهند داشت.</p>
      <p>حاجی میرزایی درباره اعتبار اجرای رتبه‌بندی معلمان عنوان‌ کرد: در قانون بودجه سال 98 دو هزار میلیارد تومان برای رتبه‌بندی پیش‌بینی شده که از سوی سازمان برنامه و بودجه ابلاغ اعتبار شده است به محض اینکه افراد در رتبه‌ها جای بگیرند و عملیات اجرا آغاز شود، اعتبار را دریافت می‌کنیم.</p>
      <p>
        <b>حقوق معلمان به طور متوسط 420 هزار تومان افزایش می‌یابد</b>
      </p>
      <p>وی درباره افزایش حقوق معلمان در طرح رتبه‌بندی گفت: افرادی که در رتبه اول قرار می‌گیرند بین 200 تا 300 هزار تومان افزایش حقوق خواهند داشت و به تناسب سابقه و تجربه، حقوق افزایش می‌یابد به طور متوسط افزایش دریافتی معلمان با اجرای این طرح حدود 420 هزار تومان است.</p>
      <p>وزیر آموزش‌وپرورش متذکر شد: براساس مصوبه هیئت وزیران، زمان اعمال این افزایش اول مهر ماه 98 است و تمام افرادی که از مهر ماه با ما همکاری کردند جزو طرح رتبه‌بندی محسوب می‌شوند، پس از آنکه هیئت‌های ممیزه افراد را در رتبه‌‌ها تقسیم کردند، معوقات مربوط به رتبه‌بندی پرداخت می‌شود و ممکن است چند هفته‌ای برای ثبت‌نام و بررسی رتبه‌ افراد طول بکشد.</p>
      <p>انتهای پیام/</p>
    </article>
  </body>
</html>