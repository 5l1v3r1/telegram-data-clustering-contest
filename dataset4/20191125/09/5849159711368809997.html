<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/hyderabad-news/swine-flu-under-control-in-telangana-1-1-10610546.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T09:03:00+00:00"/>
    <meta property="og:title" content="అదుపులోనే స్వైన్‌ఫ్లూ"/>
    <meta property="og:description" content="హైదరాబాద్: చలి తీవ్రత పెరుగుతుండడంతో గ్రేటర్ వైద్య, ఆరోగ్యశాఖ అధికారులు అప్రమత్తమయ్యారు. స్వైన్‌ఫ్లూ కేసులు ప్రస్తుతం పూర్తి నియంత్రణలోనే ఉన్నాయని గడిచిన రెండేం"/>
  </head>
  <body>
    <article>
      <h1>అదుపులోనే స్వైన్‌ఫ్లూ</h1>
      <address>
        <time datetime="2019-11-25T09:03:00+00:00">25 Nov 2019, 09:03</time>
      </address>
      <p>హైదరాబాద్: చలి తీవ్రత పెరుగుతుండడంతో గ్రేటర్ వైద్య, ఆరోగ్యశాఖ అధికారులు అప్రమత్తమయ్యారు. స్వైన్‌ఫ్లూ కేసులు ప్రస్తుతం పూర్తి నియంత్రణలోనే ఉన్నాయని గడిచిన రెండేండ్లుగా కేసుల సంఖ్య భారీగా తగ్గుముఖం పట్టినట్లు హైదరాబాద్ జిల్లా వైద్య, ఆరోగ్యశాఖ అధికారి డా.వెంకటి తెలిపారు. నవంబర్ మాసంలో ఇప్పటి వరకు కేవలం 5 కేసులు మాత్రమే నగరానికి చెందిన కేసులు నమోదైనట్లు ఆయన స్పష్టం చేశారు. గ్రేటర్ మొత్తంలో 10లోపే కేసులు నమోదైనట్లు అధికారులు తెలిపారు. స్వైన్‌ఫ్లూ బాధితులకు మెరుగైన చికిత్స అందించడంతో పాటు వ్యాధిపట్ల ప్రజలకు అవగాహన కల్పించేందుకు చర్యలు తీసుకుంటున్నామని ప్రజల్లో ఇప్పటికే అవగాహన ఏర్పడిన నేపథ్యంలోనే కేసులు సంఖ్య భారీగా తగ్గుముఖం పట్టినట్లు గ్రేటర్ సర్వేలెన్స్ అధికారులు వివరించారు.<br/><br/>బాధితులకు మెరుగైన వైద్యం అందించేందుకు గాంధీ దవాఖానలో 25 పడకలతో కూడిన ప్రత్యేక ఐసోలేటెడ్ వార్డును ఏర్పాటు చేశామని, అంతేకాకుండా చిన్నపిల్లల కోసం నిలోఫర్ దవాఖానలో సైతం ప్రత్యేక వార్డును ఏర్పాటు చేసినట్లు హైదరాబాద్ డీఎం అండ్ హెచ్‌ఓ డా.వెంకటి వివరించారు. నగరంలో కొన్ని ప్రైవేటు దవాఖానలు వ్యాపార దృక్పథంతో ప్రజల్లో వ్యాధిపట్ల భయాందోళన సృష్టించే ప్రయత్నం చేస్తున్నాయని, చిన్న సమస్యను భూతద్దంలో పెద్దగా చూపించి లక్షల రూపాయలను రోగుల నుంచి గుంజుతున్నట్లు అధికారులు ఆరోపించారు. దీనిని దృష్టిలో పెట్టుకుని ప్రైవేటు దవాఖానలకు ప్రత్యేక మార్గదర్శకాలు జారీచేసినట్లు జిల్లా వైద్యాధికారి డా.వెంకటి తెలిపారు. ప్రైవేటు దవాఖానలో నమోదయ్యే ప్రతి స్వైన్‌ఫ్లూ కేసు వివరాలతో పాటు రోగి ఆరోగ్య పరిస్థితిని ఎప్పటికప్పుడు సంబంధిత దవాఖాన యాజమాన్యాలు జిల్లా వైద్య, ఆరోగ్యశాఖాధికారికి చేరవేయాలని ఆదేశించినట్లు తెలిపారు. ప్రజలు సైతం సీజనల్, అంటువ్యాధుల పట్ల అప్రమత్తంగా ఉండాలని, ఆరోగ్య నియమాలు పాటించాలని సూచించారు. ముఖ్యంగా చలికాలంలో స్వైన్‌ఫ్లూ విస్తరించే అవకాశాలున్నందున ప్రజలు జలుబు, జ్వరం వచ్చిన వెంటనే అశ్రద్ధ చేయకుండా దగ్గరలో ఉన్న ప్రభు త్వ దవాఖానను ఆశ్రయించాలన్నారు. మూడు రోజుల్లో జ్వరం, జలుబు తగ్గకుంటే వెంటనే తదుపరి వైద్యపరీక్షలు చేయించుకోవాలని, నగరంలోని అన్ని పట్టణ, ప్రాథమిక ఆరోగ్యకేంద్రాలు, సీహెచ్‌సీలు, బస్తీ దవాఖానలు, ఏరియా దవాఖాన్లలో వైద్యపరీక్షల సదుపాయం అందుబాటులో ఉన్నట్లు తెలిపారు. వ్యాధి తీవ్రత అధికంగా ఉన్నట్లు భావిస్తే వెంటనే గాంధీ, నల్లకుంట ఫీవర్ దవాఖానను ఆశ్రయించాలని సూచించారు.</p>
    </article>
  </body>
</html>