<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623268/%D8%A2%D9%86%D8%AA%DB%8C%E2%80%8C%D8%A8%DB%8C%D9%88%D8%AA%DB%8C%DA%A9-%D8%AF%D9%88%D8%B1%D9%87-%D8%AF%D8%B1%D9%85%D8%A7%D9%86-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%B1%D8%A7-%D8%B7%D9%88%D9%84%D8%A7%D9%86%DB%8C%E2%80%8C%D8%AA%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T09:19:00+00:00"/>
    <meta property="og:title" content="آنتی‌بیوتیک دوره درمان آنفلوآنزا را طولانی‌تر می‌کند"/>
    <meta property="og:description" content="یک پزشک عمومی با بیان اینکه آنفلوآنزا، یک بیماری بالینی بوده که به مراقبت های ویژه نیاز دارد، گفت: آنتی بیوتیک در این بیماری بی اثر بوده و شاید دوره درمان بیماری را طولانی تر کند."/>
  </head>
  <body>
    <article>
      <h1>آنتی‌بیوتیک دوره درمان آنفلوآنزا را طولانی‌تر می‌کند</h1>
      <h2>یک پزشک:</h2>
      <address>
        <time datetime="2019-11-25T09:19:00+00:00">25 Nov 2019, 09:19</time>
      </address>
      <p>
        <i>یک پزشک عمومی با بیان اینکه آنفلوآنزا، یک بیماری بالینی بوده که به مراقبت های ویژه نیاز دارد، گفت: آنتی بیوتیک در این بیماری بی اثر بوده و شاید دوره درمان بیماری را طولانی تر کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر پژمان غیائی در تشریح بیماری جدید آنفلوآنزا، اظهار کرد: آنفلوآنزا یک بیماری ویروسی است که ویروس های این بیماری متفاوت بوده و دائماً در حال تغییر جهش است به طوریکه یک نوع از این ویروس ها، با نام علمی H1N1 است.</p>
      <p>وی درباره مشکلاتی که این ویروس برای بدن ایجاد می کند، بیان کرد: این ویروس باعث ضعف سیستم ایمنی بدن شده و یک نوع باکتری به بدن بیمار وارد می کند که عفونت سینه را با خود همراه کرده و اغلب باعث ذات الریه می‌شود.</p>
      <p>این پزشک با بیان اینکه بیماری های ویروسی داروی خاصی ندارند و در افراد متفاوت نوع بیماری متفاوت بوده و بسیار مُسری است، تأکید کرد: تا کنون داروی خاصی برای این بیماری ساخته نشده و واکسن نیز برای همه بیماران پاسخ نمی دهد.</p>
      <p>غیائی درباره علائم این بیماری تصریح کرد: علائم این بیماری همانند سرماخوردگی یعنی سردرد، آبریزش بینی، سرفه، گلودرد، دردبدن، بی حالی و افت فشار است با این تفاوت که بسیار شدیدتر از سرماخوردگی معمولی خواهد بود.</p>
      <p>وی ادامه داد: کودکان، سالمندان، زنان باردار، مبتلایان به آسم، افرادی که عمل قلب باز انجام داده، شیمی درمانی کرده اند، دیالیز انجام می دهند و افرادی که پیوند قلب یا کلیه انجام داده اند، بیش از سایر افراد در معرض این بیماری قرار دارند و به علت ضعیف بودن سیستم ایمنی این افراد، احتمال مرگ و میر وجود دارد.</p>
      <p>این پزشک یادآور شد: استفاده از ماسک، رعایت بهداشت فردی، شستن دست ها، اجتناب از دست دادن با افراد بیمار، ایزوله افراد بیمار در منزل، استفاده از بُخور، مصرف شلغم، مرکبات و مایعات گرم در افراد بیمار توصیه می شود.</p>
      <p>غیائی خاطرنشان کرد: واکسن آنفلوآنزا برای همه افراد توصیه نمی شود و فقط به افرادی که سیستم ایمنی ضعیف تری دارند و یا در اماکن پر تجمع همانند مهدها، مدارس، خوابگاه های دانشجویی و پادگان ها هستند، توصیه می شود.</p>
      <p>وی با تأکید بر اینکه این بیماری داروی خاصی ندارد و دوره آن از هفت تا ۱۴ روز به طول می انجامد، بیان کرد: آنتی بیوتیک در این بیماری بی اثر بوده و شاید دوره درمان بیماری را طولانی تر کند اما در زمان عفونت ریه و پس از باکتریایی شدن بیماری توصیه می شود.</p>
    </article>
  </body>
</html>