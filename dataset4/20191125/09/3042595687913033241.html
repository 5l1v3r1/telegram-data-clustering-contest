<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fant-tarmbakterie-i-butikksminke-i-oslo/71845547"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T09:17:27+00:00"/>
    <meta property="og:title" content="Fant tarmbakterie i butikksminke i Oslo"/>
    <meta property="og:description" content="Undersøkte butikkjeder - hver femte sminkeprøve som ble analysert, inneholdt bakterier fra slimhinner eller muggsopp."/>
  </head>
  <body>
    <article>
      <h1>Fant tarmbakterie i butikksminke i Oslo</h1>
      <h2>Undersøkte butikkjeder - hver femte sminkeprøve som ble analysert, inneholdt bakterier fra slimhinner eller muggsopp.</h2>
      <address><time datetime="2019-11-25T09:17:27+00:00">25 Nov 2019, 09:17</time> by <a rel="author">Ruth Elise Henden</a></address>
      <p>Helsekontrollen på <a href="https://www.tv2.no/a/10926221/">TV 2</a> har undersøkt flere butikkjeder i Oslo, og avslører at sminken du prøver i butikken kan inneholde bakterier som potensielt kan gi deg infeksjoner.</p>
      <p>
        <b>- Det er jo en påminnelse om at man må tenke seg litt om og være litt forsiktige med hva man tar på, sier professor i bakteriologi ved Veterinærhøgskolen, Henning Sørum, til Dagbladet.</b>
      </p>
      <h3>Tarmbakterier i foundation</h3>
      <p>Helsekontrollen undersøkte Hennes &amp; Mauritz, Cubus, The Body Shop og Vita i Oslo, og prøvene ble analysert av Institutt for mattrygghet og infeksjonsbiologi ved Veterinærhøgskolen. Ifølge TV2 ble det i de forskjellige butikkene funnet gule stafylokokker i pudder, streptokokker i lipglosser, en mascara med tarmbakterier og foundation med muggsopp.</p>
      <p>- Folk tørker seg jo i endetarmen når de har vært på do, og de aller fleste vasker hendene etterpå, men ofte kan bakteriene likevel bli med videre. Tarmbakterier blir i praksis ført rundt om i samfunnet fordi hendene og fingrene våre er kontaktpunkter, og sminken her er bare et lite eksempel på det, forteller Sørum.</p>
      <p>
        <b>Sørum sier at han ville vært forsiktig med å bruke sminken som står på utstilling.</b>
      </p>
      <p>- Det er litt det samme som at jeg heller ikke ville delt tannbørste med noen andre. Jeg tror at hvert enkelt menneske har et eget ansvar for å passe på seg selv.</p>
      <p>Det var hos The Body Shop Karl Johan, The Body Shop Oslo City, Cubus Karl Johan og Vita Oslo Sentralstasjon det ble funnet produkter med bakterier som utgjør helserisiko.</p>
      <h3>Ingen grunn til hysteri</h3>
      <p>Sørum mener likevel at man ikke må bli hysteriske når slike tilstander blir oppdaget, fordi sjansen for at bakteriene gjør folk syke er ganske liten.</p>
      <p>- Det er jo mange gode bakterier der som ikke gjør noen ting og faktisk bidrar positivt, sier Sørum.</p>
      <p>Likevel forteller han at det aller verste scenarioet er at man sprer antibiotikaresistente bakterier.</p>
      <p>- Det vi bekymrer oss for, er såkalte MRSA-bakterier. Hvis de som er bærere sprer bakteriene på for eksempel leppestifter, så kan disse komme over på noen som ikke er bærere. Hvis den personen har et svakt immunforsvar og da blir syk, har man mindre muligheter til å behandle sykdommen med en rekke antibiotika, sier han, og avslutter:</p>
      <p>
        <b>- Men dette er aller, aller verste scenario, og sjansen for at dette skjer er veldig liten.</b>
      </p>
      <h3>Svarer på funnene</h3>
      <p>Kjedene ble presentert med funnene i undersøkelsen, og har kommet med beklagelser. Hennes &amp; Mauritz beklager at butikkene ikke har fulgt rutinene, og sier at de skal gjøre alt de kan for at dette ikke skjer igjen.</p>
      <p>Vita skriver at funnene viser at de ikke har tilfredsstillende rutiner for rengjøring av produkttestere. De vil gjøre endringer for å forebygge at dette skjer igjen.</p>
      <p>Cubus erkjenner at det har vært ulik praksis for renhold i butikkene, og at det nå er innført nye rutiner. The Body Shop sier de tar saken veldig alvorlig. De sier at de har hygienerutiner som utføres minst en gang per dag, og at disse nå skal forsterkes.</p>
    </article>
  </body>
</html>