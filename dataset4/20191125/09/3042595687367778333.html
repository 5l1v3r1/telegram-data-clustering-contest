<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/har-kjent-pa-skyld-og-anger/71856700"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T09:17:09+00:00"/>
    <meta property="og:title" content="- Har kjent på skyld og anger"/>
    <meta property="og:description" content="Henrik Larsson snakker ut om savnet av lillebroren som døde i 2009."/>
  </head>
  <body>
    <article>
      <h1>- Har kjent på skyld og anger</h1>
      <h2>Henrik Larsson snakker ut om savnet av lillebroren som døde i 2009.</h2>
      <address><time datetime="2019-11-25T09:17:09+00:00">25 Nov 2019, 09:17</time> by <a rel="author">Christian M. Hugsted</a></address>
      <p>Henrik «Henke» Larsson (48) ga seg som manager i Helsingborg i august etter bare to måneder i sjefsstolen, på grunn av hets i sosiale medier.</p>
      <p>Svensken står uten trenerjobb og fotballikonet har stilt opp i podkasten <a href="https://www.radioplay.se/podcast/nemo-moter-en-van">Nemo möter en vän</a>, der han snakker om flere betente temaer som rasisme og savnet av broren.</p>
      <p>
        <b>Det var i 2009 at lillebroren døde etter en lang kamp mot misbruk. Det skjedde samme dag som Henke Larsson spilte for Sverige mot Danmark. Han visste ingenting om dødsfallet før han ble tatt til side av landslagsledelsen etterpå.</b>
      </p>
      <p>- Jeg tenker på ham flere ganger i uka. Når jeg hører en sang, ser noe eller kanskje på kikker på gressplenen utenfor huset vårt der vi spilte fotball en sommer. Jeg tenker på ham når jeg kjører forbi kirkegården der han ligger begravd, sier Larsson og fortsetter:</p>
      <p>- Det er først nå de siste åra at jeg har forsonet meg med det, at han er der han er. Jeg kan le når jeg tenker på ham nå, det kunne jeg ikke tidligere. Hvis du spør mine foreldre så lider de fortsatt av det. Det har det fortatt veldig tungt.</p>
      <h3>Kjent på skyld</h3>
      <p>Det er svenske <a href="https://www.expressen.se/kvallsposten/sport/fotboll/sorgen-efter-broderns-dod-har-kant-skuld/">Expressen</a> som gjengir 48-åringens tanker om brorens død. Larsson forteller at han forsøkte alt for å hjelpe broren.</p>
      <p>
        <b>- Man har kjent på skyld og anger. Men jeg har gjort det jeg kunne. Jeg har betalt gjeld og nye ting til leiligheten. Til syvende og sist er det personen selv som må bestemme seg for å slutte, sier Larsson og fortsetter:</b>
      </p>
      <p>- Det er som min svigermor sier: du kan få en hest til vannet, men du kan ikke få den til å drikke. Du kan pushe dem og få dem med hele veien. Men de må ta avgjørelsen selv. Men det er veldig vanskelig. Det kan ikke være lett å bare bestemme seg for å slutte.</p>
      <h3>- Kunne fått alle pengene mine</h3>
      <p>Larsson har tidligere snakket om brorens dødsfall til P1 Sommar, gjengitt av <a href="https://www.expressen.se/sport/henke-om-sitt-livs-stora-sorg/">Expressen</a>.</p>
      <p>- Mine foreldre så ham på byen iblant. Det må være forferdelig å se barnet sitt gå under. De forsøkte alltid å hjelpe ham, de ga ham mat og husrom uansett hvordan han hadde det, og han visste at vi var der for ham, uttalte Larsson og fortsatte:</p>
      <p>- Han kunne gjerne fått alle pengene mine om han kunne garantere å bli kvitt misbruket. Han fikk klær og møbler, men når han solgte dem så sluttet jeg å gi. Han prøvde å spille på min dårlige samvittighet, men jeg sto imot. Han tigget og ba om bare litt til. Jeg hadde så mye, og han hadde et helvete.</p>
    </article>
  </body>
</html>