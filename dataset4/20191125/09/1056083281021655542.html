<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402302/%D8%AF%D8%B1-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%88%D8%A7%D9%86%D8%AA-%D8%A8%D8%A7%D8%B1%D9%87%D8%A7-%D8%A8%D8%A7%D8%B2%D9%86%DA%AF%D8%B1%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:13:35+00:00"/>
    <meta property="og:title" content="در سهمیه بنزین وانت‌بارها بازنگری می‌شود"/>
    <meta property="og:description" content="معاون بازرگانی داخلی وزارت صنعت، معدن و تجارت در پایان جلسه ستاد تنظیم بازار کشور گفت: بخشی از کالاهایی که تاثیر بیشتری از طرح اصلاح قیمت بنزین داشتند با نوسانات قیمتی مواجه شدند؛ به‌ویژه در حوزه حمل و نقل بار با وسایل نقلیه‌ای که سوخت بنزین مصرف می‌کنند این موضوع مشهودتر است؛ لذا مقرر شد در سهمیه تخصیصی به این بخش تجدیدنظر شود و مراتب در اسرع زمان به اطلاع مردم برسد."/>
  </head>
  <body>
    <article>
      <h6 class="kicker">معاون بازرگانی داخلی وزارت صمت خبر داد:</h6>
      <h1>در سهمیه بنزین وانت‌بارها بازنگری می‌شود</h1>
      <address><time datetime="2019-11-25T09:13:35+00:00">25 Nov 2019, 09:13</time> by <a rel="author">مجید معتمدی</a></address>
      <p>معاون بازرگانی داخلی وزارت صنعت، معدن و تجارت در پایان جلسه ستاد تنظیم بازار کشور گفت: بخشی از کالاهایی که تاثیر بیشتری از طرح اصلاح قیمت بنزین داشتند با نوسانات قیمتی مواجه شدند؛ به‌ویژه در حوزه حمل و نقل بار با وسایل نقلیه‌ای که سوخت بنزین مصرف می‌کنند این موضوع مشهودتر است؛ لذا مقرر شد در سهمیه تخصیصی به این بخش تجدیدنظر شود و مراتب در اسرع زمان به اطلاع مردم برسد.</p>
      <p>به گزارش ایسنا به نقل از وزارت صنعت، معدن و تجارت، عباس قبادی افزود: پیرو مصوبه ستاد تنظیم بازار، وزارت کشور و همچنین وزارت نفت مکلف شدند در این خصوص بررسی کارشناسی و دقیق تری داشته باشند که با توجه به قول مساعد وزارت نفت امیدواریم به زودی این تصمیم عملیاتی شود.</p>
      <p>
        <b>ضرورت بازنگری در سهمیه تخصیصی بنزین وانت بارها</b>
      </p>
      <p>معاون وزیر صمت تصریح کرد: سهمیه تخصیصی حال حاضر وانت بارها، برای ۱۵ روز کارکرد آنها کفایت می کند و ضروری است که برای مابقی ایام ماه بازنگری لازم انجام شود.</p>
      <p>قبادی در خصوص باقی مانده سهمیه آبان ماه وانت بار ها و انتقال آن به ماه جاری گفت: در این خصوص موارد به وزارت نفت منعکس شده است و با توجه به ظرفیت های فنی این وزارتخانه در این خصوص تصمیم گیری و اقدام خواهد کرد.</p>
      <p>وی افزود: موضوع حمل و نقل بار به ویژه در برخی اقلام کالایی و ثبات قیمت آنها تاثیر بسزایی دارد و انتظار داریم که در مواردی که ضرورت موضوع وجود دارد هر چه سریعتر تجدیدنظر شود و اقدام لازم نیز از سوی دستگاه های مرتبط از جمله وزارت نفت انجام گیرد.</p>
      <p>
        <b>اجرای مصوبات ستاد تنظیم بازار کشور لازم‌الاجراست</b>
      </p>
      <p>معاون بازرگانی داخلی وزارت صمت خاطرنشان کرد: براساس اسناد بالادستی و همچنین با تاکیدی که از سوی معاون اول رئیس‌جمهوری در جلسه اخیر ستاد تنظیم بازار کشور انجام شد، تمامی مصوبات این ستاد باید از سوی دستگاه‌های مسئول عملیاتی و اجرایی شود.</p>
      <p>قبادی تصریح کرد: برای تداوم شرایط مناسب حال حاضر در سطح بازار باید در خصوص برخی سهمیه تخصیصی بازنگری لازم انجام شود.</p>
      <p>وی گفت: در خصوص سهمیه بنزین پیک های موتوری، همچنین تاکسی های اینترنتی و وانت بارها موارد مرتبط به اطلاع وزارت نفت رسیده و حتی مصوباتی در خصوص بازنگری سهمیه وانت بارها داشتیم که وزارت نفت مکلف شد در ۴۸ ساعت آینده مقدمات فنی این موضوع را بررسی و نتایج لازم را به این ستاد اعلام کند.</p>
      <p>او خاطرنشان کرد: در گزارشی که سازمان حمایت از روند تغییرات قیمتی انواع اقلام کالایی در سطح بازار در جلسه امروز ارائه کرد، خوشبختانه در عموم کالاها شرایط قیمتی مناسب بوده و ضمن اینکه در برخی اقلام حتی کاهش قیمت داشتیم در موارد بسیاری نیز ثبات قیمت وجود دارد.</p>
      <p>انتهای پیام</p>
    </article>
  </body>
</html>