<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/ukrajinskiy-sportsmen-rozrahovuje-otrimati-viznannya-naytalanovitishogo-u-sviti-v-2020-roci-642203.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T09:04:02+00:00"/>
    <meta property="og:title" content="Український спортсмен розраховує отримати визнання найталановитішого у світі в 2020 році"/>
    <meta property="og:description" content="Михайло Кохан сповнений амбіцій"/>
  </head>
  <body>
    <article>
      <h1>Український спортсмен розраховує отримати визнання найталановитішого у світі в 2020 році</h1>
      <address>
        <time datetime="2019-11-25T09:04:02+00:00">25 Nov 2019, 09:04</time>
      </address>
      <h4>Михайло Кохан сповнений амбіцій</h4>
      <p>Як <a href="https://glavcom.ua/sport/news/ukrajinka-yaroslava-maguchih-peremogla-v-nominaciji-zirka-yaka-shodit-u-svitoviy-legkiy-atletici-641973.html">уже повідомляв «Главком»</a>, 23 листопада в Монако відбулася церемонія World Athletics Awards, на якій були визначені лауреати сезону-2019.</p>
      <p>Зокрема у номінації «Зірка, яка сходить» серед дівчат переможницею визнана віце-чемпіонка світу в стрибках у висоту з України, 18-річна Ярослава Магучих.</p>
      <p>Серед хлопців на перемогу в тій же номінації претендував ровесник Ярослави, її земляк-дніпрянин Михайло Кохан. Наш метальник молота увійшов до фінальної п’ятірки претендентів, але перемогу експерти віддали срібному призерові чемпіонату світу-2019 у бігу на 5000 метрів Селемонові Березі.</p>
      <p>Після завершення церемонії Кохан поділився враженнями з прес-службою Федерації легкої атлетики України.</p>
      <p>«Найяскравіші спогади 2019 року – дебют на дорослому чемпіонаті світу, - сказав Михайло. - Я посів там п’яте місце і встановив особистий рекорд. Також у мене були перемоги на юніорському чемпіонаті Європи і Кубку Європи U23. Нинішнє нагородження для мене не перша подія такого штибу, але точно найкрутіша з тих, на яких був присутній. Було приємно зустріти тут чимало видатних спортсменів сучасності і минулого. Так, я не переміг, але це мотивує мене на подальшу роботу. Сподіваюся, наступного року доведу, що достойний перемоги в номінації «Зірка, яка сходить».</p>
      <related>
        <a href="https://glavcom.ua/sport/news/nok-ukrajini-viplatit-ponad-10-milyoniv-stipendiy-dlya-providnih-sportsmeniv-637766.html"/>
        <a href="https://glavcom.ua/sport/news/deputat-saladuha-perehid-na-simeynu-medicinu-ne-spriyatime-nalezhnomu-rozvitku-sportu-637886.html"/>
        <a href="https://glavcom.ua/sport/news/ukrajinskiy-legkoatlet-kohan-pretenduje-na-prestizhnu-mizhnarodnu-nagorodu-638005.html"/>
      </related>
    </article>
  </body>
</html>