<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780551/%D9%85%D8%B1%D8%AF%D9%85-%D9%86%DA%AF%D8%B1%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D9%86%D8%AC-%D9%86%D8%A8%D8%A7%D8%B4%D9%86%D8%AF-%D8%A2%DA%98%D8%A7%D9%86%D8%B3-%D9%87%D8%A7-%D8%AD%D9%82-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:59:09+00:00"/>
    <meta property="og:title" content="در جمع خبرنگاران مطرح شد؛ مردم نگران افزایش قیمت برنج نباشند/آژانس‌ها حق افزایش قیمت ندارند"/>
    <meta property="og:description" content="خرم‌آباد- رئیس سازمان صنعت، معدن و تجارت لرستان با تاکید بر اینکه مردم نگران افزایش قیمت برنج در استان نباشند، گفت: ثبت سفارش و واردات برنج آزاد شده و قطعا قیمت برنج کاهش پیدا خواهد کرد."/>
  </head>
  <body>
    <article>
      <h1>در جمع خبرنگاران مطرح شد؛ مردم نگران افزایش قیمت برنج نباشند/آژانس‌ها حق افزایش قیمت ندارند</h1>
      <address>
        <time datetime="2019-11-25T09:59:09+00:00">25 Nov 2019, 09:59</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدرضا صفی خانی امروز در جمع خبرنگاران در سخنانی با اشاره به اینکه آخرین تعیین نرخی را که برای آژانس ها داشته ایم مرداد ماه سال جاری بوده است، اظهار داشت: بیشتر از نرخ اعلام شده، افزایش قیمت نخواهیم داشت.</p>
      <p>
        <b>آژانس‌ها حق افزایش قیمت را ندارند</b>
      </p>
      <p>وی با تاکید بر اینکه به اتحادیه آژانس های خرم آباد تاکید شده که به هیچ عنوان آژانس ها حق افزایش قیمت را ندارند، تصریح کرد: اما باید سریع تر اطلاعات آژانس ها وارد سامانه شوند چرا که ما موظف شده ایم تا دو ماه بر اساس پیمایش، سهیمه های مورد نظر آژانس ها را به صورت کامل در اختیارشان قرار دهیم.</p>
      <p>رئیس سازمان صنعت، معدن و تجارت لرستان، بیان داشت: آنچه که محرض و مسلم است این بوده که اعضای آژانس ها اطلاعات خود را وارد سامانه کنند و در دو ماه یاد شده، به صورت نقدی ما به تفاوت قیمت بنزین برای آنها واریز خوهد شد.</p>
      <p>صفی خانی با تاکید بر اینکه تا کنون چند پرونده تخلفاتی برای آژانس ها تشکیل داده ایم، افزود: تعزیرات حکومتی نیز در این رابطه جدی برخورد خواهد کرد.</p>
      <p>
        <b>دستور دادستان برای برخورد با مسافرکش‌های غیر قانونی</b>
      </p>
      <p>وی با اشاره به خدمات برون شهری نیز، عنوان کرد: در حال حاضر ترمینال های برون شهری ما با نرخ مصوب و قدیم خدمات را ارائه می دهند، اما یک سری مسافر کش ها در مبادی و میادین شهرهای استان وجود دارند که فعالیتشان قانونی نیست و پلاک سفید هستند که با قیمت های غیر متعارف خدمات ارائه می دهند.</p>
      <p>رئیس سازمان صنعت، معدن و تجارت لرستان، تصریح کرد: در هر ساعتی از شبانه روز اگر مردم استان به پایانه ها و ترمینال ها مراجعه کنند می توانند از خدماتشان استفاده کنند.</p>
      <p>صفی خانی، افزود: همچنین دادستان مرکز استان به نیروی انتظامی دستور داده اند که با این مسافرکش های غیر قانونی برخورد لازم را داشته باشند.</p>
      <p>
        <b>افزایش قیمت گوجه و تخم‌مرغ</b>
      </p>
      <p>وی در بخش دیگری از سخنان خود با اشاره به اینکه ما در چند کالا مانند گوجه و تخم مرغ افزایش قیمت داشته ایم، گفت: دلیل اصلی این امر این است که جلوی صادرات گرفته شده که تا چند روز آینده مشکل افزایش قیمت گوجه حل خواهد شد.</p>
      <p>رئیس سازمان صنعت، معدن و تجارت لرستان همچنین با اشاره به افزایش قیمت برنج در استان، بیان داشت: هر سال ما در این ماه این تنش را در بازار داریم و دلیل این امر این است که برای حمایت از تولیدات داخلی واردات برنج محدود و ممنوع می شود.</p>
      <p>صفی خانی، عنوان کرد: در این راستا از یک آذر ماه مجدد ثبت سفارش و واردات برنج آزاد شده و قطعا قیمت برنج کاهش پیدا خواهد کرد.</p>
      <p>
        <b>مردم اصلا نگران افزایش قیمت برنج نباشند</b>
      </p>
      <p>​​​​​​وی با تاکید بر اینکه امروز ۲۵۰ تن برنج را در ۵۰ فروشگاه زنجیره ای و بزرگ استان پخش کردیم و مردم می توانند برنج مورد نیاز خود را با قیمت مصوب و دولتی خریداری کنند، عنوان کرد: مردم اصلا نگران افزایش قیمت برنج نباشند.</p>
      <p>رئیس سازمان صنعت، معدن و تجارت لرستان، گفت: ثبت سفارش ها از یکم شروع شده، بازرگانان مجدد برنج را وارد می کنند و قطعا در رابطه با برنج مشکلی نخواهیم داشت.</p>
    </article>
  </body>
</html>