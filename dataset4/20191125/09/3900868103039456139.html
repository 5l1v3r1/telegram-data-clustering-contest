<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563160/mega-deal-o-mr-lvmh-mpernar-arno-exagorase-tin-tiffany-enanti-14-7-dis-eyrw"/>
    <meta property="og:site_name" content="NOOZ."/>
    <meta property="article:published_time" content="2019-11-25T09:07:00+00:00"/>
    <meta property="og:title" content="Mega deal: Ο mr. LVMH Μπερνάρ Αρνό εξαγόρασε την Tiffany έναντι 14,7 δισ. ευρώ"/>
    <meta property="og:description" content="Ο μεγαλύτερος στον κόσμο όμιλος ειδών πολυτελείας, ο LVMH, ανακοίνωσε σήμερα την εξαγορά της αμερικανικής κοσμηματοποιίας Tiffany έναντι του ποσού των 16,2 δισεκατομμυρίων δολαρίων, το οποίο την καθιστά τη σημαντικότερη εξαγορά στην ιστορία του ομίλου του δισεκατομμυριούχου Μπερνάρ Αρνό."/>
  </head>
  <body>
    <article>
      <h1>Mega deal: Ο mr. LVMH Μπερνάρ Αρνό εξαγόρασε την Tiffany έναντι 14,7 δισ. ευρώ</h1>
      <address>
        <time datetime="2019-11-25T09:07:00+00:00">25 Nov 2019, 09:07</time>
      </address>
      <p>
        <b>Ο μεγαλύτερος στον κόσμο όμιλος ειδών πολυτελείας, ο LVMH, ανακοίνωσε σήμερα την εξαγορά της αμερικανικής κοσμηματοποιίας Tiffany έναντι του ποσού των 16,2 δισεκατομμυρίων δολαρίων, το οποίο την καθιστά τη σημαντικότερη εξαγορά στην ιστορία του ομίλου του δισεκατομμυριούχου Μπερνάρ Αρνό.</b>
      </p>
      <p>Σε κοινή ανακοίνωση, οι δύο όμιλοι αναφέρουν πως «κατέληξαν σε οριστική συμφωνία για την απόκτηση της Tiffany από τον LVMH στην τιμή των 135 δολαρίων ανά μετοχή. Η συναλλαγή αποτιμά την Tiffany σε περίπου 14,7 δισεκατομμύρια ευρώ, δηλαδή 16,2 δισεκατομμύρια δολάρια».</p>
      <p>Ήδη από χθες το βράδυ, πηγές που γνώριζαν το θέμα είχαν δηλώσει πως η Tiffany και ο LVMH πλησίαζαν σε συμφωνία στις διαπραγματεύσεις που συνεχίζονταν από τα μέσα Οκτωβρίου.</p>
      <p>«Έχουμε τη φιλοδοξία να κάνουμε να λάμψει αυτή η εμβληματική μάρκα χρησιμοποιώντας όλη τη φροντίδα και όλη την αποφασιστικότητα που αναπτύξαμε για όλους τους οίκους που ενώθηκαν μαζί μας στη διάρκεια της ιστορίας μας», σχολίασε ο Μπερνάρ Αρνό, σύμφωνα με ανακοίνωση.</p>
      <p>Η Tiffany είναι «μια επιχείρηση που έχει μοναδική στον κόσμο κληρονομιά και θέση στην αγορά της υψηλής κοσμηματοποιίας» και η οποία «μας εμπνέει τεράστιο σεβασμό και μεγάλο θαυμασμό». «Χαιρόμαστε που θα της επιτρέψουμε να συνεχίσει να ακτινοβολεί στο μέλλον», υπογράμμισε ο Αρνό.</p>
      <p>Ο γαλλικός όμιλος είχε αρχικά προτείνει στις 15 Οκτωρίου 120 δολάρια ανά μετοχή της Tiffany, η οποία είναι γνωστή για τις βέρες και τα διαμάντια της, πριν ανεβάσει αυτή την πρόταση σε περίπου 130 δολάρια την περασμένη εβδομάδα. Αυτή η τελευταία προσφορά είχε παρακινήσει την Tiffany να αποκαλύψει τους λογαριασμούς της στον LVMH, ο οποίος τελικά αποφάσισε να προτείνει 135 δολάρια ανά μέτοχή της Tiffany.</p>
      <p>Κατά το οικονομικό έτος 2018, ο όμιλος του Μπερνάρ Αρνό έκανε πωλήσεις 46,8 δισεκατομμυρίων ευρώ, ποσό ρεκόρ, ενώ τα καθαρά κέρδη του ανήλθαν σε 6,4 δισεκατομμύρια.</p>
    </article>
  </body>
</html>