<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-igy-osztogatjak-a-balliberalis-politikusok-maguknak-a-penzt-es-a-poziciokat-budapesten/"/>
    <meta property="og:site_name" content="lokál"/>
    <meta property="article:published_time" content="2019-11-25T09:31:51+00:00"/>
    <meta property="og:title" content="Így osztogatják a balliberális politikusok maguknak a pénzt és a pozíciókat Budapesten"/>
    <meta property="og:description" content="Látványos fizetésemelések, a tisztségek számának növelése, egymás pozícióba hozása - kulcsszavakban így lehetne összefoglalni az ellenzék elmúlt másfél havi teljesítményét azokban a kerületekben, ahol hatalomra kerültek."/>
  </head>
  <body>
    <article>
      <h1>Így osztogatják a balliberális politikusok maguknak a pénzt és a pozíciókat Budapesten</h1>
      <address><time datetime="2019-11-25T09:31:51+00:00">25 Nov 2019, 09:31</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/00-Lokal-Honlap-400-x-266-1108-1-1280x851.jpg"/>
      </figure>
      <p>
        <b>Látványos fizetésemelések, a tisztségek számának növelése, egymás pozícióba hozása – kulcsszavakban így lehetne összefoglalni az ellenzék elmúlt másfél havi teljesítményét azokban a kerületekben, ahol hatalomra kerültek.</b>
      </p>
      <p>Az <a href="https://www.origo.hu/itthon/20191124-budapest-ellenzek-elso-lepesei.html">Origo</a> egyesével végigvette az általuk irányított városrészeket: a legnagyobb képviselői fizetések Zuglóban születtek, az alpolgármesterek száma a II. kerületben emelkedett a leglátványosabban, a nepotizmus újkori hazája Rákospalota lett, és a balliberális képviselők Pesterzsébeten voltak a leggyorsabbak. A bukott Gyurcsány-világ – a kirakatban Karácsony Gergellyel – visszatért Budapesten.</p>
      <p>Az önkormányzati választás előtt a budapesti ellenzék egységes arculattal és üzenettel kampányolt: zöldes-sárgás kampányanyagaikban átláthatóságot ígértek. Mi valósult meg ebből a választás óta eltelt egy-másfél hónapban? Tanulságos megnézni!</p>
      <h3>I. kerület</h3>
      <p>Talán Budaváron született a legnagyobb meglepetés az októberi voksoláson: a párbeszédes <b>V. Naszály Márta</b> úgy győzte le a fideszes Nagy Gábor Tamást a polgármesteri székért vívott harcban, hogy arra nem sokan számítottak. Bár a két jelölt között csak pár szavazat döntött, az új polgármester igencsak magabiztosan kezdett. Az I. kerületi képviselő-testület alakuló ülésén 997 200 forintos fizetést, plusz százötvenezer forint költségtérítést szavaztatott meg magának. Mindez semmi, hiszen a korábbi ciklushoz képest megduplázta az alpolgármesterek számát. </p>
      <p>A fideszes Nagy Gábor Tamásnak csupán egy helyettese volt, ráadásul Varga Antal társadalmi megbízású alpolgármesterként jóval kevesebb fizetést vihetett haza. Ehhez képest V. Naszály két főállású segítőt nevezett ki az egyik legkisebb területű budapesti városrészben: a momentumos Gelencsér Ferencet és az ex-SZDSZ-es Csobánczy Gábort.</p>
      <h3>II. kerület</h3>
      <p>Hasonló folyamatok figyelhetőek meg a szintén Budán található II. kerületben. Az elmúlt öt évben itt is a Fidesz vezette a kerületet, Láng Zsolt polgármester munkáját egy helyettes segítette. Miután az ellenzék átvette a hatalmat, azonnal elkezdte a helyi bürokráciát felduzzasztani: a szocialista Őrsi Gergely négy alpolgármestert nevezett ki. </p>
      <p>Nem nehéz kiszámolni, a mostani városvezetés az elmúlt időszakhoz képest megnégyszerezte a helyettesek számát. A <a href="https://pestisracok.hu/a-masodik-keruletben-is-bedurrant-az-ellenzeki-a-penzszivattyu/">Pesti Srácok</a> szerint a választás előtt megkötött ellenzéki háttéralku vezetett a látványos pozícióosztogatáshoz a budai kerületben. A portál számításai szerint a döntés több száz millió forintos többletköltséget jelent majd az önkormányzatnak.</p>
      <h3>III. kerület</h3>
      <p>Még mindig Budánál maradva: az önkormányzati voksolás eredményeképpen Budapest egyik legnagyobb kiterjedésű és lakosságszámú kerületében is politikai fordulat következett be, amiből egyenesen arányosan következett a pozícióhalmozás. A helyi képviselő-testület novemberben tartotta alakuló ülését, amelyen <b>Kiss László</b> MSZP-s polgármester előterjesztésére  ötre növekedett az alpolgármesterek száma.</p>
      <p>“<i>Az új baloldali polgármester első intézkedései közé tartozott, hogy az előzőleg 3 alpolgármesterrel is kiválóan működő vezetést – minden baloldali párt akaratát kielégítő módón – 5 alpolgármesterre bővítette</i>” – olvasható az óbudai Fidesz beszámolójában. Kiss nem elégedett meg ennyivel, az előzőek mellett javaslatot tett a képviselők több mint 10 százalékot meghaladó fizetésemelésére is, azonban a Fidesz-KDNP képviselőinek ellenállása miatt az előterjesztést visszavonta a testület. A kormánypárti politikusok azt javasolták, hogy az új vezetés a bérrendezést kezdje a bölcsődei, óvodai és szociális szférában dolgozókon, utána foglalkozzanak a saját jövedelmükkel.</p>
      <h3>IV. kerület</h3>
      <p>Bár a momentumos <b>Déri Tibor</b> politikai kultúraváltással kampányolt, a választást követően gyengének bizonyult ahhoz, hogy nekiszegüljön a fővárosi balliberális paktumnak. Mint ismert, a tavalyi országgyűlési választáson még Heves megyében induló, ott szavazatot is alig szerző, 34 éves politikus teljesen váratlanul legyőzte az Újpestet fejlődési pályára állító sikeres, fideszes polgármestert, Wintermantel Zsoltot, és ha már nyert, azonnal növelte az alpolgármesterek számát. Az alakuló ülésen ugyanis a balliberális többségű képviselő-testület megszavazta, hogy az elkövetkező öt évben négy helyettese legyen Dérinek, akiknek egyúttal a fizetését is megemelte. </p>
      <p>Összehasonlításképpen: az elmúlt ciklusban Wintermantelnek három segítője volt. Nem ez volt az egyetlen kellemetlen hír az észak-pesti városrészből: az ellenzéki városvezetés politikai tisztogatásba kezdett a helyi médiában, aminek keretében egy jobbikos pártpolitikust ültetett az egyik legfontosabb helyi médium vezetői székébe, továbbá rejtélyes módon eltűnt kétmilliárd forint az önkormányzat kasszájából.</p>
      <h3>VI. kerület</h3>
      <p>Párttársához hasonlóan <b>Soproni Tamás</b> terézvárosi polgármester is igyekezett valamennyi ellenzéki pártnak pozíciót adni. Előterjesztésében négy segítőt jelölt ki, csakhogy időközben kiderült, Juhász Szabolcs ellen büntetőeljárás folyik, így a helyi testület alakuló ülésén a jobbikos politikus – ideiglenesen – lekerült a napirendről. Ennek ellenére az előző időszakhoz képest nőtt az alpolgármesterek száma, hiszen a fideszes Hassay Zsófia csupán két helyettes segítségét vette igénybe. Gyorsan kiderült, Soproninak nincs különösebb kifogása a 2010 előtti balliberális világgal szemben: azt az ex-SZDSZ-es Bodnár Zoltánt nevezte ki a Terézvárosi Vagyonkezelő Nonprofit Zrt. élére, aki a K&amp;H-brókerbotrány egyik főszereplője volt. Bár Soproni a Momentum miatt vált országosan ismert politikussá, 2014-ben a baloldali összefogás terézvárosi jelöltje volt.</p>
      <p>Az Origo teljes cikkéből megtudhatja, hogy hol folytatódik még az ellenzéki pozíció- és pénzosztogatás.</p>
    </article>
  </body>
</html>