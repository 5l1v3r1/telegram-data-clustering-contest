<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/forologika/oikonomia/125923/protoboylia-tis-kybernisis-gia-ti-diagrafi-ofeilon-eos-10-eyro"/>
    <meta property="og:site_name" content="Insider"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="Διαγραφή χρεών για 500.000 οφειλέτες - Ποιους αφορά η ρύθμιση"/>
    <meta property="og:description" content="Περίπου 500.000 οφειλέτες αφορά η πρωτοβουλία της κυβέρνησης για τη διαγραφή οφειλών έως 10 ευρώ."/>
  </head>
  <body>
    <article>
      <h1>Διαγραφή χρεών για 500.000 οφειλέτες - Ποιους αφορά η ρύθμιση</h1>
      <h2>Περίπου 500.000 οφειλέτες αφορά η πρωτοβουλία της κυβέρνησης για τη διαγραφή οφειλών έως 10 ευρώ.</h2>
      <address>
        <time datetime="2019-11-25T09:00:00+00:00">25 Nov 2019, 09:00</time>
      </address>
      <p>Στη διαγραφή προστίμων και οφειλών προς το Δημόσιο<b> ύψους κάτω των 10 ευρώ </b>προχωράει η κυβέρνηση σε μια κίνηση «εξορθολογισμού» του συστήματος συλλογής δημοσίων εσόδων.</p>
      <p>Σύμφωνα <a href="https://www.kathimerini.gr/1053218/article/epikairothta/politikh/prwtovoylia-gia-th-diagrafh-ofeilwn-ews-10-eyrw">με δημοσίευμα της Καθημερινής</a>, η ρύθμιση θα αφορά<b> 500.000 οφειλέτες</b>, με αποτέλεσμα αυτομάτως να μειωθούν σε κάτω από τρία εκατομμύρια οι ληξιπρόθεσμες οφειλές.</p>
      <p>Όπως αναφέρεται, πρόκειται για μια κίνηση που πέραν των πολιτών ουσιαστικά αποφέρει όφελος και στο ίδιο το Δημόσιο και η ρύθμιση πιθανότατα θα ενσωματωθεί ως τροπολογία στο επερχόμενο φορολογικό νομοσχέδιο.</p>
      <h3>Κινήσεις «απλής λογικής»</h3>
      <p>Η συγκεκριμένη πρωτοβουλία εντάσσεται σε ένα ευρύτερο πλέγμα κινήσεων «απλής λογικής» που χωρίς να έχουν δημοσιονομικό κόστος μεταβάλλουν το σκηνικό και, όπως αποδεικνύεται από τον θετικό αντίκτυπο των αλλαγών στο πανεπιστημιακό άσυλο και στην εφαρμογή του αντικαπνιστικού νόμου, έχουν απήχηση στους πολίτες, αλλά δεν προωθήθηκαν όλα τα προηγούμενα χρόνια.</p>
      <p>Σημειώνεται πως μόνο τον Οκτώβριο η κυβέρνηση προώθησε ένα ευρύτερο πλέγμα μέτρων που άπτονται της λεγόμενης <a href="https://www.insider.gr/eidiseis/ellada/125745/terma-ta-pistopoiitika-stin-eforia">«καθημερινότητας» των πολιτών.</a> Ειδικότερα, μεταξύ άλλων, πέραν των αλλαγών στον Ποινικό Κώδικα και στον Κώδικα Ποινικής Δικονομίας και του <a href="https://www.insider.gr/eidiseis/ellada/125590/ethniko-shedio-drasis-kata-toy-kapnismatos-ola-osa-prepei-na-gnorizete">Επιχειρησιακού Σχεδίου κατά του καπνίσματος,</a> η κυβέρνηση προχώρησε στην πρόσληψη ειδικών φρουρών και εκπαιδευτικών στον τομέα της Πρωτοβάθμιας Ειδικής Αγωγής.</p>
      <p>Επίσης, ανακοινώθηκε ως δράση υπέρ των καταναλωτών η μείωση του νυχτερινού τιμολογίου στο ρεύμα. Παράλληλα, προωθείται η άμεση χορήγηση παραγώγων αίματος σε ασθενείς με σπάνια νοσήματα, χωρίς κόστος και ταλαιπωρία για τους ίδιους. Τέλος, δρομολογούνται μέτρα ενίσχυσης της διαφάνειας, όπως η σύσταση, σε κάθε υπουργείο, Μονάδας Εσωτερικού Ελέγχου, ενώ υπήρξε επιστροφή 215 εκατ. ευρώ σε περίπου 265.000 ασφαλισμένους ελεύθερους επαγγελματίες.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/oikonomia/124485/energopoieitai-i-ilektroniki-platforma-gia-ta-yperhreomena-noikokyria"/>
        <a href="https://www.insider.gr/eidiseis/oikonomia/123696/sta-16-dis-eyro-oi-lixiprothesmes-ypohreoseis-tis-kybernisis-pros-ton"/>
        <a href="https://www.insider.gr/eidiseis/oikonomia/123158/sta-104490-dis-eyro-anilthan-ton-aygoysto-ta-fesia-stin-eforia"/>
      </related>
    </article>
  </body>
</html>