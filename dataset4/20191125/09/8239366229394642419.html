<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_vyborah_prezydenta_rumunii_peremagaie_yogannis__ekzytpoly_331578.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T09:33:00+00:00"/>
    <meta property="og:title" content="На виборах президента Румунії перемагає Йоганніс - екзитполи"/>
    <meta property="og:description" content="Згідно з результатами екзитполів, за чинного голову держави Клауса Йоганніса віддали голоси понад 65 відсотків виборців. Колишня прем'єрка Віоріка Денчіле набрала лише 33,5 відсотка."/>
  </head>
  <body>
    <article>
      <h1>На виборах президента Румунії перемагає Йоганніс - екзитполи</h1>
      <h2>Згідно з результатами екзитполів, за чинного голову держави Клауса Йоганніса віддали голоси понад 65 відсотків виборців. Колишня прем'єрка Віоріка Денчіле набрала лише 33,5 відсотка.</h2>
      <address>
        <time datetime="2019-11-25T09:33:00+00:00">25 Nov 2019, 09:33</time>
      </address>
      <figure>
        <img src="https://galinfo.com.ua/media/gallery/intxt/y/o/yoganis.jpg"/>
        <figcaption>Клаус Йоганніс</figcaption>
      </figure>
      <p>На президентських виборах в Румунії, які відбулись у неділю, 24 листопада, переміг чинний голова держави Клаус Йоганніс. Згідно з результатами екзитполу, проведеного Румунським інститутом оцінки та стратегії (IRES), за нього віддали голоси 66,5 відсотка виборців. Його конкурентка, колишня прем'єрка Віоріка Денчіле, котра представляє соціал-демократів, набрала лише 33,5 відсотка голосів. Результати екзитполу CURS-Avangarde свідчать про те, що за Йоганніса проголосували 64 відсотки виборців, - передає <a href="https://www.dw.com/uk/%D0%B3%D0%BE%D0%BB%D0%BE%D0%B2%D0%BD%D0%B0/s-9874">DW</a>.</p>
      <related>
        <a href="https://galinfo.com.ua/news/u_rumunii_obyrayut_prezydenta_331539.html"/>
      </related>
      <p>За даними Центрального виборчого бюро, явка на виборах склала 49,87 відсотка. Це стало найнижчим показником з часів падіння у країні комуністичного режиму 30 років тому. Водночас на закордонних дільницях проголосували близько мільйона громадян Румунії.</p>
      <p>Нагадаємо, що Клаус Йоганніс відомий своєю проєвропейською позицією. Його партія прийшла до влади в країні на початку листопада, після того, як парламент оголосив уряду соціал-демократів на чолі із Денчіле вотум недовіри. Її уряду закидали некомпетентність, брак державних інвестицій і недостатнє використання наявних коштів ЄС. 4 листопада парламент Румунії затвердив новий уряд країни на чолі з прем'єр-міністром Людовіком Орбаном.</p>
    </article>
  </body>
</html>