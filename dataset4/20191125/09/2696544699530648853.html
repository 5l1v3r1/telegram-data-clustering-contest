<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Oslakosokkal_kotott_szerzodest_a_Disney_hogy_elkeszulhessen_a_Jegvarazs_2"/>
    <meta property="og:site_name" content="HVG.hu"/>
    <meta property="article:published_time" content="2019-11-25T09:48:00+00:00"/>
    <meta property="og:title" content="Őslakosokkal kötött szerződést a Disney, hogy elkészüljön a Jégvarázs 2."/>
    <meta property="og:description" content="Végre úgy ábrázolták őket, ahogy az nekik is megfelelt."/>
  </head>
  <body>
    <article>
      <h1>Őslakosokkal kötött szerződést a Disney, hogy elkészüljön a Jégvarázs 2.</h1>
      <address><time datetime="2019-11-25T09:48:00+00:00">25 Nov 2019, 09:48</time> by <a rel="author">hvg.hu</a></address>
      <p>
        <b>Végre úgy ábrázolták őket, ahogy az nekik is megfelelt.</b>
      </p>
      <p>Lappokkal, azaz számikkal dolgozott együtt a Disney, hogy körültekintően és jól ábrázolják azt a fiktív északi őslakos törzset, amelyik a <i><a href="https://hvg.hu/kultura/20191125_Minden_mas_filmet_durvan_lenyomott_a_Jegvarazs_2">Jégvarázs 2</a></i>-ben feltűnik.</p>
      <figure>
        <iframe src="https://www.youtube.com/embed/2OvBBGAzURQ" width="640" height="360" data-service="Youtube" scrolling="no"/>
      </figure>
      <p>Anne Lajla Utsi a Nemzetközi Számi Filmintézet vezetője, most szakértőként dolgozott együtt a Disneyvel. Szerinte ez a munkafolyamat például szolgálhat a hasonló projektekhez is, amikor őslakosok is érintettek.</p>
      <p>Az eset hátterében az áll, hogy amikor a <i>Jégvarázs</i> első részéhez a Disney az őslakos számiktól “kölcsönzött” bizonyos elemeket, azon jónéhányan felháborodtak, sértve érezték magukat.</p>
      <p>Nem újdonság, hogy miközben Hollywood hasznot húz az őslakosok egzotikusságából, arra nem veszik a fáradtságot, hogy szakértők bevonásával pontosan, hűen ábrázolják őket és az életmódjukat. Talán az amerikai őslakosok filmes ábrázolása erre a leglátványosabb példa.</p>
      <p>Utsi ezt úgy fogalmazta meg a <i><a href="https://www.cbc.ca/news/canada/north/frozen-2-consultation-sami-1.5370801">CBC News</a></i>nak, hogy </p>
      <blockquote>Az összes őslakos közösségre jellemző, hogy ha valaki kívülről használja a kultúránkat vagy inspirálódik belőle, az nekünk mindig nagy ügy.</blockquote>
      <p>A <i>Jégvarázs</i> folytatásánál a Disney megpróbálta kiköszörülni ezt a csorbát, és az alkotók azt remélik, hogy a második animációs film inkább büszkeséggel töltheti majd el a számikat.</p>
      <p>Miután a Walt Disney Company, a Nemzetközi Számi Tanács, és a norvég, svéd és finn számi parlamentek sikeresen megegyeztek egymással már el is kezdődhetett az együttműködés.</p>
      <figure>
        <iframe data-src="https://twitter.com/FINandFU/status/774168931749597184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A <i>Jégvarázs</i> elkészítéséhez a filmesek ellátogattak ugyan Norvégiába, de a számikkal nem vették fel a kapcsolatot. A <i>Jégvarázs 2-</i>nél viszont már számi drámaírók, művészek, történészek, politikai vezetők és vének is segítették őket.</p>
      <p>Az együttműködés aztán nem merült ki abban, hogy melyik karakternek hogy nézzen ki a ruhája, hanem azt a történetszálat is érintette, amely a főszereplők, Elsa és Anna őseiről szólt, illetve, hogy a királyságnak milyen kapcsolata volt a fiktív északi törzzsel.</p>
      <p>Utsi azért is örül az együttműködésnek, mert ezzel a filmmel nemzetközileg is láthatóvá vált a népük - ráadásul neki a történet is tetszik.</p>
      <p>A számik a Lappföld (Sápmi, Sábme, Saemie) nevű területen élő, finnugor nyelvű őslakosok. Ez a terület ma Finnország, Norvégia, Svédország és Oroszország (Kola-félsziget) északi részein helyezkedik el. Hagyományos szállásterületük nagyjából akkora, mint a mai Svédország, de szétszórtan élnek, és nincsenek többen százezernél. Magyarországon kevéssé ismert, de ajánlatos a „számi” név használata, mert a „lapp” nevet a nép tagjai megalázónak írja a <a href="https://hu.wikipedia.org/wiki/Sz%C3%A1mik">Wikipedia</a>.</p>
      <related>
        <a href="https://hvg.hu/kultura/20190924_Titokzatos_elveszett_nep_nyomaba_szegodik_Elza_es_Anna_a_Frozen_2_elozeteseben"/>
        <a href="https://hvg.hu/kultura/20191125_Minden_mas_filmet_durvan_lenyomott_a_Jegvarazs_2"/>
      </related>
    </article>
  </body>
</html>