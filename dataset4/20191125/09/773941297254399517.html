<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/nikos-dendias-den-tha-afisoyme-ermaio-ton-toyrkikon-voyliseon-kai-ekviasmon-tin-ellada/"/>
    <meta property="og:site_name" content="economico.gr"/>
    <meta property="article:published_time" content="2019-11-25T09:47:22+00:00"/>
    <meta property="og:title" content="Νίκος Δένδιας: Δεν θα αφήσουμε έρμαιο των τουρκικών βουλήσεων και εκβιασμών την Ελλάδα"/>
    <meta property="og:description" content="Η Ελλάδα δεν θα επιτρέψει στην Τουρκία να εκβιάζει τη χώρα χρησιμοποιώντας τις μεταναστευτικές ροές, τόνισε ο υπουργός Εξωτερικών Νίκος Δένδιας."/>
  </head>
  <body>
    <article>
      <h1>Νίκος Δένδιας: Δεν θα αφήσουμε έρμαιο των τουρκικών βουλήσεων και εκβιασμών την Ελλάδα</h1>
      <address><time datetime="2019-11-25T09:47:22+00:00">25 Nov 2019, 09:47</time> by <a rel="author">Μαίρη Φωτάκη</a></address>
      <p><b>Η Ελλάδα δεν θα επιτρέψει στην Τουρκία</b> να εκβιάζει τη χώρα χρησιμοποιώντας τις μεταναστευτικές ροές, τόνισε ο υπουργός Εξωτερικών Νίκος Δένδιας.</p>
      <p>«<b>Δεν είναι πάντα εύκολο να συνεννοηθείς με την τουρκική πλευρά</b>, ακόμα και σε πράγματα στα οποία το δίκαιο και το ορθό και το νόμιμο και το ηθικό είναι προφανές», σημείωσε ο υπουργός Εξωτερικών σε συνέντευξή του στον ραδιοφωνικό σταθμό ΣΚΑΪ. «Η Ελλάδα κάνει μια προσπάθεια καταρχήν να εξηγήσει και στην Τουρκία ότι υπάρχουν δεδομένες υποχρεώσεις και <b>η κυβέρνηση κάνει μια εσωτερική προσπάθεια να οργανώσει ένα σύστημα χειρισμού των μεταναστευτικών ροών</b> που να θωρακίζει τη χώρα και τα σύνορά της».</p>
      <p>Όπως επεσήμανε ο υπουργός Εξωτερικών οι αριθμοί αυτή τη στιγμή υπερβαίνουν και τις υπάρχουσες δυνατότητες του συστήματος και άρα πρέπει το σύστημα αυτό να εξελιχθεί πάρα πολύ γρήγορα. «<b>Υποχρέωση της ελληνικής κυβέρνησης</b> είναι -και η κυβέρνηση Μητσοτάκη θα το κάνει- <b>να θωρακίσει τη χώρα</b>.</p>
      <p><b>Δεν πρόκειται να αφήσουμε τη χώρα στο έρμαιο των τουρκικών βουλήσεων</b>, εάν η Τουρκία δεν είναι διατεθειμένη να αντιληφθεί τις υποχρεώσεις της» υπογράμμισε ο κ. Δένδιας και πρόσθεσε: «Σε εμάς η Τουρκία μπορεί να βρει έναν σοβαρό και ειλικρινή συνομιλητή, ο οποίος καταλαβαίνει και τα τουρκικά προβλήματα. Η Τουρκία φιλοξενεί 4 εκατομμύρια ανθρώπους. Η Ελλάδα είναι αυτή που παρά τη συμπεριφορά της Τουρκίας σε διάφορα θέματα δε τα συνέδεσε και στήριξε το αίτημα της Τουρκίας για να τύχει οικονομικής ενίσχυσης από την Ευρωπαϊκή Ένωση. Η Τουρκία αυτά πρέπει να τα αντιληφθεί και να τα εκτιμήσει».</p>
      <p>«Θα επιτελέσουμε το συνταγματικό μας καθήκον <b>να θωρακίσουμε τα σύνορα της χώρας</b>» επισήμανε χαρακτηριστικά ο Νίκος Δένδιας, για να συμπληρώσει πως η προμήθεια των 10 επιπλέον ταχυπλόων σκαφών είναι ένα καλό βήμα για τη φύλαξη των θαλάσσιων συνόρων.</p>
      <p>Τόνισε, επίσης, ότι έπρεπε να έχει τοποθετηθεί το εξελιγμένο <b>σύστημα καμερών και επιτήρησης</b> που θα μας επέτρεπε να βλέπουμε την κίνηση αυτών <b>που θέλουν να έρθουν στην Ελλάδα, πολύ πριν μπουν στις βάρκες,</b> κατέληξε ο Νίκος Δένδιας.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>