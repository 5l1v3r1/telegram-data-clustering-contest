<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T09:42:00+00:00"/>
    <meta property="og:title" content="تولیت آستان قدس: نباید اجازه داد به بهانه بنزین، کالاهای دیگر هم گران شود"/>
    <meta property="og:description" content="به گزارش آستان نیوز، حجت الاسلام والمسلمین احمد مروی در همایش بزرگ هشت هزار نفری بسیجیان مدافع حرم مطهر رضوی که یکشنبه شب در بارگاه منور امام رضا علیه‌السلام برگزار شد، با بیان اینکه در این چهل سال هرکجا از تفکر بسیجی استفاده کردیم نقشه‌های دشمن نقش برآب شده است، اظهار کرد: اگر ما در این چهل سال در برابر همه ترفندهای دشمنان و توطئه‌های دشمنان سربلند بیرون آمدیم، به خاطر تفکر بسیجی بوده است، بسیجی لباس و ظاهری خاص ندارد، بسیجی یک فکر و اندیشه است و همه مردم ما بسیجی هستند."/>
  </head>
  <body>
    <article>
      <h1>تولیت آستان قدس: نباید اجازه داد به بهانه بنزین، کالاهای دیگر هم گران شود</h1>
      <address>
        <time datetime="2019-11-25T09:42:00+00:00">25 Nov 2019, 09:42</time>
      </address>
      <p>تولیت آستان قدس رضوی گفت: نباید اجازه داد به بهانه گران شدن بنزین کالای دیگری گران شود.</p>
      <p>به گزارش آستان نیوز، حجت الاسلام والمسلمین احمد مروی در همایش بزرگ هشت هزار نفری بسیجیان مدافع حرم مطهر رضوی که یکشنبه شب در بارگاه منور امام رضا علیه‌السلام برگزار شد، با بیان اینکه در این چهل سال هرکجا از تفکر بسیجی استفاده کردیم نقشه‌های دشمن نقش برآب شده است، اظهار کرد: اگر ما در این چهل سال در برابر همه ترفندهای دشمنان و توطئه‌های دشمنان سربلند بیرون آمدیم، به خاطر تفکر بسیجی بوده است، بسیجی لباس و ظاهری خاص ندارد، بسیجی یک فکر و اندیشه است و همه مردم ما بسیجی هستند.</p>
      <p>وی با بیان اینکه دشمن تاکنون از تمام توان و امکانات خود برای ضربه به این انقلاب استفاده کرده اما هیچگاه موفق نبوده است، تصریح کرد: اینکه عده‌ای فریب خورده فتنه می‌کنند، آتش می‌زنند و بهانه به دست دشمنان می‌دهند، این تفکر و روحیه بسیجی ملت ایران است که توطئه دشمنان را نقش بر آب می‌کند و دشمنان را سرجایشان می‌نشاند.</p>
      <p>تولیت آستان قدس رضوی گفت: اگر دشمن امروز این قدرت را داشته باشد که این نظام مقدس را ساقط کند، این کار را به فردا موکول نخواهد کرد، اینکه تاکنون این خواست آن‌ها محقق نشده، دلیلش ضعف و ناتوانی دشمن است که نمی‌تواند در برابر ایمان و اراده ملت ایران بایستد.</p>
      <p>مروی با تأکید بر اینکه ما در همه صحنه‌ها باید حضور داشته باشیم و از انقلاب، ایمان و ناموس‌مان دفاع و حراست کنیم، ابراز کرد: مردم ما با مشکلات، سختی‌ها و دشواری‌هایی روبه رو هستند و عده زیادی از مردم کشور از گرانی و بیکاری رنج می‌برند، اما مردم این‌ها را بخاطر انقلاب، کلیت نظام و رهبری معظم انقلاب تحمل می‌کنند.</p>
      <p>تولیت آستان قدس رضوی مسئولان را برای خدمت مخلصانه و مستمر به مردم و تلاش برای رفع مشکلات اقتصادی مورد خطاب قرار داد و گفت: بر مسئولان است که فرصت‌های طلایی صبوری و بصیرت مردم را مغتنم بدانند و لحظه لحظه عمرشان را در خدمت مردم قرار دهند و تلاش کنند به حد مقدورات از رنج مردم بکاهند.</p>
      <p>مروی با اشاره به مصوبه اخیر سران نظام در خصوص افزایش قیمت بنزین، اظهار کرد: سران قوا نشستند و تصویب کردند و رهبر معظم انقلاب هم بر این تصمیم صحه گذاشتند و فرمودند در دوران امام عظیم الشان هم گاهی حضرت امام(ره) تصمیم سران قوا را به عنوان تصمیم نظام می‌پذیرفتند.</p>
      <p>وی اظهار کرد: در خصوص بنزین نیز تصمیمی گرفته شد که مردم حقیقتا بسیار صبورانه و بزرگوارانه با این تصمیم برخورد کردند، ما حساب عده‌ای قلیل، اغتشاشگر و فریب خورده را به حساب ملت بزرگ ایران نمی‌گذاریم، در هر جامعه‌ای عده‌ای فریب خورده بودند، در زمان پیغمبر(ص) و در حکومت امیر المؤمنین(ع) نیز بودند و همان فریب‌خورده‌ها در کربلا آن واقعه را رقم زدند، هیچ وقت جریان حق از این که عده‌ای فریب خورده را در مقابل خود ببیند فارغ نبوده است.</p>
      <p>تولیت آستان قدس رضوی با بیان اینکه این تصمیم برای عده‌ای زیادی از مردم شرایط را سخت کرد. ابراز کرد: مسئولان و رؤسای محترم سه قوه که این تصمیم را گرفتید و تصمیم هم تصمیم نظام تلقی شد و مردم هم با بزرگواری با این تصمیم برخورد کردند، بر شماست که نگذارید این تصمیم شرایط دشواری را بر مردم تحمیل کند، با نظارت قوی و برخورد قدرتمند اجازه ندهید به بهانه گران شدن یک کالا، صدها کالای دیگر گران شود، نگذارید به بهانه گران شدن بنزین افراد سوء استفاده‌چی برای منافع پست و زود گذر دنیایی خود هر تخلفی را مرتکب شوند.</p>
      <p>وی تأکید کرد: دولت، قوه مقننه و قوه قضاییه باید هر کدام به تناسب مسئولیتی که دارند، پاسخگوی بزرگواری مردم باشند، جواب کرامت مردم این نیست که از کنار این تصمیم آسان بگذریم و دستان سوء استفاده‌گران را در برابر این مردم نجیب باز بگذاریم.</p>
      <p>مروی تصریح کرد: ملت ایران در این 40 سال نشان دادند برای اصل انقلاب و نظام همه سختی‌ها، دشواری‌ها و محرومیت‌ها را تحمل می‌کنند اما این امر بدان معنا نیست که ما در برابر مردم احساس مسئولیت نکنیم و دست چپاول‌گران را قطع نکینم و بر بازار نظارت قوی و مستمر نداشته باشیم که عدهای به مردم ظلم کنند.</p>
      <p>وی ابراز کرد: مردم در صحنه هستند و این حضور وظیفه مسئولان را سنگین می‌کند، مسئولان وام دار مردم هستند، دستگاه‌های نظارتی پر رنگ‌تر از گذشته در بازار حضور داشته باشند تا از رهگذر این تصمیم فشار مضاعفی بر مردم حاکم نشود. </p>
      <p>
        <b>تشکیل بسیج الهامی الهی بر قلب امام(ره) بود</b>
      </p>
      <p>تولیت آستان قدس رضوی در بخش دیگری از سخنان خود ضمن گرامیداشت هفته بسیج، اظهار کرد: بدون شک امام رضوان الله تعالی علیه‌ از مصادیق روایت شریفه «المؤمن فإنه ینظر بنور الله» بودند، انسان با ایمانی که نقطه تاریک در ذهن خود ندارد و با نور خدا حرکت می‌کند و راهنمایی می‌شود.</p>
      <p>وی تشکیل بسیج را الهامی الهی بر قلب امام(ره) دانست و ابراز کرد: بسیج جریان عظیم انقلابی و مردمی است که حضرت امام راحل بنیان گذاشتند و امروز رهبری معظم انقلاب همان راه امام(ره) را پر صلابت و نورانی ادامه می‌دهند.</p>
      <p>وی افزود: در آن هنگامه‌ای که عده‌‎ای این سخن را القا می‌کردند که جنگ تمام شده و دیگر نیازی به بسیج و بسیجی نداریم، رهبر معظم انقلاب، این خلف صالح امام(ره) با صلابت، قدرت و روشن بینی و ژرف نگری از این یادگار بسیار ارزشمند امام(ره) صیانت کردند و آن را حفظ و گسترش دادند.</p>
      <p>مروی بسیج را یک فرهنگ و تفکر دانست و تصریح کرد: بسیج و بسیجی تنها یک جریان نظامی و شبه نظامی نیست، بسیج یک فکر، اندیشه و جهان بینی است که باید در همه حوزه‌ها و عرصه‌ها وجود داشته باشد.</p>
      <p>تولیت آستان قدس رضوی با بیان اینکه یکی از عرصه‌هایی که تفکر بسیج در آن حضور پیدا کرد و بسیار خوش درخشید، نیروهای نظامی بود، تصریح کرد: اگر نبود جریان عظیم بسیج معلوم نبود سرنوشت جنگ و دفاع مقدس به کجا می‌رسید، حضور این نیروهای با ایمان و مخلص، پیروزی، سرافرازی و سربلندی را برای این ملت به ارمغان آورد.</p>
      <p>وی تصریح کرد: ما بسیج و تفکر بسیجی را نباید تنها در یک جریان نظامی خلاصه و حبس کنیم، بسیج یک تفکر و اندیشه است که باید در همه شریان‌های کشور جاری و ساری باشد.</p>
      <p>
        <b>کشور نیازمند نیروهای جهادی است</b>
      </p>
      <p>تولیت آستان قدس رضوی تفکر و عمل بسیجی را تفکر و عمل جهادی معرفی و ابراز کرد: رهبری انقلاب در تعریف عمل جهادی می‌فرمایند کار جهادی یعنی کاری برخاسته از ایمان با استفاده از همه ظرفیت‌های یک انسان؛ اگر یک انسان و مدیر دارای روحیه جهادی و خدا ترس باشد و در همه رفتارش خدا را شاهد و ناظر بداند و از همه ظرفیت خود برای خدمت به مردم استفاده کند، یک عمل جهادی است و کشور و انقلاب ما به چنین نیروهایی نیاز دارد.</p>
      <p>وی تصریح کرد: اگر بخواهیم پیشرفتی در شأن ملت و انقلاب با عظمت ایران داشته باشیم و به آن نقطه مطلوب برسیم، باید کار جهادی، یعنی کاری مبتنی بر ایمان با استفاده از همه ظرفیتها داشته باشیم.<br/>حجت الاسلام والمسلمین مروی در ادامه با ذکر ویژگی‌های یک مسئول در تراز انقلاب اسلامی، ابراز کرد: کسانی که در نظام اسلامی در مسند مسئولیت‌ هستند باید دارای ایمان باشند، به مردم فکر کنند و خدمت به مردم را سرلوحه کار خود و برنامه‌های خود قرار دهند.</p>
      <p>تولیت آستان قدس رضوی با بیان این مطلب که بسیج و فکر بسیجی در همه حوزه‌ها و عرصه‌ها باید باشد تا مارا به قله کمال، پیشرفت و سرافرازی برساند، اضافه کرد: مسئولان باید نیاز، درد و مشکلات مردم را مشکلات خود بدانند و در جهت رفع آنها تمام تلاش خود را بکار ببرند، همانگونه که در دوران جنگ تحمیلی یک نیروی بسیجی بدون توقع و ادعا و بدون آنکه دنبال نام و نان باشد، تنها برای خدا حرکت و مبارزه می‌کرد و از جانش و تمام تعلقات دنیایی‌اش می‌گذشت، تا به خدا برسند.</p>
      <p>وی گفت: اگر در حوزه‌های سیاسی، امنیتی، اقتصادی و اجتماعی بخواهیم پیشرفت کنیم، بسیج بهترین الگوی و اسوه برای ماست که دوران دفاع قدس کارآمدی خود را به اثبات رسانده است. اگر ما در حوزه‌های اقتصادی با تفکر بسیجی و استفاده از همه ظرفیت‌ها کار کنیم، قطعا شرایط اقتصادی تغییر می‌کند.</p>
      <p>وی ابراز کرد: تفکر بسیجی یعنی آن کسی که در مسند مسئولیت است، از خودش و منافع شخصی‌اش عبور کند و مسئولیت را فرصتی مغتنم برای خدمت به مردم بداند نه مال و ثروت اندورزی.</p>
      <p>تولیت آستان قدس رضوی گفت: ما باید در همه عرصه‌ها فکر، اندیشه و عمل جهادی را گسترش دهیم، که هر کجا از این تفکر استفاده کردیم هیچ مانعی مارا از موفیقت باز نداشته است و هر کجا از روحیه بسیجی دور شدیم و منافع شخصی، گروهی، جناحی و باندی خود را بر منافع ملی ترجیح دادیم، متضرر شدیم و عقب نشینی کردیم.</p>
      <p>گفتنی است، در پایان این همایش تعدادی از خانواده‌های معظم شهدای مدافعان حرم و دوران دفاع مقدس تجلیل شدند.</p>
    </article>
  </body>
</html>