<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/quotu_nas_yabluka_prosto_gniyutquot_zelenska_rozpovila_scho_khoche_zminyty_u_shkilnomu_kharchuvanni"/>
    <meta property="og:site_name" content="espreso.tv"/>
    <meta property="article:published_time" content="2019-11-25T09:24:00+00:00"/>
    <meta property="og:title" content="&quot;У нас яблука просто гниють&quot;: Зеленська розповіла, що хоче змінити у шкільному харчуванні"/>
    <meta property="og:description" content="Дружина президента України заявила, що планує опікуватися реформою шкільного харчування і створити систему державної класифікації шкіл, яким потрібна допомога"/>
  </head>
  <body>
    <article>
      <h1>"У нас яблука просто гниють": Зеленська розповіла, що хоче змінити у шкільному харчуванні</h1>
      <address>
        <time datetime="2019-11-25T09:24:00+00:00">25 Nov 2019, 09:24</time>
      </address>
      <p>Дружина президента України заявила, що планує опікуватися реформою шкільного харчування і створити систему державної класифікації шкіл, яким потрібна допомога</p>
      <p>Про це Зеленська сказала в інтерв'ю, передає <a href="https://tsn.ua/ru/video/video-novini/eksklyuziv-tsn-tizhnya-elena-zelenskaya-rasskazala-o-svoih-pervyh-shagah-v-novom-statuse.html">ТСН</a>.</p>
      <p>"По-перше, тому що я мама. Ми хочемо зробити якусь класифікацію шкіл, яким треба буде допомагати по-різному. Є школи, в яких зовсім немає нічого, там буде більше фінансування", - сказала Зеленська.</p>
      <p>Перша леді заявила, що у Західній Україні пропадають врожаї яблук, які, за її словами, нема куди продавати, і їх можна спрямувати до шкіл.</p>
      <p>"У багатьох країнах є, це державна програма, дітям примусово кожному в руки дають цей стакан молока, і вони випивають. Якщо в нас буде, наприклад, програма "Яблуко для дитини"... У нас яблука, просто гниють на Західній Україні, їх нема куди продавати, там роблять з них сік, все, що завгодно, їх дуже багато", - додала Зеленська.</p>
      <p>Також дружина президента запропонувала урізноманітнити раціон школярів.</p>
      <p>"Діти все розуміють, хочу змін, а дорослі, на жаль... Мені здається, багато дорослих не розуміють, чому котлета з кашею - це погано кожного дня. В понеділок - добре. А давайте у вівторок ще й салатик якийсь додамо", - сказала Зеленська.</p>
      <ul>
        <li>Нагадаємо, раніше Олена Зеленська назвала пріоритетами своєї діяльності <a href="https://espreso.tv/news/2019/11/18/kharchuvannya_v_shkolakh_inklyuzyvni_programy_persha_ledi_zelenska_nazvala_svoyi_priorytety">харчування у школах та інклюзивні програми</a>.</li>
      </ul>
    </article>
  </body>
</html>