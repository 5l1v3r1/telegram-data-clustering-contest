<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701324-el-psc-vol-reconeixer-catalunya-com-a-nacio-i-espanya-com-a-plurinacional.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T09:59:09+00:00"/>
    <meta property="og:title" content="El PSC vol reconèixer Catalunya com a nació i Espanya com a plurinacional"/>
    <meta property="og:description" content="Els socialistes critiquen el &quot;conflicte permanent&quot; del procés català en el document marc que es debatrà al pròxim congrés del partit Lamenten la &quot;manca d'imparcialitat&quot; dels mitjans públics"/>
  </head>
  <body>
    <article>
      <h1>El PSC vol reconèixer Catalunya com a nació i Espanya com a plurinacional</h1>
      <address><time datetime="2019-11-25T09:59:09+00:00">25 Nov 2019, 09:59</time> by <a rel="author">ACN</a></address>
      <ul>
        <li>
          <b>Els socialistes critiquen el “conflicte permanent” del procés català i lamenten la “manca d’imparcialitat” dels mitjans públics</b>
        </li>
      </ul>
      <p>El PSC aposta per reconèixer Catalunya com a nació i Espanya com a un estat plurinacional. Així ho assenyala una de les propostes que el partit inclou en el document marc que debatrà en el XIV congrés els propers 13 i 15 de desembre. Sota el títol ’Una Catalunya unida en la diversitat i ben governada’, els socialistes constaten que tant Catalunya com la resta d’Espanya són “plurals i diversos” amb un conjunt de pobles “amb singularitat pròpia, amb llaços socials, culturals i polítics que els han mantingut units”. El PSC, però, lamenta que amb el procés independentista s’hagi “dividit” la societat. Han lamentat que el “conflicte permanent” s’hagi agreujat pel victimisme “a través de la tergiversació de la història”.</p>
      <p>En el document, la formació critica que s’hagi agreujat aquest “victimisme” amb “l’ús partidista de les institucions democràtiques i de dret”, “per la manca d’imparcialitat i neutralitat dels mitjans de comunicació públics” i “per la instrumentalització política dels sentiments, les emocions i les expectatives de la ciutadania”.</p>
      <p>La formació de Miquel Iceta creu que davant la “crisi catalana” l’única solució “passa per la via del diàleg, la negociació i el pacte des d’un total respecte a la legalitat”. “Volem contribuir a fer una Espanya i una Catalunya més federals i respectuoses amb la diversitat i les singularitats territorials. Les noves formes de relació, la decisió i la seva articulació han de ser fruit de reformes acordades entre forces catalanes, pactat a tot l’Estat i referendat pel conjunt de la ciutadania”, han argumentat.</p>
      <p>Per fer-ho possible han emplaçat la classe política a “acabar amb la divisió” per tal d’enfortir la cohesió i progressar com a societat. “Treballarem per la convivència, per contribuir a crear un clima de diàleg i entesa respectant el pluralisme per garantir la convivència”, han manifestat.</p>
      <p>En el document plantegen assolir la convivència entre catalans amb qüestions sensibles com la llengua o els mitjans de comunicació públics “lliures i responsables”.</p>
      <p>Pel que fa a la llengua lamenten que fruit dels nacionalismes i el procés independentista s’hagi “trencat” el pacte de convivència en matèria lingüística per la “instrumentalització” que se n’ha fet.</p>
      <p>“Davant el risc actual que la llengua materna esdevingui un factor de divisió social, els socialistes tornarem a fer tot el possible per una convivència efectiva i afectiva del català i el castellà, fent desaparèixer la confrontació entre llengües que està posant en risc la convivència i el patrimoni lingüístic comú,”, subratlla el document.</p>
      <p>En aquest punt, tracten una de les qüestions que els darrers dies ha estat polèmica a les xarxes socials. Els socialistes es comprometen a fer de la diversitat lingüística a Catalunya “un actiu”, defensant el català i el castellà a través d’un “model plurilingüe a l’escola amb la flexibilitat que la realitat sociolingüística present al nostre país exigeix”.</p>
      <p>Dels mitjans públics de la Corporació Catalana de Mitjans Audiovisuals (CCMA) reivindiquen la necessitat de recuperar la credibilitat de la ciutadania. Després de dir que TV3 i Catalunya Ràdio s’han convertit en “instruments d’agitació i propaganda al servei d’una determinada idea política a Catalunya”, han dit que la política comunicativa dels governs ha de ser la que permeti recuperar “valors democràtics” d’un periodisme crític i responsable. En aquest sentit, han apostat per racionalitzar les subvencions als mitjans privats i contractar amb un concurs internacional les noves direccions de TV3 i Catalunya Ràdio.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1701720-les-bases-d-erc-neguen-el-suport-a-la-investidura-de-pedro-sanchez.html"/>
      </related>
    </article>
  </body>
</html>