<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/392975-%d7%91%d7%aa%d7%95-%d7%a9%d7%9c-%d7%90%d7%9c%d7%99-%d7%9b%d7%94%d7%9f-%d7%94%d7%93%d7%99%d7%95%d7%95%d7%97-%d7%a2%d7%9c-%d7%90%d7%91%d7%99-%d7%aa%d7%a4%d7%a1-%d7%90%d7%95%d7%aa%d7%a0%d7%95-%d7%91"/>
    <meta property="og:site_name" content="סרוגים"/>
    <meta property="article:published_time" content="2019-11-25T09:55:26+00:00"/>
    <meta property="og:title" content="בתו של אלי כהן: &quot;הדיווח על אבי תפס אותנו בהפתעה&quot;"/>
    <meta property="og:description" content="סופי בן דור, בתו של אלי כהן, התייחסה לדיווח פעילות המוסד מול בנו של נשיא סוריה לשעבר, שאמר כי יש בידו מידע על מיקום גופתו של המרגל הישראלי: &quot;שמענו את..."/>
  </head>
  <body>
    <article>
      <h1>בתו של אלי כהן: "הדיווח על אבי תפס אותנו בהפתעה"</h1>
      <h2>סופי בן דור, בתו של אלי כהן, התייחסה לדיווח פעילות המוסד מול בנו של נשיא סוריה לשעבר, שאמר כי יש בידו מידע על מיקום גופתו של המרגל הישראלי: "שמענו את הסיפור יחד עם כולם וזה תפס אותנו בשוק ובהפתעה גמורה"</h2>
      <address><time datetime="2019-11-25T09:55:26+00:00">25 Nov 2019, 09:55</time> by <a rel="author">, חדשות סרוגים</a></address>
      <p>לאחר שדווח אמש כי כוחות המוסד ניסו לגייס את בנו של נשיא סוריה לשעבר אמין אל-חאפז לסייע להם באיתור מידע על מיקום עצמותיו של אלי כהן, בתו של המרגל הישראלי סופי בן דור סיפרה כי הדיווח מניו זילנד הפתיע גם את בני המשפחה, שלא היו מודעים כלל לסיפור.</p>
      <p>"קראנו על הסיפור הזה לראשונה ברשת, שמענו את הסיפור הזה יחד עם כולם וזה תפס אותנו בשוק ובהפתעה גמורה" אמרה בראיון ל-103FM. "שמענו שהוא הבן היחיד של נשיא סוריה והוא שהיחיד שיודע איפה העצמות. על פניו זה נשמע לא אמין ולא מסתדר עם הסיפור, כי נאמר לנו שהעבירו את העצמות בימים שאביו כבר לא היה בהנהגה. בעקבות הריאיון הזה פנינו למוסד לא קיבלנו התייחסות בנושא".</p>
      <p>כשנשאלה האם ייתכן שמדובר בנסיון סחיטה מצד הבן הסורי, בן דור אמרה כי "יכול להיות, זה לא יפתיע אותי, אבל נדרשת תגובה או התייחסות אלינו, זה מקפיץ את הלב ומטלטל. המוסד עוד לא ענה ואנחנו עם כאב גדול מול היחס הזה. הידיים בכניעה מוחלטת אך הלב לא מפסיק לקוות. גם אם מדובר בפיסת רכילות, יש מקום למילת הרגעה למשפחה".</p>
      <figure>
        <img src="https://www.srugim.co.il/i/wp-content/uploads/2019/11/F181003MVFF07__w1980.jpg"/>
      </figure>
      <h4>עוד באותו נושא</h4>
      <h3>אלמנתו של אלי כהן זועמת: "הוא לא שווה מיליון דולר?"</h3>
      <p>לכתבה המלאה בסרוגים &gt;<br/>6</p>
      <p>דבריה של בן דור מצטרפים לקריאתה של נדיה כהן, אלמנתו של המרגל הישראלי, שזעמה אמש על הסירוב הישראלי לשלם את הסכום עבור המידע ו אמרה כי פנתה לראש המוסד יוסי כהן בדרישה להסבר על ההחלטה. "האם אלי לא היה שווה את המחיר שישלמו? לא רצו להתעניין?" שאלה. "אני רוצה שהוא יבהיר לי מה זה צריך להיות. אם הדבר הזה נכון, איבדתי את כל האמון. אני לא יודעת האם האיש הזה משקר או לא, אבל זה היה מול המוסד, והידיעה הזו הייתה צריכה להגיע אלינו. אני מחכה לשיחה איתו כדי לברר".</p>
      <p>כאמור, אמש דווח באתר החדשות NewsHub בניו זילנד כי כוחות המוסד ניסו לגייס את  חאלד אל-חפיד, בנו של נשיא סוריה לשעבר אמין אל-חאפז – זאת כדי שיסייע להם באיתור מידע על מיקום עצמותיו של המרגל הישראלי. לפי הדיווח, הפנייה לבנו של הנשיא הסורי נעשתה בעזרת שירותי המודיעין של ניו זילנד.</p>
      <figure>
        <img src="https://www.srugim.co.il/i/wp-content/uploads/2019/11/D850-025-e1574594221386__w1980.jpg"/>
      </figure>
      <h4>עוד באותו נושא</h4>
      <h3>דיווח: הבן של נשיא סוריה סייע לאתר את גופת אלי כהן</h3>
      <p>לכתבה המלאה בסרוגים &gt;</p>
      <p>לדברי הבן, אל-חפאז – שכיהן כנשיא סוריה בין השנים 1963 ו-1966 והיה אחראי להוצאתו להורג וקבורתו הסודית של אלי כהן – היה האדם היחיד שידע היכן גופתו של המרגל נקברה. בתחילת שנת 2018 סוכן של המודיעין הניו זילנדי יצר קשר עם אל-חפיד לאחר שגילה כי הוא מתגורר כיום בפרברי העיר אוקלנד, ובאמצעות הודעות סמס ניסה לגבש עסקה בינו לבין המוסד הישראלי.</p>
      <p>מהשיחות עלה כי אנשי המודיעין בניו זילנד רצו לארגן פגישה בין אל-חפיד ונציגי המוסד, ואמרו כי "השותפים שלנו רוצים לדבר עם מקורבים של אביך שעדיין בחיים" כדי לנסות ולהשיג מידע לגבי מיקום הקבורה של אלי כהן. אל-חפיד ביקש בתמורה תשלום כספי בסך מיליון דולר, ואף העביר את פרטי חשבון הבנק שלו לאנשי המודיעין הניו-זילנדי.</p>
      <p>עם זאת, במוסד סירבו לבקשת התשלום, וסירבו ליצור קשר עם אנשי המודיעין על הנושא. למרות מחאה נרחבת מצד הניו-זילנדים, שזעמו על כך שהמוסד עצמו יזם את המהלך וביקש את הסיוע שלהם, בסופו של דבר העסקה לא יצאה לפועל. בשגרירות ישראל בניו זילנד סירבו להגיב לדיווח, וגם ראש ממשלת ניו זילנד ג'סינדה ארדרן, המשמשת מתוקף תפקידה כראש אגף המודיעין, לא הגיבה לפרסומים.</p>
    </article>
  </body>
</html>