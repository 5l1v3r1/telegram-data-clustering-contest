<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/top-09-marketa-pekarova-adamova-czernin_1911250945_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T09:45:00+00:00"/>
    <meta property="og:title" content="Konečně sněmovní strana se šéfovou"/>
    <meta property="og:description" content="Interpretovat výsledek volebního sněmu TOP 09 coby střet expředsedy Kalouska a jeho právě končícího nástupce Pospíšila je jistě zjednodušující."/>
  </head>
  <body>
    <article>
      <h1>Konečně sněmovní strana se šéfovou</h1>
      <address><time datetime="2019-11-25T09:45:00+00:00">25 Nov 2019, 09:45</time> by <a rel="author">Ondřej Konrád</a></address>
      <p>
        <b>Interpretovat výsledek volebního sněmu TOP 09 coby střet expředsedy Miroslava Kalouska a jeho právě končícího nástupce Jiřího Pospíšila je jistě zjednodušující. Ale také zároveň pravdivé.</b>
      </p>
      <p>Když přistoupíme na tuto hru, můžeme počítat: Stranu vede od neděle dosavadní místopředsedkyně Markéta Pekarová Adamová, a to je úspěchem Jiřího Pospíšila; Miroslav Kalousek neprosadil svého kandidáta Tomáše Czernina.</p>
      <figure>
        <audio src="https://www.irozhlas.cz/sites/default/files/audios/09b726900b9ca3dda55b2cc9fbd6333c.mp3"/>
        <figcaption>Ondřej Konrád: Konečně sněmovní strana se šéfovou</figcaption>
      </figure>
      <p>Ale ten se stal prvým místopředsedou, Pospíšil do vedení nepronikl. A post místopředsedy neobhájil Marek Ženíšek, i když patřil mezi nejužší špičku „topkařů“ celou dekádu. To jsou zase jasné body pro Kalouska.</p>
      <h3>Předsedkyně v obklíčení?</h3>
      <p>Jak se vybarví další čtveřice místopředsedů, se ještě uvidí. Kalousek mezi nimi jistě má svá želízka a dost možná v předsednictvu mírnou převahu, což by mohlo šéfovou brzdit v rozletu. Pokud ovšem ve straně bude dál planout svár, což by ale bylo vzhledem k dlouhodobým volebním preferencím bezmála sebevražedné.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/top-09-pekarova-adamova-czernin_1911241010_pj"/>
      </related>
      <p>A Kalousek, který už se nějakou dobu nemůže opírat o charisma dvaaosmdesátiletého čestného předsedy Karla Schwarzenberga, snad nemá v úmyslu poslat dost pracně vybudované dílo k čertu. I když musí vidět, že se TOP 09 hned tak nevrátí k číslům svého vstupu na scénu, což roku 2010 znamenalo skoro 17 % hlasů, 41 mandátů ve sněmovně a pět ministerských křesel.</p>
      <p>Dnes disponuje sedmi poslanci plus pěti senátory a jak řečeno, hrozí ji po příštích volbách vypadnutí ze sněmovny. To ale jistě není důvod stranu odepisovat a ještě ji likvidovat bratrovražedným bojem. Zvlášť když se právě ona tak zásadně vymezuje vůči Andreji Babišovi a kdy v části společnosti sílí poptávka po silné opozici hnutí ANO.</p>
      <p>Ta ale může uspět, jen pokud bude víc držet při sobě – to znamená blok ODS, starostů, lidovců a TOP 09, které se však musí navzájem viditelně podporovat a případně utvářet volební koalice. Žádný partner by ale nešel do holportu s vnitřně rozkotanou stranou.</p>
      <h3>Nezbytnost spolupráce</h3>
      <p>Když v létě ohlásil europoslanec, na pražském magistrátu angažovaný a ještě se starající o významné Muzeum Kampa Pospíšil, že už na nejvyšší funkci nebude kandidovat, Kalousek se Schwarzenbergem vytáhli coby svůj trumf senátora Czernina. Vzápětí se o předsednictví přihlásila Pekarová Adamová a zakladatelský tandem byl nepříjemně překvapen.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Šťasten není jistě ani po sněmu. Ale pokud mu jde o to, co tak hlasitě neustále opakuje (předseda frakce v dolní komoře Kalousek obzvlášť), pak musí na dílčí neúspěch rychle zapomenout a naopak přispět předsedkyni všemi silami na pomoc. To, a samozřejmě i fakt, že jde o jedinou stranickou šéfovou ve sněmovně, veřejnost jistě zaregistruje a ocení. Samo o sobě to nezaručuje potřebné hlasy ve volbách.</p>
      <p>Bude také třeba přicházet s novými a nosnými tématy, ne jenom pálit ze všech hlavní do premiéra. Ale to, zdá se, aspoň tuší i Pekarová Adamová. Jen aby nezůstala osamocená. Možná bude třeba uzavřít nějakou dohodu, podle které by někdejší architekt strany Kalousek zůstal ve vyšších politických patrech. I když těžko říci, protože tak jako právě on je stále motorem TOP 09, je i její brzdou.</p>
      <p>
        <i>Autor je komentátor Českého rozhlasu</i>
      </p>
      <related>
        <h4>Související články</h4>
        <a href="https://www.irozhlas.cz/zpravy-domov/jiri-pospisil-karel-schwarzenberg-marketa-pekarova-adamova-tomas-czerning-top-09_1911231402_cha"/>
        <a href="https://www.irozhlas.cz/zpravy-domov/jiri-pospisil-rozhovor-radiozurnal-andrej-babis_1911221953_jak"/>
        <a href="https://www.irozhlas.cz/zpravy-domov/miroslav-kalousek-letna-milion-chvilek-pro-demokracii-andrej-babis-interview_1911191557_dok"/>
      </related>
    </article>
  </body>
</html>