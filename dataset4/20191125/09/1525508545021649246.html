<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780468/%D8%A7%D8%AC%D8%B1%D8%A7%DB%8C-%D9%BE%D8%B1%D9%88%DA%98%D9%87-%D8%A8%D9%87%D8%A8%D9%88%D8%AF-%D8%AE%D8%AF%D9%85%D8%A7%D8%AA-%D9%BE%D8%B2%D8%B4%DA%A9%DB%8C-%D8%AF%D8%B1-%D8%A7%DB%8C%D8%B1%D8%A7%D9%86-%D8%A8%D8%A7-%D9%85%D8%AF%D9%84-%DA%98%D8%A7%D9%BE%D9%86%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:02:07+00:00"/>
    <meta property="og:title" content="با امضای تفاهم نامه محقق می شود؛ اجرای پروژه بهبود خدمات پزشکی در ایران با مدل ژاپنی"/>
    <meta property="og:description" content="تفاهم نامه پروژه بهبود خدمات پزشکی در ایران بر مبنای مدل های مدیریت پزشکی در ژاپن بین وزارت بهداشت و آژانس همکاری های بین الملی ژاپن (جایکا) به امضا رسید."/>
  </head>
  <body>
    <article>
      <h1>با امضای تفاهم نامه محقق می شود؛ اجرای پروژه بهبود خدمات پزشکی در ایران با مدل ژاپنی</h1>
      <address><time datetime="2019-11-25T09:02:07+00:00">25 Nov 2019, 09:02</time> by <a rel="author" href="https://www.mehrnews.com/archive?jr=36" target="_blank">حبیب احسنی پور</a></address>
      <p>به گزارش <a href="https://www.mehrnews.com/">خبرگزاری مهر</a>، این تفاهم نامه روز گذشته در وزارت بهداشت به امضای محسن اسدی لاری مدیرکل همکاریهای بین الملل وزارت بهداشت و «یوکی هارو کوبا یاشی» مسئول دفتر جایکای ژاپن در جمهوری اسلامی ایران رسید.</p>
      <p>بر اساس این تفاهم نامه، مدیران بخش سلامت کشورمان از تجارب کشور ژاپن در قالب برگزاری دوره های آموزشی در پنج حوزه مدیریت بیمارستان، طراحی و ساخت بیمارستان، نظام های نگهداری از سالمندان، مدیریت بیماریهای غیر واگیر و مدیریت و کنترل سرطان بهره مند خواهند شد.</p>
      <p>این تفاهم نامه با حضور رئیس مرکز تحول اداری وزارت بهداشت و مدیر اجرایی پروژه بهبود خدمات پزشکی در ایران بر مبنای مدل مدیریتی ژاپن به امضا رسید.</p>
      <p>جلال نائلی معاون اقتصادی و همکاری های دوجانبه حوزه بین الملل وزارت بهداشت در حاشیه امضای این تفاهم نامه، گفت: این تفاهم نامه در پی همکاری های بین ایران و ژاپن و در پی سفر هیات وزارت بهداشت و وزارت امور خارجه و سازمان های مرتبط به ژاپن در دو سال گذشته منعقد شده است.</p>
      <p>وی افزود: با امضای این سند همکاری، در راستای توانمند سازی مدیران بخش سلامت، مقدمات اعزام بیش از ۲۰۰ مدیر بخش سلامت برای فراگیری و آشنایی با آخرین دستاوردهای ژاپن در مدیریت خدمات پزشکی فراهم می شود.</p>
    </article>
  </body>
</html>