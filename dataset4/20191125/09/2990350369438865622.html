<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/u-finliandiyi-strayk-poshtovoyi-sluzhby-pidtrymaly-aeroporty-skasovano-ma/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T09:29:00+00:00"/>
    <meta property="og:title" content="У Фінляндії страйк поштової служби підтримали аеропорти: скасовано майже 300 рейсів"/>
    <meta property="og:description" content="Національна фінська авіакомпанія Finnair скасувала 276 рейсів, запланованих на неділю і понеділок, у зв’язку з солідарною участю в страйку на підтримку працівників державної поштової служби Posti."/>
  </head>
  <body>
    <article>
      <h1>У Фінляндії страйк поштової служби підтримали аеропорти: скасовано майже 300 рейсів</h1>
      <address>
        <time datetime="2019-11-25T09:29:00+00:00">25 Nov 2019, 09:29</time>
      </address>
      <p>Національна фінська авіакомпанія Finnair скасувала 276 рейсів, запланованих на неділю і понеділок, у зв’язку з солідарною участю в страйку на підтримку працівників державної поштової служби Posti. Про це повідомляє <a href="https://www.eurointegration.com.ua/news/2019/11/25/7103431/">«Європейська правда» </a>з посиланням на Reuters.<br/><br/>«За нашими оцінками, ми можемо виконати близько 120 з 377 рейсів, запланованих на завтра (понеділок – ред.)», – заявила представник Finnair <b>Пайвен Таллквіст.</b><br/><br/>За даними Finnair, скасування рейсів може торкнутися близько 20 тисяч пасажирів. Про скасування рейсів було оголошено після того, як профспілка працівників аеропортів Фінляндії вирішила провести 25 листопада одноденний страйк на знак солідарності з працівниками поштових служб, які страйкують уже два тижні.<br/><br/>У русі громадського транспорту в регіоні Гельсінкі в понеділок також очікуються проблеми. Страйк водіїв транспортної компанії HSL почнеться о третій годині ранку і триватиме 24 години. Приміські поїзди, метро і трамваї будуть ходити в нормальному режимі. Рух автобусів зупиниться частково. Розширення страйку солідарності вплине і на рух пасажирських поромів, що ходять під прапором Фінляндії.<br/><br/>Профспілка моряків заявила, що поширить протестні заходи в тому числі на пасажирські пороми, що курсують під фінським прапором, якщо в трудовому спорі між поштовиками і роботодавцями не буде досягнуто домовленості. Близько 9000 співробітників поштової служби оголосили двотижневий страйк через зменшення зарплат, що призвело до того, що доставка пошта відбувається з затримкою напередодні напруженого різдвяного сезону. Реклама</p>
    </article>
  </body>
</html>