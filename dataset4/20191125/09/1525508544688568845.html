<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780469/%DB%B3-%D9%86%D9%81%D8%B1-%D8%A7%D8%B2-%D8%B9%D9%88%D8%A7%D9%85%D9%84-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:05:07+00:00"/>
    <meta property="og:title" content="فرمانده انتظامی کرمانشاه: ۳ نفر از عوامل اغتشاشات اخیر در کرمانشاه دستگیر شدند"/>
    <meta property="og:description" content="کرمانشاه_ فرمانده انتظامی استان کرمانشاه از دستگیری ۳ تن از عوامل اغتشاشات اخیر شهر با تلاش ماموران پلیس امنیت عمومی خبر داد."/>
  </head>
  <body>
    <article>
      <h1>فرمانده انتظامی کرمانشاه: ۳ نفر از عوامل اغتشاشات اخیر در کرمانشاه دستگیر شدند</h1>
      <address>
        <time datetime="2019-11-25T09:05:07+00:00">25 Nov 2019, 09:05</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از پایگاه خبری پلیس، سردار علی اکبر جاویدان اظهار داشت: پس از اغتشاشات هفته گذشته، کار شناسایی عوامل آشوبگر که به بیت المال و اموال مردم آسیب وارد کرده بودند، در دستور کار پلیس قرار گرفت.</p>
      <p>وی افزود: در همین راستا ماموران پلیس امنیت عمومی کرمانشاه موفق به شناسایی 3 تن از عوامل ناامنی و تخریب اموال عمومی شده و پس از هماهنگی با مقام قضائی در عملیات هایی جداگانه آنها را دستگیر کردند.</p>
      <p>فرمانده انتظامی استان کرمانشاه تصریح کرد: این افراد علاوه بر وارد آوردن خسارت به اماکن دولتی نظیر بانک ها، به سمت گشت کلانتری 21 نیایش و ماموران آن نیز تیراندازی کرده بودند.</p>
      <p>این مقام انتظامی با اشاره به اعتراف مجرمان دستگیر شده به جرایم خود، از معرفی آنها به دستگاه قضائی و صدور احکام لازم خبر داد.</p>
      <p>وی با بیان اینکه برخی ها با سوء استفاده از مطالبه گری عامه مردم و تحت تاثیرات جو رسانه ای دشمنان نظام و انقلاب، دست به اقداماتی زدند که در شان کشور و نظام جمهوری اسلامی نبود، خاطرنشان کرد: پلیس نیز بنابر وظیفه ذاتی خود مقتدرانه با عوامل آشوب و ناامنی برخورد کرد.</p>
      <p>سردار جاویدان در پایان و با تاکید بر اینکه حساب افرادی که به دنبال ایجاد اغتشاش و ناامنی هستند با عموم مردم متعهد و انقلابی جداست،گفت: نیروی انتظامی قاطعانه در برابر افرادی که به دنبال آشوب و ناامنی در سطح جامعه باشند ایستاده و اجازه نخواهد داد این عده معدود باعث بی نظمی و هرج و مرج شوند.</p>
    </article>
  </body>
</html>