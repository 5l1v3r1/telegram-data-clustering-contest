<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220358"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T09:36:24+00:00"/>
    <meta property="og:title" content="Δοκιμαστικό τεστ σήμερα για τους S-400 στην Τουρκία"/>
    <meta property="og:description" content="Τα ραντάρ των πυραυλικών συστημάτων S-400 θα δοκιμάσει σήμερα η Τουρκία, με πτήσεις αεροσκαφών F-16 πάνω από την Άγκυρα. Πτώση της τουρκικής λίρας, λόγω φόβου αντιποίνων από τις ΗΠΑ."/>
  </head>
  <body>
    <article>
      <h1>Δοκιμαστικό τεστ σήμερα για τους S-400 στην Τουρκία</h1>
      <address><time datetime="2019-11-25T09:36:24+00:00">25 Nov 2019, 09:36</time> by <a rel="author">efsyn.gr</a></address>
      <p>Το σύστημα αντιαεροπορικής άμυνας των S-400 θα δοκιμαστεί σήμερα στην Τουρκία, καθώς μαχητικά αεροσκάφη F-16 θα πραγματοποιήσουν πτήσεις πάνω από την Άγκυρα, σύμφωνα με τουρκικά ΜΜΕ, παρά τις ασκούμενες αμερικανικές πιέσεις στον Ταγίπ Ερντογάν να εγκαταλείψει το ρωσικό πυραυλικό σύστημα.</p>
      <p>Από το γραφείο του κυβερνήτη της επαρχίας ανακοινώθηκε χθες, Κυριακή, πως F-16 της τουρκικής Πολεμικής Αεροπορίας και άλλα αεροσκάφη θα πραγματοποιήσουν σήμερα και αύριο, Τρίτη, πτήσεις σε χαμηλό και σε μεγάλο ύψος πάνω από την Άγκυρα για να δοκιμασθεί το σύστημα αντιαεροπορικής άμυνας.</p>
      <p>Το τηλεοπτικό δίκτυο CNN Turk και άλλα μέσα ενημέρωσης ανέφεραν συγκεκριμένα πως οι πτήσεις θα πραγματοποιηθούν για να δοκιμασθεί το σύστημα ραντάρ των S-400. Η Άγκυρα άρχισε να παραλαμβάνει τους S-400 τον περασμένο Ιούλιο, όμως δεν είναι ακόμη επιχειρησιακοί.</p>
      <p>Σύμφωνα με χρηματιστές, οι πληροφορίες είχαν αρνητικό αντίκτυπο στην τουρκική λίρα, η ισοτιμία της οποίας σημείωσε πτώση στις 5,7380 έναντι του δολαρίου, αφού είχε κλείσει την Παρασκευή στις 5,7140. Εντάσεις στις αμερικανοτουρκικές σχέσεις είχαν διαδραματίσει μείζονα ρόλο στην κατά 30% πτώση της ισοτιμίας της τουρκικής λίρας πέρυσι.</p>
      <p>Την περασμένη Πέμπτη, ανώτερος αξιωματούχος του Στέιτ Ντιπάρτμεντ είχε δηλώσει σε δημοσιογράφους πως η Τουρκία είναι ανάγκη «να απαλλαγεί από» το ρωσικό πυραυλικό σύστημα. Τα σχόλια αυτά έγιναν αφού ο Τούρκος πρόεδρος Ταγίπ Ερντογάν συναντήθηκε στον Λευκό Οίκο με τον Αμερικανό πρόεδρο Ντόναλντ Τραμπ.</p>
      <p>Ο Τραμπ έχει δηλώσει στον Ερντογάν πως οι ΗΠΑ είναι έτοιμες να πωλήσουν στην Άγκυρα αμερικανικά συστήματα Patriot, αν οι Τούρκοι εγκαταλείψουν το ρωσικό σύστημα.</p>
      <p>Πηγή: ΑΠΕ-ΜΠΕ</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/mesi-anatoli/217090_poios-einai-o-neos-arhigos-toy-isis"/>
        <a href="https://www.efsyn.gr/kosmos/mesi-anatoli/215819_i-mosha-se-rolo-telikoy-rythmisti-sti-syria"/>
        <a href="https://www.efsyn.gr/kosmos/mesi-anatoli/214833_ishyri-antistasi-proballoyn-oi-koyrdoi"/>
        <a href="https://www.efsyn.gr/kosmos/mesi-anatoli/209992_ipa-toyrkia-kai-mazi-kai-horia-sti-syria"/>
        <a href="https://www.efsyn.gr/kosmos/mesi-anatoli/206468_i-zoni-asfaleias-sfiggei-ton-erntogan"/>
        <a href="https://www.efsyn.gr/kosmos/mesi-anatoli/182210_apeiles-erntogan-gia-ekkathariseis-sta-synora-me-ti-syria"/>
      </related>
    </article>
  </body>
</html>