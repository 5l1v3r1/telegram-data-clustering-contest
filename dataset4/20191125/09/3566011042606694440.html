<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549852.html/%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%A8%D8%AE%D9%88%D8%A7%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:39:00+00:00"/>
    <meta property="og:title" content="جاماندگان از دریافت کمک معیشتی دولت بخوانند"/>
    <meta property="og:description" content="سخنگوی ستاد شناسایی مشمولان طرح حمایت معیشتی درباره چگونگی دریافت کمک معیشتی به جاماندگان توصیحاتی را ارائه داد."/>
  </head>
  <body>
    <article>
      <h1>جاماندگان از دریافت کمک معیشتی دولت بخوانند</h1>
      <address>
        <time datetime="2019-11-25T09:39:00+00:00">25 Nov 2019, 09:39</time>
      </address>
      <p>سخنگوی ستاد شناسایی مشمولان طرح حمایت معیشتی درباره چگونگی دریافت کمک معیشتی به جاماندگان توصیحاتی را ارائه داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین میرزایی سخنگوی ستاد شناسایی مشمولان طرح حمایت معیشتی، در توضیح جزئیات واریز کمک معیشتی به حساب سرپرستان خانوار بیان کرد: در طرح حمایت معیشتی دولت مقرر شد افرادی که یارانه می‌گیرند و جزو سه دهک بالای درآمدی نیستند سبد حمایت معیشتی دریافت کنند و در مرحله بعد برای افراد جامانده از دریافت یارانه نقدی و کسانی که پیش از این انصراف خود را از دریافت یارانه نقدی اعلام کرده بودند، اما در حال حاضر خواهان دریافت حمایت معیشتی هستند، واریز شود.</p>
      <p>  وی در خصوص اینکه چند درصد مشمولین در استان‌ها کمک معیشتی دولت را دریافت کرده اند، تصریح کرد: از میان ۶۰ میلیون نفری که در سه مرحله کمک معیشتی دولت به حساب آن‌ها واریز شده، بیشترین واریزی در حال حاضر با ۸۲.۱ درصد مربوط خانوار‌های سیستان و بلوچستان، ۷۹.۲ درصد خانوار‌های خراسان شمالی، ۷۸.۴ درصد خانوار‌های خراسان جنوبی و ۵۷.۲ درصد خانوار‌های تهرانی در رتبه‌های بعدی دریافت کمک معیشتی قرار دارند.   سخنگوی ستاد شناسایی مشمولان طرح حمایت معیشتی با اشاره به اینکه پس از اتمام واریز یارانه‌ها، سامانه #۶۳۶۹* طی اطلاعیه‌ای رسمی آغازبه‌کار کرد، اظهار کرد: افرادی که فکر می‌کنند مشمول این طرح هستند، اما وجهی برای آن‌ها واریز نشده، می‌توانند پس از ثبت کد ملی از طریق #۶۳۶۹* در سامانه اینترنتی که آدرس آن اعلام خواهد شد درخواست خود را در قالب ۲۰۰ کلمه ثبت کنند.   میرزایی در ادامه افزود: قرار شده است برای جاماندگان و حذف شدگان از دریافت یارانه نقدی، آزمون وسع اجرا و شرایط آن‌ها بررسی شود و در صورت تایید جزو لیست دریافت سید حمایت معیشتی قرار گیرند؛ به علاوه حق افراد درخواست‌دهنده از زمان آغاز طرح محفوظ است و وجه طرح کمک معیشتی این افراد از آغاز طرح واریز می‌شود.   به گفته وی تا پیش از این ۷۶ میلیون و ۲۰۰ هزار نفر یارانه می‌گرفتند که تعدادی را وزارت تعاون، کار و رفاه اجتماعی تا سال ۱۳۹۵ حذف کرد، یکسری ثبت نام نکردند، برخی جامانده بودند و برخی نیز انصراف دادند و در مجموع هشت میلیون یارانه نمی‌گرفتند.   سخنگوی ستاد شناسایی مشمولان طرح حمایت معیشتی یادآور شد: از ۷۶ میلیون و ۲۰۰ هزار نفر یارانه بگیر حدود ۲۴ میلیون نفر جزو سه دهک بالای درآمدی بودند که قانون اجازه حذف آن‌ها را داده و تکلیف کرده بود که حذف شوند؛ در این میان ۲۵ میلیون نفر از افراد جامعه مشمول طرح سبد حمایت معیشتی دولت نیستند.   براساس این گزارش همزمان با افزایش نرخ سوخت و سهمیه بندی آن از بامداد جمعه ۲۴ آبان ۹۸، نوبخت رئیس سازمان برنامه و بودجه اعلام کرد مبلغ مابه التفاوت حاصل از افزایش قیمت بنزین به حساب ۶۰ میلیون نفر معادل (۱۸ میلیون خانوار) واریز می‌شود.   گفتنی است، میزان یارانه معیشتی برای خانوار‌های یک‌نفره ۵۵ هزار تومان، برای خانوار‌های دونفره ۱۰۳ هزار تومان، خانوار‌های سه‌نفره ۱۳۸ هزار تومان، خانوار‌های چهارنفره ۱۷۲ هزار تومان و خانوار‌های پنج‌نفره و بیشتر ۲۰۵ هزار تومان بود. خانوار‌هایی که مشمول یارانه نقدی هستند نیاز نیست اقدامی در جهت ارائه شماره حساب بانکی انجام دهند و همان حساب مربوط به یارانه نقدی مبنای واریز قرار می‌گیرد.   منبع: میزان   انتهای پیام/</p>
    </article>
  </body>
</html>