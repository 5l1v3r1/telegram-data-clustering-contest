<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/auto/20191125-meghokkentoen-durva-fotot-adott-ki-a-magyar-rendorseg-horror-van-az-utakon.html"/>
    <meta property="og:site_name" content="Origo"/>
    <meta property="article:published_time" content="2019-11-25T09:39:00+00:00"/>
    <meta property="og:title" content="Meghökkentően durva fotót adott ki a magyar rendőrség, horror van az utakon"/>
    <meta property="og:description" content="Sokkolva próbálják nevelni az autósokat."/>
  </head>
  <body>
    <article>
      <h1>Meghökkentően durva fotót adott ki a magyar rendőrség, horror van az utakon</h1>
      <address><time datetime="2019-11-25T09:39:00+00:00">25 Nov 2019, 09:39</time> by <a rel="author">Origo</a></address>
      <p>
        <b>Szokatlan fotóval szállt be a netet letaroló tetris challenge-be a rendőrség.</b>
      </p>
      <p>Kiugróan véres volt az október a magyar utakon, erre reagálva adott ki egy sokkoló fotót a rendőrség. A kép mellé egy közleményt is mellékeltek, ezt érdemes a végéig szó szerint idézni. Íme:</p>
      <blockquote>Hiábavalónak tűnik minden erőfeszítés. Nem telik el úgy nap, hogy valaki ne halna meg az utakon. Egy gyerek, egy anya, egy apa, egy barát. Olykor egy nap többen is. Október gyalázatos volt ebből a szempontból. 71-en haltak meg.</blockquote>
      <figure>
        <img src="https://cdn.nwmgroups.hu/s/img/i/1911/20191125tetris.jpg?w=644&amp;h=362"/>
        <figcaption>
          <cite>Forrás: Police.hu</cite>
        </figcaption>
      </figure>
      <p>A statisztika három legfőbb tényezőt nevez meg a halálos balesetek okaként: gyorshajtás, elsőbbség meg nem adása és a kanyarodási szabályok megszegése.</p>
      <p>Mindezek az életben egyet jelentenek: felelőtlenséget.</p>
      <blockquote>Idén már több mint 500 horrortörténetet tudnánk elmesélni. Majdnem mind megelőzhető lett volna. A helyszínre érkező kollégáink nem csak a szétroncsolt testeket látják, hanem a megroppant életeket is.</blockquote>
      <p>Mert mindig ők a rossz hír vivői. Nem kellett volna így lennie...! – mormolják magukban, amikor a rájuk meredő könnyes szemekbe néznek. És igen, lehetett volna másképp is. És lehet is, ha jól választod meg a sebességet. Ha bekötöd a biztonsági övet. Ha elsőbbséget adsz. Ha kivilágítod az autót. Ha megfelelő gumit veszel. Ha nem ülsz ittasan az autóba. Ha nem taszítod le az előtted lévőt a pályáról. Ha nem szelfizel. Ha nem menetközben élőzöl...</p>
      <blockquote>Úgyhogy nagyon kérünk: NE HÍVD KI A SORSOT!</blockquote>
    </article>
  </body>
</html>