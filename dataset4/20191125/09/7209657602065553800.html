<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/dennis-piangerelli-autopsia-1.4904883"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-25T09:42:45+00:00"/>
    <meta property="og:title" content="Dennis Piangerelli, morto investito dopo la discoteca. Oggi l'autopsia"/>
    <meta property="og:description" content="Mercoledì probabilmente il funerale. Il conducente dell'auto potrebbe essere indagato per omicdio colposo"/>
  </head>
  <body>
    <article>
      <h1>Dennis Piangerelli, morto investito dopo la discoteca. Oggi l'autopsia</h1>
      <h2>Mercoledì probabilmente il funerale. Il conducente dell'auto potrebbe essere indagato per omicdio colposo</h2>
      <address><time datetime="2019-11-25T09:42:45+00:00">25 Nov 2019, 09:42</time> by <a rel="author">SARA FERRERI</a></address>
      <p>Monsano (Ancona), 25 novembre 2019 - Sarà effettuata oggi pomeriggio <b>l’autopsia sul corpo del povero Dennis Piangerelli,</b> la cui salma si trova all’obitorio dell’ospedale Carlo Urbani dove sarà allestita la camera ardente. Ieri mattina è toccato al padre Livio e allo zio Massimo il riconoscimento cadaverico del loro figlio e nipote. La mamma non è entrata, troppo forte sarebbe stato per lei il dolore già insopportabile per la morte del suo unico adorato figlio. <b><a href="https://www.ilrestodelcarlino.it/ancona/cronaca/dennis-piangerelli-1.4903296">L’ultimo saluto a Dennis Piangerelli</a></b> dovrebbe tenersi mercoledì alla chiesa di Borghetto dove il ragazzo, nato ad Ancona, è sempre vissuto con la famiglia.</p>
      <p>Intanto <b>proseguono le indagini dei carabinieri</b> per capire in quali circostanze il ragazzo sia stato investito dal 55enne camionista che, con tutta probabilità, sarà indagato per omicidio colposo. <b><a href="https://www.ilrestodelcarlino.it/ancona/cronaca/incidente-monsano-morto-1.4901476">L’uomo che a buon ora andava al lavoro a Jesi,</a></b> avrebbe riferito di non essersi accorto della presenza del ragazzo davanti a sé, anche a causa dei vetri appannati oltrechè del fatto che quella zona è poco illuminata (<b><a href="https://www.ilrestodelcarlino.it/ancona/cronaca/foto/incidente-morto-monsano-1.4901475">FOTO</a></b>). L’autopsia accerterà le cause della morte e anche se Dennis fosse sotto l’effetto di sostanze o di alcol.</p>
      <p>Il sindaco di Monte San Vito Thomas Cillo ha deciso di programmare <b>il lutto cittadino per la giornata </b>in cui si terranno le esequie in segno di vicinanza alla famiglia, colpita da questo terribile lutto. Dirigenti, staff tecnico, giocatrici e tifosi del Città di Falconara si sono uniti al dolore di Massimo Pistoni, preparatore atletico, e della sua famiglia per la prematura scomparsa del caro Dennis. La squadra, ieri impegnata alle 17.30 al PalaBadiali per la nona giornata del campionato di Serie A femminile di calcio a 5, è scesa in campo con il lutto al braccio. <b>“Siamo vicini al lutto del nostro preparatore atletico </b>Massimo Pistoni – spiegano – e della sua famiglia. Per questo Il ‘Città di Falconara’ è scesa in campo con il lutto al braccio”.</p>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4901472.1574498843%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=660&amp;h=495&amp;fmt=jpg"/>
        <figcaption>Schianto micidiale</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4901473.1574498843%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=660&amp;h=495&amp;fmt=jpg"/>
        <figcaption>Le indagini</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4901474.1574498640%21%2FhttpImage%2Fimage.jpg_gen%2Fderivatives%2Ffullsize%2Fimage.jpg&amp;w=660&amp;h=495&amp;fmt=jpg"/>
        <figcaption>Sangue e detriti</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ancona/cronaca/foto/incidente-morto-monsano-1.4901475"/>
        <a href="https://www.ilrestodelcarlino.it/ancona/cronaca/dennis-piangerelli-1.4903296"/>
        <a href="https://www.ilrestodelcarlino.it/ancona/cronaca/incidente-monsano-morto-1.4901476"/>
      </related>
    </article>
  </body>
</html>