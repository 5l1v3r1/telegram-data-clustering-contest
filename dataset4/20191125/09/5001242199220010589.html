<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/rock-n-roll-mesologgi-meso-toyrlidas-epeisodion-deite-foto/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T09:50:44+00:00"/>
    <meta property="og:title" content="Rock ‘N’ Roll στο Μεσολόγγι μέσω Τουρλίδας και επεισοδίων (ΔΕΙΤΕ ΦΩΤΟ)"/>
    <meta property="og:description" content="Σημειωτέον, από την ιδίαν παρέαν των ροκ- εντ-ρολλιστών προεκλήθησαν κατά το παρελθόν ανάλογα επεισόδια εις το εστιατόριον του κ. Τσαλαφούτα εις την"/>
  </head>
  <body>
    <article>
      <h1>Rock ‘N’ Roll στο Μεσολόγγι μέσω Τουρλίδας και επεισοδίων (ΔΕΙΤΕ ΦΩΤΟ)</h1>
      <address><time datetime="2019-11-25T09:50:44+00:00">25 Nov 2019, 09:50</time> by <a rel="author">ΣΥΝΕΙΔΗΣΗ</a></address>
      <p>Του <b>Αλτάνιου Κλεισοβίτη*</b></p>
      <p>Το rock ’n’ roll ως μουσικό είδος έκανε ουσιαστικά την εμφάνισή του στον κόσμο τη δεκαετία του ΄50.</p>
      <p>Το 1956 ήταν η χρονιά που το γνώρισε για πρώτη φορά η νεολαία της Ελλάδας με το τραγούδι <b>Rock Around The Clock (Bill Haley &amp; The Comets)</b> ενώ από το καλοκαίρι του 1957 άρχισε πλέον και να το χορεύει.</p>
      <p>Δίσκοι του πικάπ άρχισαν κυκλοφορούν με δεκάδες τραγούδια – <b>Maybelenne (Chuck Berry,1955), Tutti Frutti (Little Richard,1955), Blue Suede Shoes (Carl Perkins,1955), Heartbreak Hotel (Elvis Presley,1956)</b> – ενώ τα blue jeans, τα ρεβέρ, οι μυτερές φαβορίτες και οι γρήγορες κούρσες και μοτοσυκλέτες έδωσαν άλλο χρώμα στη νεανική κουλτούρα.</p>
      <p>Επρόκειτο για μια έκρηξη νεανικής αλλαγής που είχε σαν βάση το rock’n’roll.</p>
      <p>Μια αλλαγή που αμέσως υιοθετήθηκε από την νεολαία του <b>Μεσολογγίου</b> που λόγω ανώτερου πνευματικού και πολιτιστικού παρελθόντος είχε ανδρωθεί με διαφορετική κουλτούρα.</p>
      <p>Έτσι τα ακούσματα του rock’n’roll ηχούσαν καθημερινά στο «Τουριστικό περίπτερο» της <b>Τουρλίδας</b> που εκείνη τη χρονιά είχε δημιουργηθεί από τον<b> σύλλογο «Κωστής Παλαμάς»</b> και το διαχειρίζονταν οι αδελφοί Αντωνόπουλοι.</p>
      <figure>
        <img src="https://www.agrinionews.gr/wp-content/uploads/2019/11/rock-n-roll-mes-2.jpg"/>
      </figure>
      <p>Όπως όμως σε κάθε αλλαγή υπάρχουν μερικοί που δεν θέλουν ή δεν μπορούν να αντιληφθούν τα νέα δεδομένα της νεολαίας, έτσι και στο <b>Μεσολόγγι</b> κάποιος γνωστός τότε «δημοσιογράφος» έσπευσε να αποστείλει στην εφημερίδα «Πελοπόννησος» την πιο κάτω – κατά το ήμισυ αληθινή- ανταπόκριση που την μεθεπομένη διαψεύστηκε από τους εκπροσώπους του συλλόγου «Κωστής Παλαμάς».</p>
      <figure>
        <img src="https://www.agrinionews.gr/wp-content/uploads/2019/11/rock-n-roll-mes-3.jpg"/>
      </figure>
      <figure>
        <img src="https://www.agrinionews.gr/wp-content/uploads/2019/11/rock-n-roll-mes-4.jpg"/>
      </figure>
      <p>«Προχθές την εσπέραν εις το τέρμα της Τουρλίδος, παρά την θέση “Μαρόκια” και εις το εκεί κέντρον διασκεδάσεως έλαβον χώραν αιματηρά επεισόδια.</p>
      <p>Ενώ εις το ανωτέρω κέντρον έπαιζε τζαζ και ηκούοντο σπαραξικάδιοι αι φωναί των Ντιζέζ, εισήλασαν εις αυτό ροκ-εντ-ρολλισταί και συνεπλάκησαν με τους θαμώνας, ενώ άλλοι ροκ-εντ-ρολλισταί έσπαζαν τας καρέκλας, κατέστρεφαν την τσιμεντένια πίστα και εχρησιμοποίουν τα θραύσματά των και ρόπαλα εις την έξαλλον επίθεσίν των κατά παντός πελάτου του κέντρου.</p>
      <p>Την αυτήν ώραν νεάνιδες που συνόδευαν τους ροκ-εντ-ρολλιστάς εξεμούσαν κρασί και εξέβαλλον κανιβαλλικάς ιαχάς, χορεύουσαι ροκ-εντ-ντρόλλ.</p>
      <p>Σημειωτέον, από την ιδίαν παρέαν των ροκ- εντ-ρολλιστών προεκλήθησαν κατά το παρελθόν ανάλογα επεισόδια εις το εστιατόριον του κ. Τσαλαφούτα εις την Άνω Αγοράν της πόλεως και εις το εξοχικόν κέντρον “Χρυσαλίδα” παρά την θέσιν “Ταμπακαριά”. Ο ιδιοκτήτης του εξοχικού κέντρου “Χρυσαλλίς” κ. Γ. Λαλαπάνος είχε μηνύσει τους ροκ-εντ-ρολλιστάς και η υπόθεσίς των εξεδικάσθη υπό του ενταύθα Πλημμελειοδικείου.</p>
      <p>Αποτέλεσμα του προχθεσινού επεισοδίου υπήρξε, εκτός των λοιπών ζημιών, ο σοβαρός τραυματισμός εις τον έναν οφθαλμόν από θραύσματα φιάλης εφέδρου ανθυπολοχαγού και άλλων θαμώνων.</p>
      <p>Η Αστυνομία πρέπει νομίζομεν, να λάβει ενδεδειγμένα μέτρα δια να αποτραπούν του λοιπού παρόμοια επεισόδια.»</p>
      <p>
        <i>*Ο Αλτάνιος Κλεισοβίτης είναι συλλέκτης</i>
      </p>
      <p>
        <i>και ιστοριοδίφης θεμάτων  της Ιερής Πόλης.</i>
      </p>
      <p>diexodosmes.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/omilia-gerontos-elisaioy-simonopetritoy-sti-scholi-goneon-agrinio/"/>
        <a href="http://sinidisi.gr/25i-noemvrioy-to-pneymatiko-kentro-mesologgioy-leei-ochi-sti-via-ton-gynaikon/"/>
        <a href="http://sinidisi.gr/idryetai-syllogos-goneon-kidemonon-kallitechniko-gymnasio-mesologgioy/"/>
        <a href="http://sinidisi.gr/tin-paraskeyi-o-agiasmos-scholeio-deyteris-eykairias-mesologgioy/"/>
        <a href="http://sinidisi.gr/elaiofyto-giorti-melioy-koyklotheatro-omilia-to-epaggelma-melissokomoy-deite-foto/"/>
        <a href="http://sinidisi.gr/agrinio-mathainontas-tin-kardia-soy-sozeis-ti-zoi-soy-deite-foto/"/>
      </related>
    </article>
  </body>
</html>