<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387639/rahmi-turandan-bir-yeni-aciklama-daha-ilk-defa-oluyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T09:24:00+00:00"/>
    <meta property="og:title" content="Rahmi Turan'dan bir yeni açıklama daha: 'İlk defa oluyor'"/>
    <meta property="og:description" content="Rahmi Turan, &quot;Erdoğan'la görüşen CHP'li&quot; iddiasına ilişkin yazdığı yazı ile ilgili kaynağı olan Talat Atilla için &quot;ilk defa yanılıyor veya yanıltılıyor&quot; dedi."/>
  </head>
  <body>
    <article>
      <h1>Rahmi Turan'dan bir yeni açıklama daha: 'İlk defa oluyor'</h1>
      <h2>Rahmi Turan, "Erdoğan'la görüşen CHP'li" iddiasına ilişkin yazdığı yazı ile ilgili kaynağı olan Talat Atilla için "ilk defa yanılıyor veya yanıltılıyor" dedi.</h2>
      <address>
        <time datetime="2019-11-25T09:24:00+00:00">25 Nov 2019, 09:24</time>
      </address>
      <p>Sözcü yazarı Rahmi Turan, son günlerde tartışma oluşturan "Erdoğan'la görüşen CHP'li" iddiasına ilişkin kaynağı olan gazeteci Talat Atilla için "Talat Atilla geçmişte bana çok özel haber verdi, hepsi doğru çıktı, ilk defa yanılıyor veya yanıltılıyor" ifadesini kullandı.</p>
      <p>Turan, "Sorumluluk bana ait" başlıklı yazısında "Bu kulis bilgisini meslektaşımız Talat Atilla'dan almış, yüzde yüz doğru olduğuna dair teminat verince, ona güvendiğim için yazmıştım. Yanlış değerlendirdiğim anlaşılıyor" özeleştirinde bulundu.</p>
      <p>Söz konusu haberinin ardından 'bazı çevrelerin' Sözcü'ye saldırdığını savunan Turan, "Ne dertleri varsa benimle hesaplaşsın" dedi.</p>
      <p>"Yazdığım yazının tüm sorumluluğu bana aittir" diyen Turan, kaynağını açıklaması üzerine "Yanıt veriyorum" başlıklı bir yazı kaleme alan Talat Atilla'nın yazısına da değindi.</p>
      <p>Turan, Atilla'nın yazısında bahsettiği "CHP'li kaynağın" sessiz kalmaması gerektiğini söylerek ve şunları kaydetti:</p>
      <blockquote>"Olay, kasıtlı olmasa da, büyümüş, günlerdir ülkenin gündemini işgal eder hale gelmiştir. Bu durumda CHP'li kaynağın sessiz kalmaması ve neler olduysa, her şeyi açıklaması şart görünüyor. Talat Atilla geçmişte bana çok özel haber verdi, hepsi doğru çıktı. Hatta, daha hiç kimsenin telaffuz etmediği bir sırada 'Şu tarihte erken seçim olacak' diye haber vermiş, gerçekten o tarihte seçim olmuştu. Talat Atilla ilk defa yanılıyor veya yanıltılıyor! Bu aşamadan sonra şimdi 'CHP'li haber kaynağı, Talat Atilla'ya yanlış bilgi vermiş olabilir!' diye ciddi ciddi düşünüyorum."</blockquote>
    </article>
  </body>
</html>