<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/voleyball/latvijas-volejbolisti-iekluvusi-eiropas-u-18-cempionata-otraja-atlases-karta.d?id=51665211"/>
    <meta property="og:site_name" content="DELFI"/>
    <meta property="article:published_time" content="2019-11-25T09:08:35+00:00"/>
    <meta property="og:title" content="Latvijas volejbolisti iekļuvuši Eiropas U-18 čempionāta otrajā atlases kārtā "/>
    <meta property="og:description" content="Austrumeiropas Volejbola zonālās asociācijas (EEVZA) čempionātā U-17 grupā Daugavpilī Latvijas izlase ieņēma piekto vietu, izšķirīgajā cīņā trijos setos pieveicot Lietuvu, un kvalificējās Eiropas U-18 čempionāta otrajai atlases kārtai, ziņo Latvijas Volejbola federācija (LVF)."/>
  </head>
  <body>
    <article>
      <h1>Latvijas volejbolisti iekļuvuši Eiropas U-18 čempionāta otrajā atlases kārtā </h1>
      <address><time datetime="2019-11-25T09:08:35+00:00">25 Nov 2019, 09:08</time> by <a rel="author">DELFI Sports</a></address>
      <p>
        <b>Austrumeiropas Volejbola zonālās asociācijas (EEVZA) čempionātā U-17 grupā Daugavpilī Latvijas izlase ieņēma piekto vietu, izšķirīgajā cīņā trijos setos pieveicot Lietuvu, un kvalificējās Eiropas U-18 čempionāta otrajai atlases kārtai, ziņo <a href="https://www.delfi.lv/temas/latvijas-volejbola-federacija">Latvijas Volejbola federācija</a> (LVF).</b>
      </p>
      <p>Laura Iecelnieka un Jāņa Jerumaņa trenētā Latvijas U-17 izlase EEVZA čempionātā Daugavpilī grupā ierindojās trešajā vietā un spēlē par piekto vietu pārspēja dienvidu kaimiņus lietuviešus. EEVZA čempionāts vienlaicīgi bija arī 2020. gada Eiropas U-18 čempionāta kvalifikācijas turnīra pirmā kārta, kuras uzvarētājs uzreiz iekļuva finālturnīrā, bet otrās līdz sestās vietas ieguvēji iekļuva kvalifikācijas turnīra otrajā kārtā.</p>
      <p>B grupas turnīru Latvijas jaunieši sāka ar 0-3 (19:25, 21:25, 13:25) piekāpšanos šā gada Eiropas U-17 čempionāta bronzas medaļniecei Polijai. Desmit punktus guva Sandis Vilcāns, deviņus – Eduards Stieģelis, kurš komandas interesēs spēlēja "pusītes" pozīcijā. Polijas labā 20 punkti tika Kamilam Šimanderam.</p>
      <p>Otrajā spēlē pārliecinoši ar 3-0 (25:14, 25:15, 25:13) tika pārspēta Gruzija, gruzīniem vadībā izvirzoties vien otrā seta pašā sākumā, kad viņi panāca 1:0. Šoreiz Vilcāns guva 17 punktus, deviņi punkti Dāvim Storķim, astoņi – Stieģelim, septiņi – Leo Catlakšam un seši – Kristianam Fokerotam. Gruzijas izlases labā seši punkti Gigi Hvistani rēķinā.</p>
      <p>Spēlē par otro vietu grupā līdzīgā cīņā, atskaitot pirmā seta nogali, ar 1-3 (18:25, 23:25, 25:22, 22:25) tika zaudēts Eiropas septītajai spēcīgākajai izlasei šajā vecumā Baltkrievijai, kam nesenajā Baltijas kausa turnīrā nācās piekāpties trijos setos. Pa 14 punktiem sakrāja Stieģelis un Vilcāns, bet 11 punkti Catlakša kontā, kurš četrus no tiem guva blokā. Baltkrievijas komandā rezultatīvākais ar 17 punktiem bija Aleksejs Ilkevičs.</p>
      <p>A grupā cīņā par pirmo vietu Krievija ar 3-1 (26:24, 25:21, 23:25, 25:22) pieveica Ukrainu, bet Latvijas pretinieks noskaidrojās Igaunijas un Lietuvas mačā, kurā ar 3-0 (25:20, 25:21, 26:24) pārāki bija lietuvieši.</p>
      <p>Spēlē par piekto vietu Latvija nebūt ne vieglā cīņā pieveica Lietuvu – 3-0 (25:20, 25:23, 26:24). Jau pirms cīņas abas valstsvienības bija nodrošinājušas vietu Eiropas U-18 čempionāta kvalifikācijas turnīra otrajā kārtā. Vilcāns guva 13, Fokerots 11 un Stieģelis desmit punktus. Lietuvas izlasei ar 11 punktiem rezultatīvākais bija Tomašs Veštorts. Līdzīgā cīņā izšķiroši izrādījās astoņi ar servi gūtie punkti pret lietuviešu četriem. Trīs "eisi" Fokerota kontā.</p>
      <p>Uzreiz finālturnīrā tika Polija, kas finālā Daugavpilī četros setos pārspēja vienaudžus no Krievijas.</p>
      <p>"Domāju, ka turnīrā sasniegtais šobrīd atbilst mūsu spējām. Tā ir mūsu šī brīža vieta," turnīra rezultātus komentēja izlases galvenais treneris Lauris Iecelnieks. "It kā varējām uzvarēt Baltkrieviju, bet pieļāvām pārāk daudz kļūdu servēs. Polija un Krievija ir spēcīgākās šo sacensību komandas. Liekas, ka finālā vajadzētu uzvarēt Polijai," pirms fināla turnīrā redzēto prognozē pārvērta treneris.</p>
      <p>"Otrajā grupā pēc spēka ir baltkrievi un ukraiņi, kā arī mūs es te gribētu pievienot, trešajā – trīs pārējās vienības. Pavasarī, kad būs kvalifikācijas sacensību otrais posms, varbūt spēku samēri būs citi. Lietuva pēdējā mačā spēlēja labi. Ja mēs būtu tā spēlējuši kā pret Gruziju, uzvarai ar to varēja arī nepietikt. Vismaz seši spēlētāji nākotnē varētu papildināt Latvijas pieaugušo valstsvienības rindas. Un nav teikts, ka tie ir U-17 izlases pamatsastāva spēlētāji," komandas perspektīvu komentēja Iecelnieks.</p>
      <p>"Kopumā nospēlējām diezgan labi, arī čempionātu beidzām uz pozitīvas nots,” ar treneri vienisprātis bija arī komandas kapteinis cēlājs Kārlis Uģis Ābelītis. Ikdienā viņš kapteiņa pienākumus pilda arī MSĢ/U-17 komandas rindās Nacionālajā līgā.</p>
      <p>"Kolektīvs mums izlasē ir izveidojies labs, viens par visiem, visi par vienu. Turnīrā bijām vieni no labākajiem aizsardzībā. Arī uzbrukumā labi varējām atsist bumbas pat pret Poliju, pret kuru tikām galā ar servju uzņemšanu un nospēlējām varbūt pat labāk, nekā paši gaidījām. Liekas, ka<br/>vislabākais turnīrs mūžā sanāca Sandim. Gan pats labi jutu, kur viņš būs, gan viņš labi uzbruka."</p>
      <p>No 23. līdz 28. novembrim EEVZA čempionāta spēles Gruzijā aizvadīs arī Latvijas U-16 meiteņu izlase.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/voleyball/credit24-volejbola-meistarliga-rtu-robezsardze-piecos-setos-uzvar-jelgavas-klubu.d?id=51663193"/>
      </related>
    </article>
  </body>
</html>