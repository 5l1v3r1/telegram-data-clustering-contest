<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/toeristen-kiezen-massaal-voor-limburgse-vakantiehuisjes"/>
    <meta property="og:site_name" content="1limburg"/>
    <meta property="article:published_time" content="2019-11-25T09:17:34+00:00"/>
    <meta property="og:title" content="Toeristen kiezen massaal voor Limburgse vakantiehuisjes"/>
    <meta property="og:description" content="In de zomermaanden juli en augustus bleken Limburgse vakantieparken het populairst onder toeristen."/>
  </head>
  <body>
    <article>
      <h1>Toeristen kiezen massaal voor Limburgse vakantiehuisjes</h1>
      <h2>In de zomermaanden juli en augustus bleken Limburgse vakantieparken het populairst onder toeristen.</h2>
      <address><time datetime="2019-11-25T09:17:34+00:00">25 Nov 2019, 09:17</time> by <a rel="author">Sem Caelen</a></address>
      <p>Dat blijkt uit <a href="https://www.cbs.nl/nl-nl/nieuws/2019/48/bijna-10-miljoen-verblijfsgasten-in-juli-en-augustus">cijfers</a> van het Centraal Bureau voor de Statistiek (CBS), dat het toerisme in de zomermaanden in kaart bracht.</p>
      <p><b>Twee derde uit eigen land</b><br/>De Limburgse huisjesterreinen troefden vakantieparken in de andere provincies ruimschoots af. In totaal vonden 297.000 toeristen - 22.000 meer dan een jaar geleden - de weg naar de Limburgse huisjesterreinen. Ongeveer twee derde van de verblijfsgasten komt uit eigen land. De meeste buitenlandse verblijfsgasten die onze provincie in de zomermaanden bezochten, komen uit Duitsland.</p>
      <p><b>Overnachtingen</b><br/>Wat betreft het totaal aantal overnachtingen bij die huisjesterreinen moet Limburg wel Zeeland voor zich dulden. In de kustprovincie waren in de twee maanden 1.605.000 overnachtingen, in Limburg 1.555.000 overnachtingen. Gasten in Limburg vertoeven dus gemiddeld minder lang op de huisjesterreinen dan in Zeeland het geval is.</p>
      <figure>
        <iframe data-src="https://twitter.com/statistiekcbs/status/1198844269055873024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Met een huisjesterrein doelt het CBS op een terrein met zomerhuisjes, stacaravans, (vakantie-)bungalows of (vakantie-)appartementen, zonder hoteldienstverlening.</p>
      <p><b>Meer</b><br/>In totaal kwamen in juli en augustus 918.000 gasten naar alle Limburgse logiesaccommodaties. Dat zijn er zo'n 42.000 meer dan in juli en augustus 2018.</p>
      <p>
        <b>Lees ook: </b>
        <a href="https://www.1limburg.nl/aantal-toeristische-overnachtingen-limburg-toegenomen">Aantal toeristische overnachtingen Limburg toegenomen</a>
      </p>
      <p><b>Hotels, campings en groepsaccommodaties</b><br/>De Limburgse hotels, campings en groepsaccommodaties zijn, in tegenstelling tot de huisjesterreinen, geen landelijke koplopers. De hotels ontvingen 447.000 gasten, de campings 153.000 gasten en zo'n 21.000 toeristen bezochten Limburgse groepsaccommodaties. De hotels en groepsaccommodaties ontvingen minder gasten ten opzichte van juli en augustus 2018, de campings bleken juist populairder dan een jaar eerder.</p>
    </article>
  </body>
</html>