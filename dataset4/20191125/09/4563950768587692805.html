<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/51034"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-11-25T09:50:00+00:00"/>
    <meta property="og:title" content="ไม่หนีจ้า!'พานทองแท้'ขึ้นศาลฟังคำพิพากษาคดีฟอกเงินแบงก์กรุงไทย(ชมคลิป)"/>
    <meta property="og:description" content=" ผู้สื่อข่าวรายงานว่าเมื่อเวลา 09.40 น.  นายพานทองแท้ ชินวัตร บุตรชายนายทักษิณ ชินวัตร  เดินทางมายัง ศาลอาญาคดีทุจริตและประพฤติมิชอบกลาง เพื่อฟังคำพิพากษาคดี"/>
  </head>
  <body>
    <article>
      <h1>ไม่หนีจ้า!'พานทองแท้'ขึ้นศาลฟังคำพิพากษาคดีฟอกเงินแบงก์กรุงไทย(ชมคลิป)</h1>
      <address>
        <time datetime="2019-11-25T09:50:00+00:00">25 Nov 2019, 09:50</time>
      </address>
      <figure>
        <video src="https://www.thaipost.net/main/uploads/uploads/videos/big/20191125/video_big_5ddb40b0119ed.mp4"/>
      </figure>
      <p>25 พ.ย 62 - ที่ศาลอาญาคดีทุจริตและประพฤติมิชอบกลาง วันนี้ เวลา 10.00 น. ศาลนัดฟังคำพิพากษาคดีฟอกเงิน ทุจริตการปล่อยสินเชื่อของ ธ.กรุงไทยฯ ให้ธุรกิจเครือกฤดามหานคร คดีหมายเลขดำ อท.245/2561 ที่พนักงานอัยการคดีพิเศษ 4 เป็นโจทก์ ยื่นฟ้อง นายพานทองแท้ หรือโอ๊ค ชินวัตร อายุ 41 ปี บุตรชายคนโตของนายทักษิณ ชินวัตร อดีตนายกรัฐมนตรี เป็นจำเลย ในความผิดฐานร่วมกันฟอกเงิน และสมคบคบกันฟอกเงิน ตาม พ.ร.บ.ป้องกันและปราบปรามการฟอกเงิน พ.ศ.2542 มาตรา 5 , 9 , 60 และ พ.ร.บ.ป้องกันและปราบปรามการฟอกเงิน (ฉบับที่ 5) พ.ศ.2558 มาตรา 10 ประกอบประมวลกฎหมายอาญา มาตรา 83 , 91 </p>
      <p>โดยคดีนี้อัยการ ยื่นฟ้อง นายพานทองแท้ เมื่อวันที่ 10 ต.ค. 2561 จากกรณีนายพานทองแท้รับโอนเงินเป็นเช็คจำนวน 10 ล้านบาทเข้าบัญชี ซึ่งมีการกล่าวหาว่าเงินนั้น เป็นส่วนหนึ่งของการกระทำจากการทุจริตปล่อยกู้สินเชื่อระหว่าง ธ.กรุงไทยฯ กับเอกชนกลุ่มกฤษดามหานคร ที่มีนายวิชัย กฤษดาธานนท์ อายุ 80 ปี ผู้บริหารกฤษดามหานคร กับนายรัชฎา กฤษดาธานนท์ อายุ 53 ปี ซึ่งเป็นบุตรชายของนายวิชัย และอดีตคณะผู้บริหารธนาคารกรุงไทย</p>
      <p>ซึ่งชั้นพิจารณาศาลอาญาคดีทุจริตฯ นายพานทองแท้ จำเลย ก็ให้การปฏิเสธ สู้คดีว่าไม่ได้กระทำผิดตามฟ้อง ซึ่งเงินดังกล่าวเป็นส่วนที่จะร่วมลงทุนธุรกิจนำเข้ารถซุปเปอร์คาร์ กับนายรัชฎา บุตรชายของนายวิชัย อดีตผู้บริหารกฤษดามหานคร ขณะที่นายพานทองแท้ได้รับการประกันตัวระหว่างพิจารณาคดี 1 ล้านบาท พร้อมเงื่อนไขห้ามเดินทางออกนอกประเทศเว้นแต่จะได้รับอนุญาตจากศาล</p>
      <p>โดยวันนี้มีกลุ่มคนสนิทนายพานทองแท้ เดินทางมาให้กำลังใจตั้งแต่ช่วงเช้า ขณะที่นายพานทองแท้ เดินทางมาพร้อมกับคุณหญิงพจมาน ณ ป้อมเพชร มารดา และพี่สาว-น้องสาว รวมทั้งบุคคลในครอบครัว ซึ่งเดินทางมาถึงศาลในเวลา 09.38 น.</p>
      <p>ขณะที่ ผู้สื่อข่าวได้สอบถามว่าตื่นเต้นหรือไม่ในการฟังคำพิพากษาวันนี้ นายพานทองแท้ กล่าวด้วยสีหน้ายิ้มเล็กน้อยว่า รู้สึกตื่นเต้นเล็กน้อย ด้านคุณหญิงพจมานได้ยิ้มทักทาย ขณะเดินทางมาให้กำลังใจผู้ชายคนโต</p>
      <p>ทั้งนี้บริเวณศาลได้มีการประสานกำลังเจ้าหน้าที่ตำรวจจาก บก.น.1 ประมาณ 50 นายเพื่อดูแลความเรียบร้อยบริเวณศาลด้วย</p>
    </article>
  </body>
</html>