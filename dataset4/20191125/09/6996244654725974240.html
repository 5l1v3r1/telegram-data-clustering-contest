<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710011?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-25T09:16:04+00:00"/>
    <meta property="og:title" content="שובו של פרדי: בבית&quot;ר ירושלים ימשיכו לחכות לפלומין"/>
    <meta property="og:description" content="הוא ביקש חופש מוחלט במגרש, אך נענה בשלילה • בבית&quot;ר מתגעגעים לפלומין של העונה שעברה, אך חובת ההוכחה כולה עליו כדורגל ישראלי"/>
  </head>
  <body>
    <article>
      <h1>שובו של פרדי: בבית"ר ירושלים ימשיכו לחכות לפלומין</h1>
      <h2>הוא ביקש חופש מוחלט במגרש, נענה בשלילה ויצא מהרוטציה • בפגרה עבד בצרפת עם מאמן כושר פרטי במקום לצאת לחופשה, ובשבוע הבא הוא עשוי לקבל קרדיט • בבית"ר ירושלים מתגעגעים לפרדי פלומין של העונה שעברה, אך חובת ההוכחה כולה עליו</h2>
      <address><time datetime="2019-11-25T09:16:04+00:00">25 Nov 2019, 09:16</time> by <a rel="author" href="https://www.israelhayom.co.il/writer_articles?tid=11169" target="_blank">שי ארצי</a></address>
      <p>האם פרדי פלומין יחזור להיות בקרוב אותו שחקן נהדר שהיה בעונה שעברה? קשה להעריך, אבל מה שבטוח הוא שהקשר הצרפתי נמצא בצומת דרכים ושעתידו בבית"ר ירושלים לקראת חלון ההעברות של חודש ינואר כלל לא בטוח.</p>
      <p>למרות בעיות שונות שהיו איתו עוד מהקיץ, ולמרות שיצא מהרוטציה של רוני לוי, בבירה לא ממהרים לקבל החלטה סופית בנוגע לפלומין, ועושה רושם שהמשחקים הקרובים בליגה יכולים להשפיע על המשך דרכו לחיוב או לשלילה. </p>
      <p>לאורך כל החודשים האחרונים פלומין זכה לשיחות אישיות עם המאמן, שמבין שמולו עומד שחקן לא מלוטש שעד לעונה הנוכחית היה רגיל להיות הכוכב בכל קבוצה שבה שיחק, והשנה בבית וגן נתקל במצב שונה וחדש עבורו. </p>
      <p>
        <b>"סטרלינג לא נותן גולים?"</b>
      </p>
      <p>פלומין, שממעט לשחק השנה וכבש עד כה שער אחד בלבד בגביע הטוטו, טען בפני הצוות המקצועי שהוא יוכל לבוא לידי ביטוי בצורה הטובה ביותר רק אם ייתנו לו חופש לעשות כרצונו על המגרש. התשובה שקיבל היתה שהסגנון שהוא רוצה לא מקובל במועדונים גדולים. "סטרלינג לא נותן גולים?" נאמר לו, "גם הוא דריבליסט, אבל עובד עם כל הקבוצה". </p>
      <p>המסר שקיבל פלומין היה ברור - אם לא יעשה הגנה ולא יבין שהוא חלק מהקבוצה, שצריכה להיות מחויבת וממושמעת טקטית, הוא פשוט לא ישחק. "יש שחקנים שמבינים את המצב שלהם אחרי שיחות, יש כאלה שמבינים אחרי שמייבשים אותם, ויש כאלה שלא מבינים בכלל", אומרים בבית"ר, "פרדי יכול להצליח העונה בירושלים, אבל זה רק אם הוא ימצא את הדרך הנכונה". </p>
      <figure>
        <img src="https://www.israelhayom.co.il/sites/default/files/u56067/New_ALEN1667%20%287%29.jpg"/>
        <figcaption>
          <b>פלומין. הסבלנות תשתלם לכל המערכת? // צילום: אלן שיבר</b>
        </figcaption>
      </figure>
      <p>שפת הגוף של פלומין, שלרוב משדרת חוסר אכפתיות, פועלת הרבה פעמים לרעתו והיתה משגעת את הירושלמים, אבל במהלך הפגרה הנוכחית מרגישים בקבוצה שמשהו השתנה אצל הקשר. לדוגמה, כאשר רוב השחקנים בילו בתחילת הפגרה בחופשות שונות, פלומין עבד בצרפת עם מאמן כושר פרטי ולאחר מכן, כשהצטרף לאימוני הקבוצה, הראה ששינה קצת גישה, פתח במשחק האימון נגד עפולה ואף כבש. </p>
      <p>"רוני כל הזמן מסביר לו שאם יעבוד קשה הוא יקצור את הפירות", סיפרו בבירה, "זה הכדורגל האמיתי". לאור הפציעות הרבות בסגל של לוי וריבוי המשחקים בשבוע הבא, ייתכן והצרפתי יקבל את הקרדיט. ואם זה יקרה, חובת ההוכחה תהיה אך ורק עליו.</p>
    </article>
  </body>
</html>