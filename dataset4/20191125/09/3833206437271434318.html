<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdivchankata-Vesislava-Todorova-pravi-furor-v-mrezhata-916452"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-25T09:13:00+00:00"/>
    <meta property="og:title" content="Пловдивчанката Весислава Тодорова прави фурор в мрежата!"/>
    <meta property="og:description" content="Над 9 милиона фенове от цял свят слушат българска челистка! Като сбъдната мечта се развива животът н..."/>
  </head>
  <body>
    <article>
      <h1>Пловдивчанката Весислава Тодорова прави фурор в мрежата!</h1>
      <address>
        <time datetime="2019-11-25T09:13:00+00:00">25 Nov 2019, 09:13</time>
      </address>
      <p>Над 9 милиона фенове от цял свят слушат българска челистка! Като сбъдната мечта се развива животът на пловдивчанката Весислава Тодорова, която прави фурор в мрежата с фееричната си и съвършена музика, изсвирена на чело. Започва да се занимава със създаването на видеосъдържание преди 7 г., като идеята й е да показва музикалните си творби. Сама прави аранжиментите си на чело, след което отново сама се учи да работи с камера, да се заснема, да монтира видеа и да ги споделя в интернет.</p>
      <p>"Започнах да развивам канала си, но не очаквах, че толкова много хора ще ме слушат. Смятах, че ще си останат само мечти. Невероятно съм щастлива да достигна до тази немислима за мен бройка на гледания, над 9 млн. души. Следващата ми мечта е да достигна до феновете си на живо. Бих искала да поставя концерти на живо. Надявам се и тази ми мечта да се случи в бъдеще. Най-големите ми фенове са в Съединените щати и Латинска Америка. Доста по-малко се слуша моята музика в Европа, а за жалост, в България мисля, че почти никой не е чувал за мен", коментира пред <a href="https://www.bgdnes.bg/Article/7904782">"България днес"</a> Весислава. </p>
      <p>Започва да се занимава с музика на около 7 г., а майка й веднага я записва в музикална паралелка. След това започва да учи в Музикалното училище с виолончело в Пловдив.</p>
      <p>"Родителите ми бяха неразделно до мен през всички трудни периоди. Вярвам, че те са основните заподозрени, когато става дума за развитието на кариерата ми", споделя тя. От 6 години българката живее в Абу Даби, където трупа небивал успех. Решава да се премести в Арабските емирства, защото заплащането на концертите е по-високо. Изкарва прехраната си основно чрез събития на живо, частни партита, корпоративни мероприятия. Доходи идват и от музикални платформи като "Спотифай", където има над 35 хил. слушатели месечно. </p>
      <p>Музиката, която Веси прави, е микс от популярна музика и изпълнения от популярни филми. Най-гледаната й музика е филмовата, като най-популярното й парче е от филма "Красавицата и Звярът" с над 3 милиона гледания и песен от "Кръстникът" с над 1,5 милиона слушания. Българката гледа към следващото си предизвикателство - активна концертна дейност, защото иска да е по-близо до феновете си.</p>
      <figure>
        <iframe src="https://www.youtube.com/embed/XEoExVjIQaw" width="640" height="360" data-service="Youtube" scrolling="no"/>
      </figure>
    </article>
  </body>
</html>