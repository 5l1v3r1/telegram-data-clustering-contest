<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/samsung-galaxy-a81-si-od-drazsiho-notu-vypujci-s-pen"/>
    <meta property="og:site_name" content="Mobilizujeme"/>
    <meta property="article:published_time" content="2019-11-25T09:01:43+00:00"/>
    <meta property="og:title" content="Samsung Galaxy A81 si od dražšího Notu vypůjčí S Pen"/>
    <meta property="og:description" content="V létě se na náš trh dostal nejvybavenější model revitalizované &quot;Áčkové&quot; řady Samsung Galaxy A80, který nás zaujal zejména otočným vysouvacím modulem hlavního fotoaparátu. A podle posledních"/>
  </head>
  <body>
    <article>
      <h1>Samsung Galaxy A81 si od dražšího Notu vypůjčí S Pen</h1>
      <address><time datetime="2019-11-25T09:01:43+00:00">25 Nov 2019, 09:01</time> by <a rel="author">Tomáš Richter</a></address>
      <p>V létě se na náš trh dostal nejvybavenější model revitalizované “Áčkové” řady Samsung Galaxy A80, který nás  zaujal zejména otočným vysouvacím modulem hlavního fotoaparátu. A podle posledních zpráv se chystá nástupce, který dostane nečekaný bonus navíc.</p>
      <figure>
        <img src="https://mobilizujeme.cz/wp-content/uploads/2019/07/galaxy-a80-1.jpg"/>
      </figure>
      <blockquote>Doporučujeme: <a href="https://mobilizujeme.cz/clanky/samsung-galaxy-a80-recenze">Recenze Samsung Galaxy A80: krůček vstříc budoucnosti</a></blockquote>
      <p>V průběhu letošních prázdnin se nakonec i k nám podíval v dubnu představený smartphone <a href="https://mobilizujeme.cz/stitky/samsung-galaxy-a80">Galaxy A80</a>, který nás zaujal svým osobitým designem hlavně díky otočné výsuvné trojité kameře a obřímu 6,7palcovému displeji s minimálními rámečky. Další parametry už byly v duchu klasické střední třídy. Uvnitř tepal čipset Snapdragon 730 s 8 GB RAM a 128GB vnitřním úložištěm.</p>
      <p>Baterie nabídla dobrou kapacitu 3 700 mAh a potěšila i podporou 25W rychlonabíjení. V té době byla cenovka nastavena na docela odvážných <b>16 999 korun</b> včetně DPH, ale momentálně se dá telefon pořídit v průměru o 4 tisíce levněji.</p>
      <p>Bylo jen otázku času, kdy Samsung začne na nástupci pracovat. Pokud namítnete, že přece novější “Áčko” už tady je, a to <a href="https://mobilizujeme.cz/stitky/samsung-galaxy-a90-5g">Galaxy A90</a>, tak vás musíme zklamat, protože to není přímý pokračovatel. Tím by však mohl být telefon, který pod modelovým číslem SM-AN815F právě uniká na internetu. Téměř okamžitě se totiž začalo spekulovat, že právě toto bude chystaný smartphone <a href="https://mobilizujeme.cz/stitky/samsung-galaxy-a81">Galaxy A81</a>. Ten by měl oproti předchůdci nabídnout lepší hardware, vylepšený otočný fotoaparát a také podporu 5G.</p>
      <p>A nejen to. Podle některých všímavých uživatelů dostane tento telefon i pero <a href="https://mobilizujeme.cz/stitky/samsung-s-pen">S Pen</a>, které bylo doposud výsadou telefonů Galaxy Note. Poukazují na písmeno “N” v sériovém označení. To se nachází, stejně jako v tomto případě, vždy na čtvrté pozici a souvisí jen se zařízeními, které dostanou stylus. Sami jsme zvědaví, jak to nakonec dopadne. Hodně by nás překvapilo, kdyby se Samsung rozhodl rozmělnit signifikantní prvek nejvyšší řady i do nižších pater.</p>
      <h3>SOUVISEJÍCÍ</h3>
      <ol>
        <li>
          <a href="https://mobilizujeme.cz/clanky/rada-galaxy-a-nekonci-samsung-uz-planuje-modely-pro-pristi-rok">Řada Galaxy A nekončí, Samsung už plánuje modely pro příští rok</a>
        </li>
        <li>
          <a href="https://mobilizujeme.cz/clanky/chystany-samsung-galaxy-a40-spatren-v-benchmarku">Chystaný Samsung Galaxy A40 spatřen v benchmarku</a>
        </li>
        <li>
          <a href="https://mobilizujeme.cz/clanky/dorazi-jeste-jeden-galaxy-note-10-samsung-pry-pracuje-na-levnejsi-verzi">Dorazí ještě jeden Galaxy Note 10? Samsung prý pracuje na levnější verzi</a>
        </li>
      </ol>
    </article>
  </body>
</html>