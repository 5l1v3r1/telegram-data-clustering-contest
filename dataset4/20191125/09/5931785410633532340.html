<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/25/bogdan-vodio-kingse-do-pobede-jokic-skroman-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-25T09:45:39+00:00"/>
    <meta property="og:title" content="Bogdan vodio Kingse do pobede, Jokić skroman [VIDEO]"/>
    <meta property="og:description" content="Bogdan Bogdanović se vratio u akciju posle jednog meča pauze zbog problema sa zadnjom ložom i predvodio Sakramento do pobede u Vašingtonu. Kingsi su nadigrali Vizardse za sedmi trijumf na poslednjih deset utakmica, a Bogdanović je pobedi doprineo sa 21 poenom (7/16 šut iz igre), za 28 minuta. Reprezentativac Srbije je imao i po četiri […]"/>
  </head>
  <body>
    <article>
      <h1>Bogdan vodio Kingse do pobede, Jokić skroman [VIDEO]</h1>
      <address><time datetime="2019-11-25T09:45:39+00:00">25 Nov 2019, 09:45</time> by <a rel="author">Darko</a></address>
      <p>Bogdan Bogdanović se vratio u akciju posle jednog meča pauze zbog problema sa zadnjom ložom i predvodio Sakramento do pobede u Vašingtonu.</p>
      <p>Kingsi su nadigrali Vizardse za sedmi trijumf na poslednjih deset utakmica, a Bogdanović je pobedi doprineo sa 21 poenom (7/16 šut iz igre), za 28 minuta. Reprezentativac Srbije je imao i po četiri skoka i asistencije. Bogdan je bio hladnokrvan u ključnim trenucima utakmica, a njegova trojka, pa zatim dva pogođena slobodna bacanja, definitivno su odlučila pobednika.</p>
      <figure>
        <iframe src="https://www.youtube.com/embed/lRjj7gE2QDU" width="560" height="315" data-service="Youtube" scrolling="no"/>
      </figure>
      <p>Efikasniji od Bogdanovića u Sakramentu bio je samo Harison Barns sa 22 poena. Nemanja Bjelica nije imao šutersko veče, postigao je šest poena (3/11 šut iz igre), ali je imao 12 skokova, tri asistencije i tri ukradene lopte.</p>
      <p>Kod Vizardsa je najefikasniji bio Bredli Bil sa 20 poena, dok je bivši Bogdanovićev saigrač iz Partizana, Davis Bertans postigao 12 poena (4/9 trojke).</p>
      <p>Denver je u finišu utakmice slomio otpor Feniksa, a statistički doprinos Nikole Jokića novoj pobedi Nagetsa bio je skromniji od uobičajenog. Srpski centar je za 33 minuta postigao osam poena, ali nije mnogo ni forsirao (4/9 šut iz igre). Na svoj konto je upisao i 13 skokova i šest asistencija. Najefikasniji u ekipi iz Kolorada bili su Milsap sa 23, te Marej i Barton sa po 22 poena.</p>
      <figure>
        <iframe src="https://www.youtube.com/embed/JNDZqzatQIc" width="560" height="315" data-service="Youtube" scrolling="no"/>
      </figure>
      <p>Dialo se istakao u Feniksu sa 22 poena, a odličnu partiju pružio je i hrvatski centar Dario Šarić sa 18 poena i 17 skokova. Potencijalni reprezentativac Srbije Frenk Kaminski meč je završio sa sedam poena.</p>
      <p>Luka Dončić je dobio revolveraški obračun protiv Džejmsa Hardena, a Dalas teksaški okršaj protiv Hjustona. Mladi Slovenac je meč završio sa 41 poenom, za koji je ispalio 29 šuteva iz igre i pogodio 15. Dončić je imao i deset asistencija i šest skokova, a pomagali su mu Tim Hardavej Junior sa 31 poenom i Kristaps Porzingis sa 23 poena i 13 skokova, dok je Boban Marjanović ovoga puta ostao na klupi.</p>
      <p>Harden je za Hjuston postigao 32 poena, ali je očajno šutirao trojke (2/15). Rasel Vestbruk je ubacio 27 poena, a Klint Kapela uz 21 poen imao i 22 skoka.</p>
      <p>Hjuston – Dalas 123:137<br/>Njujork – Bruklin 101:103<br/>Vašington – Sakramento 106:113<br/>Denver – Feniks 116:104<br/>LA Klipers – Nju Orleans 134:109</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/24/nba-top-10-svi-u-senci-levina-video/"/>
        <a href="https://www.sportskacentrala.com/2019/11/24/guduric-i-grizliji-ispustili-lejkerse-13-trojki-levina/"/>
        <a href="https://www.sportskacentrala.com/2019/11/23/bjelica-o-kokoskovu-kao-selektoru/"/>
        <a href="https://www.sportskacentrala.com/2019/11/23/novi-tripl-dabl-jokica-dobri-i-bobi-i-bjelica-video/"/>
        <a href="https://www.sportskacentrala.com/2019/11/22/nba-top-5-samo-zakucavanja-video/"/>
        <a href="https://www.sportskacentrala.com/2019/11/21/klipersi-nakon-produzetka-vece-karijere-robinsona-prva-trojka-simonsa/"/>
        <a href="https://www.sportskacentrala.com/2019/11/21/jokic-vodio-denver-do-pobede-nad-hjustonom-kosarkaska-klinika-luke-doncica-video/"/>
        <a href="https://www.sportskacentrala.com/2019/11/20/bogdanovic-posle-rekorda-karijere-da-nastavim-ovako/"/>
        <a href="https://www.sportskacentrala.com/2019/11/20/srbi-nose-kingse-bogdan-se-razgoropadio-bjelica-ga-pratio-video/"/>
      </related>
    </article>
  </body>
</html>