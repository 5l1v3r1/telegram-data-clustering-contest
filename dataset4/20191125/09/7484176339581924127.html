<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/bizar/bizar-82-jarige-ex-bodybuildster-pakt-inbreker-stevig-aan"/>
    <meta property="og:site_name" content="Zita"/>
    <meta property="article:published_time" content="2019-11-25T09:00:08+00:00"/>
    <meta property="og:title" content="BIZAR. 82-jarige ex-bodybuildster pakt inbreker stevig aan"/>
    <meta property="og:description" content="“Hij koos het verkeerde huis uit”, verklaarde een 82-jarige dame aan tv-zender Fox nadat ze bezoek had gekregen van een inbreker. De oma bleek een bodybuildster op rust te zijn en verkocht de inbreker het pak slaag van zijn leven. Willie Murphy uit Rochester in de Amerikaanse deelstaat New York verklaarde dat ze zich donderdagavond"/>
  </head>
  <body>
    <article>
      <h1>BIZAR. 82-jarige ex-bodybuildster pakt inbreker stevig aan</h1>
      <address>
        <time datetime="2019-11-25T09:00:08+00:00">25 Nov 2019, 09:00</time>
      </address>
      <p>
        <b>“Hij koos het verkeerde huis uit”, verklaarde een 82-jarige dame aan tv-zender Fox nadat ze bezoek had gekregen van een inbreker. De oma bleek een bodybuildster op rust te zijn en verkocht de inbreker het pak slaag van zijn leven.</b>
      </p>
      <p>Willie Murphy uit Rochester in de Amerikaanse deelstaat New York verklaarde dat ze zich donderdagavond opmaakte om naar bed te gaan toen iets na 23 uur een man op haar voordeur klopte. “Bel alstublieft een ziekenwagen”, klonk het. “Ik ben ziek, ik ben ziek!”</p>
      <p>Murphy belde de politie en deed de deur niet open. Toen werd de man kwaad. “Ik hoorde kabaal en dacht ‘Wat is dat in godsnaam?’. Toen merkte ik dat hij de deur gebroken had.”</p>
      <h3>Bezemsteel</h3>
      <p>De inbreker had een fatale fout begaan: Murphy is immers een bekroonde oud-bodybuilder die nog elke dag gaat fitnessen. “Hij koos het verkeerde huis uit”, aldus de potige dame. Ze verstopte zich in haar huis terwijl de inbreker rondsnuffelde. Vervolgens sloeg ze hem met een tafel. “Toen hij neerging, ben ik op hem gesprongen.” Daarna greep ze een fles shampoo en kneep de fles leeg in zijn gezicht. De man kreeg nadien ook nog slaag van Murphy, die zich van een bezemsteel bediende.</p>
      <p>De nachtmerrie eindigde voor de man toen de agenten ter plaatse aankwamen. Hij werd naar het ziekenhuis afgevoerd. Murphy werd geprezen door de politie: “De agenten wilden selfies met mij”, zei ze. Toen ze vrijdag naar de fitness ging werd ze als een heldin onthaald.</p>
      <p>
        <i>Vorig jaar verscheen nog een reportage over Murphy in de ochtendshow ‘Today’ op de Amerikaanse zender NBC.</i>
      </p>
      <figure>
        <iframe src="https://www.youtube.com/embed/z4v5_RTZoAw" width="560" height="315" data-service="Youtube" scrolling="no"/>
      </figure>
      <related>
        <h4>Lees ook:</h4>
        <a href="https://nl.metrotime.be/2016/06/21/must-read/fitste-bodybuilder-ter-wereld-blaast-80-kaarsjes-uit/"/>
      </related>
      <footer>Het bericht <a href="https://nl.metrotime.be/2019/11/25/must-read/bizar-82-jarige-ex-bodybuildster-pakt-inbreker-stevig-aan/">BIZAR. 82-jarige ex-bodybuildster pakt inbreker stevig aan</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>