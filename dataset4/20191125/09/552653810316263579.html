<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058215_a-balliberalis-kulturat-es-a-szexualis-buncselekmenyeket-emlegette-egyutt-a-miniszter-csak-epp-elfelejtett-valamit"/>
    <meta property="og:site_name" content="Népszava"/>
    <meta property="article:published_time" content="2019-11-25T09:04:00+00:00"/>
    <meta property="og:title" content="A balliberális kultúrát és a szexuális bűncselekményeket emlegette együtt a miniszter, csak épp elfelejtett valamit"/>
    <meta property="og:description" content="Azt, hogy állami pénzből támogatták a szexuális zaklatási ügybe keveredett Kárpáti-Lőkös házaspár legújabb közös könyvének megjelenését."/>
  </head>
  <body>
    <article>
      <h1>A balliberális kultúrát és a szexuális bűncselekményeket emlegette együtt a miniszter, csak épp elfelejtett valamit</h1>
      <address><time datetime="2019-11-25T09:04:00+00:00">25 Nov 2019, 09:04</time> by <a rel="author" href="https://nepszava.hu/szerzo/pion-istvan/" target="_blank">Pion István</a></address>
      <p>
        <b>Azt, hogy állami pénzből támogatták a szexuális zaklatási ügybe keveredett Kárpáti-Lőkös házaspár legújabb közös könyvének megjelenését.</b>
      </p>
      <p>„Súlyos bűncselekményről van szó, amit ki kell vizsgálni. A balliberális kulturális oldalon nem először tapasztalja a kormány, hogy a szavak és tettek kettéváltak, hiszen egy éve tussolnak el egy ilyen ügyet. A balliberális kulturális életnek ki kell vetnie magából azokat, akik szexuális bűncselekményekre hajlamosak” – válaszolta Gulyás Gergely Miniszterelnökséget vezető miniszter a legutóbbi kormányinfón Gothár Péter rendező szexuális zaklatási botrányával kapcsolatban <a href="https://hirtv.hu/video/229649">a Hír TV</a> egyik kérdésére.</p>
      <blockquote>Hozzátette: „Úgy kell adni a díjat, hogy a díjazott arra ne váljon méltatlanná.”</blockquote>
      <p>Azt nem nagyon értjük, miért fontos mindebben a balliberális jelző, mert ha nem lenne fontos, akkor nem is jutott volna eszünkbe semmi különös a miniszteri kijelentésekkel kapcsolatban. De így sajnos eszünkbe jutott.</p>
      <p>Mégpedig a Stádium Könyvkiadó vezetőinek, Kárpáti Kamil költő-írónak és feleségének, Lőkös Margitnak <a href="https://divany.hu/vilagom/2017/11/25/szexualis_zaklatas_eroszak_szemelyes_tortenet/">a 2017-ben kirobbant botránya</a>, amelyben a házaspárt több egykori tanítványuk vádolta meg <a href="https://zoom.hu/hir/2017/12/10/vannak-akik-a-mai-napig-ugyanabban-a-terrorban-es-manipulacioban-elnek-mint-gyermekkorunkban/">szexuális zaklatással</a>. A hír hatására a Kárpáti Kamil által 1992-ben fiatal, pályakezdő költők elismerésére létrehozott Gérecz Attila-díjat <a href="https://zoom.hu/hir/2017/12/11/ujabb-harom-ember-adja-vissza-a-gerecz-attila-dijat/">több egykori díjazott visszaadta</a>. Az ügyben megszólalt <a href="https://zoom.hu/hir/2017/12/12/az-iroszovetseg-elnoke-is-megszolalt-a-szexualis-zaklatassal-vadolt-konyvkiado-hazaspar-ugyeben/">a Magyar Írószövetség elnöke</a>, Szentmártoni János is – aki szintén a Kárpáti-Lőkös házaspár által fiatalok számára fenntartott alkotói műhely tagja volt –, hitelt adva az áldozatok szavainak.</p>
      <p>És ugyan Kárpáti Kamil messze nem olyan ismert, mint Gothár Péter, mégis érdemes tudni, hogy költőként többek között József Attila-díjjal, a Magyar Érdemrend tisztikeresztjével és Magyarország Babérkoszorúja díjjal ismerték el. Mindezt még a botrány kirobbanása előtt persze.</p>
      <p>Ha azonban a logika helyes, akkor Gulyás Gergely szavai szerint Kárpáti Kamilnak és Lőkös Margitnak Gothárhoz hasonlóan méltatlanná kellett volna válniuk minden állami elismerésre, még akkor is, ha a miniszter ezek visszavonásával – mint egyébként maga mondta a rendező ügye kapcsán – „óvatosabb lenne”. De úgy tűnik: vagy a logika nem helyes, vagy a Fidesz-kormány alkalmaz kettős mércét.</p>
      <p>Ugyanis a balliberális jelzővel messze nem illethető Kárpáti Kamilnak és feleségének, Lőkös Margitnak (Gí álnéven) a Nemzeti Kulturális Alap Könyvkiadás Kollégiuma a botrány után alig több mint egy évvel, idén februárban <a href="http://www.nka.hu/archivum/tamogatasok/tamogatott_palyazatok/konyvkiadas2/konyvkiadas_181129">600 ezer forintot ítélt meg</a> <i>Balatoni kikötő és őspark - Fotók és versek</i> munkacímű kötetére.</p>
      <blockquote>Vagyis az állam által elkülönített, az Emmi felügyelete alá tartozó pénzügyi alapból jutott a szexuális zaklatási botrányba keveredett házaspárnak is.</blockquote>
      <p>Kárpáti Kamillal és Lőkös Margittal kapcsolatban egyetlen ember sem szólalt meg a kormányból, nem mondta ki senki, hogy súlyos bűncselekményről van szó, és senki nem követelt vizsgálatot sem. A házaspár pedig egy <a href="https://444.hu/2017/12/02/nyilatkozatban-reagalt-az-idos-hazaspar-follinus-anna-szexualis-zaklatasi-vadjaira">tagadó és támadó közlemény zavaros sorai</a> után – amelyben az ellenük felhozott vádat úgy értékelték, hogy az „a jogállamiság maradékait is fölemészti” – továbbra is vizsgálat és számonkérés nélkül éli életét, többek között tehát állami támogatással.</p>
    </article>
  </body>
</html>