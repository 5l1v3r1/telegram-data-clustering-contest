<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/m5s-paragone-grillo-ha-perso-la-bussola-non-sappiamo-fare-le-cose-639090.html"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T09:58:00+00:00"/>
    <meta property="og:title" content="M5s, Paragone: &quot;Grillo ha perso la bussola, non sappiamo fare le cose&quot;"/>
    <meta property="og:description" content="All'interno del Movimento Cinque Stelle il livello dello scontro è sempre altissimo"/>
  </head>
  <body>
    <article>
      <h1>M5s, Paragone: "Grillo ha perso la bussola, non sappiamo fare le cose"</h1>
      <h2>All'interno del Movimento Cinque Stelle il livello dello scontro è sempre altissimo</h2>
      <address>
        <time datetime="2019-11-25T09:58:00+00:00">25 Nov 2019, 09:58</time>
      </address>
      <p>Altro che pace. All'interno del Movimento Cinque Stelle il livello dello scontro è sempre altissimo, anche dopo l'incontro tra Beppe Grillo e Luigi Di Maio, se non addirittura di più. A capitanare gli scontenti c'è il senatore Gianluigi Paragone, che è intervenuto ai microfoni della trasmissione “L’Italia s’è desta”, condotta dal direttore Gianluca Fabi, Matteo Torrioli e Daniel Moretti su Radio Cusano Campus.</p>
      <p><b>Sul crollo del viadotto sull’A6. </b>“Bene che Di Maio dica quelle cose sulla revoca delle concessioni, ma al momento sono solo belle parole perché abbiamo la famiglia Benetton che propone il taglio del 5% dei pedaggi all’anno e il governo che balbetta qualcosa. In questi giorni si torna a parlare di scudo per Mittal e mentre i ponti crollano, il Mose diventa oggi quello che sarà domani il Tav cioè la dimostrazione di come le grandi opere non servano se non a ungere qua e là, ci sono imprenditori che aspettano crediti dalla pubblica amministrazione. Abbiamo una macchina pubblica che potrebbe essere all’altezza delle sfide, ma una classe dirigente che non lo è. Questo decreto per pagare i crediti alle imprese non viene fatto. Le responsabilità? Dal premier a tutto il Mef, in cui ci sono quelli del Pd ma anche i nostri, come la Castelli”.</p>
      <p><b>Sul video Grillo-Di Maio</b>. “E’ il video del benaltrismo, del pensare al domani perché non sappiamo fare le cose oggi. In attesa del mondo perfetto, riusciamo a fare le cose palla a terra? Riusciamo a mettere a tema il fatto che le case pignorate perdono la metà del valore e i proprietari rimangono sempre impiccati al loro debito? Grillo ha fatto questo video bellissimo, a parte la stronzata del dateci un voto come si dà un euro… vuol dire che ormai hai perso la bussola. Perché non ci occupiamo delle aste fallimentari? Ho detto a Bonafede: sei bravissimo, ti stimo, ti prego metti la testa nei tribunali fallimentari. Lì ci sono i condor che si avventano sulle vittime. Questa è un urgenza, fanno tanti decreti ad minchiam, facessero anche questo. Il Parlamento non conta nulla, è ingolfato e bypassato, passa tutto dal governo”.</p>
      <p><b>Sul Mes</b>. “Voglio vedere cosa farà il governo. Il Mes è fatto appositamente sull’Italia, perché hanno paura del nostro debito pubblico. Ma siccome tu mi hai fatto entrare in Europa con questo debito pubblico, non mi chiedere di ristrutturarlo quando tutti i Paesi sono in crisi. Adesso tutti diranno che il Mes non è pericoloso perché gli italiani stanno iniziando a capire, ed è partita la controinformazione. I membri del Mes godono di una immunità totale, che non ha neanche il capo della Bce. E’ normale che Gentiloni dica basta polemiche perché danneggiamo i mercati? E’ la conferma che l’UE col popolo e con la politica non c’entra nulla. Siccome il Parlamento può decidere se porre il veto o no, io non lo voterò mai, non vado a rovinare la vita degli italiani e non voglio lasciare solo a Salvini la bandiera di una lotta di buon senso. Nel programma del M5S c’erano scritte cose diverse da quelle che sento dire a Conte. Se loro hanno cambiato idea chi è fuori dal M5S sono tutti gli altri. Se sono diventati europeisti me lo devono dire e mi devono sbattere fuori. Noi abbiamo preso i voti su quel programma elettorale, se hanno cambiato idea devono andare in piazza a dire che sono europeisti, che vogliono il Mes e a quel punto si prenderanno i  vaffanculo della gente, qualche vaffanculo ci tornerà indietro ”.</p>
    </article>
  </body>
</html>