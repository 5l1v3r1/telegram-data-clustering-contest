<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561180/voak-i-apadisi-tou-upourgeiou-sto-endehomeno-na-kleisei-i-ethniki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T09:56:00+00:00"/>
    <meta property="og:title" content="ΒΟΑΚ: Η απάντηση του υπουργείου στο ενδεχόμενο να κλείσει η εθνική"/>
    <meta property="og:description" content="Κλειστή σύσκεψη στο γραφείο του πρωθυπουργό για τον μεγάλο αυτοκινητόδρομο της Κρήτης"/>
  </head>
  <body>
    <article>
      <h1>ΒΟΑΚ: Η απάντηση του υπουργείου στο ενδεχόμενο να κλείσει η εθνική</h1>
      <address>
        <time datetime="2019-11-25T09:56:00+00:00">25 Nov 2019, 09:56</time>
      </address>
      <p>
        <b>Κλειστή σύσκεψη στο γραφείο του πρωθυπουργό για τον μεγάλο αυτοκινητόδρομο της Κρήτης</b>
      </p>
      <p>Τη δική του απάντηση δίνει το υπουργείο Υποδομών απέναντι στον πιθανότατο κίνδυνο να κλείσει ο ΒΟΑΚ για πρώτη φορά στα χρονικά, διακόπτοντας έτσι την ομαλή οδική διασύνδεση των νομών Ηρακλείου, Ρεθύμνου και Χανίων, λόγω των<a href="https://www.neakriti.gr/article/kriti/1561047/voak-oi-epikindunes-rigmatoseis-dromologoun-enallaktika-shedia/"> ρηγματώσεων στο ύψος της κακιάς στροφής, πριν τη Λυγαριά, </a>που ολοένα και βαθαίνουν.</p>
      <p>Συγκεκριμένα, σε επικοινωνία που είχαμε με το υπουργείο Μεταφορών για τις ανάγκες του ρεπορτάζ, δεν επιβεβαιώνουν αλλά δε διαψεύδουν κιόλας όλα όσα ειπώθηκαν στη σύσκεψη, η οποία πραγματοποιήθηκε στο γραφείο του πρωθυπουργού με την παρουσία και του υπουργού Μεταφορών κ. Κώστα Καραμανλή και του υφυπουργού κ. Γιάννη Κεφαλογιάννη. Ωστόσο το γεγονός ότι η σύσκεψη έλαβε χώρα στο γραφείο του πρωθυπουργού δείχνει τη βαρύτητα που δίνεται στο θέμα και στο ενδεχόμενο να κλείσει ο ΒΟΑΚ, πράγμα που θα επιφέρει μεγάλη ταλαιπωρία και σωρεία προβλημάτων στην καθημερινότητα των Κρητικών.</p>
      <p>Το σίγουρο είναι ότι δρομολογούνται εξελίξεις, όπως επίσης αναμένεται να γίνουν μελέτες, ενώ έχει γίνει γνωστό και ένα<a href="https://www.neakriti.gr/article/kriti/1561081/voak-apo-pou-tha-pername-an-kleisei-i-ethniki-megalonoun-oi-rogmes/"> plan Β σε περίπτωση που κριθεί αναγκαίο να διακοπεί η κίνηση των οχημάτων στον ΒΟΑΚ</a> έως ότου αποκατασταθούν οι ρηγματώσεις.</p>
      <p>Αναφορικά με τον σχεδιασμό των αρμόδιων φορέων στην περίπτωση που αναγκαστούν να διακόψουν την κυκλοφορία στην κεντρική αρτηρία της Κρήτης, οι δήμαρχοι Μαλεβιζίου και Μυλοποτάμου, οι περιοχές των οποίων θα κληθούν να σηκώσουν το βάρος της κίνησης, δηλώνουν άγνοια, ζητώντας σχετική ενημέρωση αφενός και τονίζοντας αφετέρου πως, αν ισχύσει αυτός ο σχεδιασμός, είναι απαραίτητο να προηγηθούν βελτιωτικές κινήσεις στις υπάρχουσες υποδομές, καθώς, σε διαφορετική περίπτωση, θα δημιουργηθούν πλείστα προβλήματα.</p>
      <p>Σύμφωνα με πληροφορίες, αν τελικά χρειαστεί να εφαρμοστούν κυκλοφοριακά μέτρα, θα σηματοδοτήσουν μια μεγάλη ταλαιπωρία τόσο για τους οδηγούς Ι.Χ. όσο και για τους επαγγελματίες, αφού θα περιλαμβάνονται δύο εναλλακτικές διαδρομές, με τα βαρέα οχήματα να ακολουθούν την παλαιά εθνική οδό και τα Ι.Χ. να περνούν μέσα από τη Ροδιά. Οι αρμόδιες υπηρεσίες, χωρίς να έχουν και πολλές επιλογές, έχουν ήδη καταλήξει στις εναλλακτικές διαδρομές, διαχωρίζοντας μάλιστα τα οχήματα ανάλογα με την κατηγορία τους.</p>
      <p>Τα βαρέα αυτοκίνητα, που θα κατευθύνονται προς Ρέθυμνο και Χανιά, προβλέπεται πως θα ακολουθούν την ορεινή διαδρομή Γάζι - Τύλισος - Μάραθος - Δαμάστα - Χώνος - Αλόιδες - Σίσες, και αντίστροφα, φυσικά, για τα βαρέα οχήματα, που θα κινούνται από Χανιά και Ρέθυμνο προς Ηράκλειο.</p>
      <p>Σε ό,τι αφορά τους οδηγούς των Ι.Χ. αυτοκινήτων, και αυτοί, εφόσον επιστρατευτεί το plan B, θα ανεβαίνουν κυριολεκτικά έναν “Γολγοθά”, αφού για να μεταβεί κάποιος από το Ηράκλειο στο Ρέθυμνο θα πρέπει να κάνει μια μεγάλη παράκαμψη και να περνά μέσα από τη Ροδιά, αυξάνοντας δραματικά τα χιλιόμετρα και τον χρόνο που θα απαιτείται για να ολοκληρώσουν τη διαδρομή.</p>
      <figure>
        <iframe src="https://www.youtube.com/embed/KwQBjIU9DVw" width="640" height="360" data-service="Youtube" scrolling="no"/>
      </figure>
      <p>
        <b>Τι λένε οι δήμαρχοι - Εν αναμονή των επίσημων ανακοινώσεων</b>
      </p>
      <p>Παίρνοντας θέση με θέμα την πιθανή διακοπή διέλευσης στον ΒΟΑΚ, οι δήμαρχοι Μαλεβιζίου και Μυλοποτάμου σε δηλώσεις τους τόνισαν τα εξής: «Δεν υπάρχει κάποια επίσημη ενημέρωση. Παρ’ όλα αυτά έχουμε κάνει κάποιες επαφές για να δούμε τι συμβαίνει στο συγκεκριμένο σημείο του ΒΟΑΚ. Περιμένουμε τις επίσημες ενημερώσεις, μιας και είναι αρμοδιότητας του υπουργείου το θέμα. Θα πρέπει πάντως να γίνει μια συντονισμένη προσπάθεια από όλους τους εμπλεκόμενους φορείς σε περίπτωση που χρειαστεί να κλείσει το συγκεκριμένο σημείο του ΒΟΑΚ», τόνισε ο δήμαρχος Μαλεβιζίου Μενέλαος Μποκέας.</p>
      <p>«Επισήμως δεν έχω λάβει κάποια ενημέρωση για το αν όντως σκέφτεται το υπουργείο και η κυβέρνηση να δώσει αυτό το βάρος στην παλιά εθνική, την οποία πρώτα θα πρέπει να τη φτιάξει, να γίνουν διαπλατύνσεις και τροποποιήσεις, ώστε να μπορέσει να εξυπηρετήσει για κάποιο διάστημα», είπε ο δήμαρχος Μυλοποτάμου Δημήτρης Κόκκινος.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561116/voak-sigi-ihthuos-gia-tis-rogmes-ti-zitoun-oi-dimarhoi-maleviziou-kai-mulopotamou/"/>
        <a href="https://www.neakriti.gr/article/kriti/1561081/voak-apo-pou-tha-pername-an-kleisei-i-ethniki-megalonoun-oi-rogmes/"/>
        <a href="https://www.neakriti.gr/article/kriti/1561047/voak-oi-epikindunes-rigmatoseis-dromologoun-enallaktika-shedia/"/>
      </related>
    </article>
  </body>
</html>