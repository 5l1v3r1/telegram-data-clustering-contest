<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.the-village.com.ua/village/business/business-ethics/291519-ti-tak-shudla-yak-ne-varto-robiti-komplimenti"/>
    <meta property="og:site_name" content="The Village Україна"/>
    <meta property="article:published_time" content="2019-11-25T09:49:23+00:00"/>
    <meta property="og:title" content="Ділова етика. «Ти так схудла!» Як не варто робити компліменти"/>
    <meta property="og:description" content="Та коли вони недоречні"/>
  </head>
  <body>
    <article>
      <h1>Ділова етика. «Ти так схудла!» Як не варто робити компліменти</h1>
      <h2>Та коли вони недоречні</h2>
      <address><time datetime="2019-11-25T09:49:23+00:00">25 Nov 2019, 09:49</time> by <a rel="author" href="https://www.the-village.com.ua/users/1189879" target="_blank">Ірина Лесишин</a></address>
      <p>
        <i>У рубриці «Ділова етика» The Village Україна намагається розв’язувати суперечливі питання, які виникають у робочому процесі.</i>
      </p>
      <p><b>Ситуація: </b>колега прийшла на роботу з новою стрижкою, і ви хочете зробити їй комплімент. На слова «ти так гарно підстриглася, посвіжішала і взагалі здаєшся молодшою» — колега не так радісно відреагувала, як ви очікували. З’ясовуємо, як не варто робити компліменти та коли похвала доречна.</p>
      <hr/>
      <figure>
        <img src="https://img.the-village.com.ua/the-village.com.ua/post_image-image/2CmJ3K3iH2kvOj_MW9mPXA.png"/>
      </figure>
      <p>
        <b>Аліна Скибинська</b>
      </p>
      <p>Експертка з етикету</p>
      <p>Комплімент — це просте й універсальне рішення для того, щоб поліпшити настрій співрозмовнику та налаштувати бесіду на приємний тон. Важливо пам’ятати, що це похвала реальних достоїнств особистості. Є стереотип, що компліменти використовують лише чоловіки для того, щоб загравати з жінками, але це не так. Комплімент не має гендерних переваг чи установок. У діловому спілкуванні варто дотримуватися чотирьох основних правил: комплімент має бути щирим, оригінальним, доцільним і в ньому не має бути двозначності.</p>
      <h3>Як не робити компліменти</h3>
      <p>Не варто робити комплімент «знизу», або комплімент-порівняння: коли людина задля похвали іншої принижує своє почуття гідності чи власні здібності. Наприклад, коли мама каже дитині: «О, як ти навчилася готувати, навіть я так не вмію!». Інколи ця похвала навіть звучить як заздрість: «Який величезний будинок ви побудували. Я теж колись зароблю купу грошей і собі такий побудую».</p>
      <p>Маніпулятивний комплімент, який використовують, щоб потім щось попросити: «Ти така гарна, тобі ж не важко попросити в керівника бонус для всіх співробітників?»</p>
      <p>Не варто робити комплімент лише щодо одягу, наприклад, говорити, що в колеги гарна сукня. Тоді створюється враження, що оцінюють не смак і стиль людини, а хвалять лише одяг. Варто сказати, що ця сукня личить і підкреслює, наприклад, колір очей. Важливо конкретну деталь гардероба співвіднести із зовнішністю або іміджем людини.</p>
      <p>Повчальні компліменти — теж поганий тон. З одного боку, ви кажете людині приємні слова, а з іншого, повчаєте її. Наприклад, коли говорите колезі, що йому дуже личить піджак і варто одягати його частіше.</p>
      <p>Не потрібно робити компліменти щодо частин тіла: довгих ніг чи тонкої талії. Компліменти використовують для того, щоб підкреслити смак, професійні здібності, манеру поведінки людини: те, що можна у собі змінити чи вдосконалити. Частини тіла — те, що дано нам від народження і що ми змінити майже не можемо.</p>
      <p>Фраза «О! Як ти схудла!» — це вершина нетактовності. Адже в діловому спілкуванні тема здоров’я (а схуднути або набрати вагу саме така тема) категорично заборонена.</p>
      <p>Я не рекомендую під час першої зустрічі одразу ж робити компліменти. Ви повинні пам’ятати, що у 98% випадків ваші слова сприймуть як лестощі, а не як правдиву інформацію.</p>
      <h3>Як відповідати на компліменти</h3>
      <p>Якщо ви прагнете, щоб колеги та друзі проявляли до вас щиру симпатію, треба навчитися коректно відповідати на компліменти. Їх варто приймати з повагою і без заперечень. «Ну що ви? Не такий уже я експерт у цьому питанні!» — не надто вдала відповідь на комплімент від колег, які відзначають вашу роботу. Не коментуйте компліменти й не ставте після них питання: «Ви сказали, що сьогодні я маю гарний вигляд. А що, вчора мав гірший?». Також не потрібно виправдовуватися за похвалу. Наприклад, казати: «Дякую, звичайно, але ця сукня зовсім не нова, я її купувала торік на розпродажу».</p>
      <hr/>
      <figure>
        <img src="https://img.the-village.com.ua/the-village.com.ua/post_image-image/Ake0mZ9PByrCd4NHnCYwwg.png"/>
      </figure>
      <p>
        <b>Ніна Давидова</b>
      </p>
      <p>Психологиня</p>
      <p>Компліменти кажуть для того, щоб зробити приємно іншій людині, підкреслити її гарні риси, особливості чи зміни. Вони можуть бути своєрідним «психологічним погладжуванням», щоб сподобатися співрозмовнику або зняти напругу.</p>
      <p>Залежно від того, наскільки близькі люди, я б виділила формальні та інтимні компліменти. Формальний комплімент можна зробити як малознайомій людині, так і колезі — йому притаманна досить велика «дистанційність». Це як частина small talk. Інтимний комплімент має великий ступінь близькості й довіри, він слугує для підтримки близького контакту чи навіть загравання.</p>
      <p>Усе залежить від того, які стосунки між вами: що дозволено з друзями, може бути недоречним у спілкуванні з керівником. Варто усвідомлювати, з ким ви говорите, який рівень близькості між вами та чого хочете досягти цим компліментом.</p>
      <p>Можна робити будь-які компліменти, але ви ризикуєте: будь-яким висловлюванням, навіть з добрим наміром, ви символічно втручаєтеся на територію співрозмовника, зосереджуєте увагу на ньому. Не варто робити компліменти, які звучать як оцінка, зачіпають щось особисте й можуть збентежити людину, коли порушується субординація. Якщо комплімент невдалий, ви завжди можете попросити вибачення.</p>
      <hr/>
      <p><b>Ілюстрація: </b>Анна Шакун</p>
    </article>
  </body>
</html>