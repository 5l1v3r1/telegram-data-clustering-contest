<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/743479"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T09:00:00+00:00"/>
    <meta property="og:title" content="นักลงทุนเทขายทองคำกดราคาลง 50 บาท "/>
    <meta property="og:description" content="ราคาทองคำในประเทศปรับตัวลงตามต่างประเทศ ผลพวงข่าวเทรดวอร์ได้ข้อยุติเร็ว ๆ นี้ ส่งผลให้ทองแท่งขายบาทละ 20,900 บาท ทองรูปพรรณขายบาทละ 21,400 บาท "/>
  </head>
  <body>
    <article>
      <h1>นักลงทุนเทขายทองคำกดราคาลง 50 บาท </h1>
      <address>
        <time datetime="2019-11-25T09:00:00+00:00">25 Nov 2019, 09:00</time>
      </address>
      <p>
        <b>ราคาทองคำในประเทศปรับตัวลงตามต่างประเทศ ผลพวงข่าวเทรดวอร์ได้ข้อยุติเร็ว ๆ นี้ ส่งผลให้ทองแท่งขายบาทละ 20,900 บาท ทองรูปพรรณขายบาทละ 21,400 บาท </b>
      </p>
      <p>รายงานข่าวสมาคมค้าทองคำแจ้งว่า ทองคำในประเทศปรับลง 50 บาท ตามราคาต่างประเทศ หลังจากนายโดนัลด์ ทรัมป์ ประธานาธิบดีสหรัฐระบุ “สหรัฐใกล้จะบรรลุข้อตกลงการค้าเฟสแรกกับจีนในไม่ช้า” จึงทำให้นักลงทุนกลับมาเปิดรับความเสี่ยง (Risk on) อีกครั้ง จนหนุนให้ตลาดหุ้นวอลล์สตรีทปรับตัวสูงขึ้น ซึ่งเป็นปัจจัยกระตุ้นให้เกิดแรงขายสินทรัพย์ปลอดภัยอย่างทองคำ  นอกจากนี้ราคาทองคำยังได้รับแรงกดดันเพิ่มจากการแข็งค่าของสกุลเงินดอลลาร์หลังการเปิดเผยตัวเลขเศรษฐกิจสหรัฐที่ดีเกินคาด อาทิ ดัชนีผู้จัดการฝ่ายจัดซื้อ (PMI) รวมภาคการผลิตและภาคบริการเบื้องต้นของสหรัฐจาก IHS Markit ที่ปรับตัวขึ้นเกินคาดสู่ระดับ 51.9 ในเดือนพ.ย. แตะระดับสูงสุดในรอบ 4 เดือน <br/><br/>สำหรับราคาต่างประเทศช่วงบ่ายปรับลดลงมาอยู่ที่  1,458 ดอลลาร์สหรัฐต่อออนซ์  จากช่วงเช้าอยู่ที่ 1,461  ดอลลาร์สหรัฐต่อออนซ์ ค่าเงินบาทอยู่ที่ 30.24 บาทต่อดอลลาร์สหรัฐ จากเดิมอยู่ที่ 30.23 บาทต่อดอลลาร์สหรัฐ  ส่งผลให้ทองแท่งรับซื้อบาทละ 20,800 บาท ขายออกบาทละ 20,900 บาท ทองรูปพรรณรับซื้อบาทละ 20,420.52 บาท และขายออกบาทละ 21,400 บาท</p>
    </article>
  </body>
</html>