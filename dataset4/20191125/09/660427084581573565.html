<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ismaweb.net/2019/11/25/penasihat-kewangan-bank-didakwa-pecah-amanah-rm7160001/"/>
    <meta property="og:site_name" content="Portal Islam dan Melayu | ISMAWeb"/>
    <meta property="article:published_time" content="2019-11-25T09:02:01+00:00"/>
    <meta property="og:title" content="Penasihat bank didakwa pecah amanah sebanyak RM716,000"/>
    <meta property="og:description" content="BUTTERWORTH, 28 Rabiulawal 1441H, Isnin – Seorang penasihat kewangan bank, hari ini, mengaku tidak bersalah di Mahkamah Sesyen sini, atas tujuh pertuduhan memperdayakan mangsa dan pecah amanah wang pelaburan membabitkan wang sejumlah RM716,000. R. Ganeson, 33 dari Bukit Mertajam Pulau Pinang membuat pengakuan itu dan meminta bicara selepas semua kertas pertuduhan dibacakan di hadapan Hakim …"/>
  </head>
  <body>
    <article>
      <h1>Penasihat bank didakwa pecah amanah sebanyak RM716,000</h1>
      <h2>Dibenar ikat jamin RM30,000, 2 Januari 2020 tarikh sebutan semula</h2>
      <address><time datetime="2019-11-25T09:02:01+00:00">25 Nov 2019, 09:02</time> by <a rel="author">fazleen safina</a></address>
      <figure>
        <img src="https://www.ismaweb.net/wp-content/uploads/2019/07/mahkamah_1553738843-780x405.jpg"/>
      </figure>
      <p><b>BUTTERWORTH, 28 Rabiulawal 1441H, Isnin –</b> Seorang penasihat kewangan bank, hari ini, mengaku tidak bersalah di Mahkamah Sesyen sini, atas tujuh pertuduhan memperdayakan mangsa dan pecah amanah wang pelaburan membabitkan wang sejumlah RM716,000.</p>
      <p>R. Ganeson, 33 dari Bukit Mertajam Pulau Pinang membuat pengakuan itu dan meminta bicara selepas semua kertas pertuduhan dibacakan di hadapan Hakim Norhayati Mohamad Yunus.</p>
      <p>Mengikut kertas pertuduhan pertama, Ganeson dituduh memperdaya seorang ahli perniagaan untuk menyerahkan wang RM716,000 bagi tujuan pelaburan di mana mangsa tidak akan menyerahkan wang itu sekiranya tidak diperdaya.</p>
      <p>Tertuduh didakwa melakukan penipuan itu antara Jun hingga Oktober tahun ini, di sebuah bank di Taman Inderawasih, Jalan Chain Ferry, di sini, mengikut Seksyen 420 Kanun Keseksaan.</p>
      <p>Bagi enam lagi pertuduhan mengikut Seksyen 406 Kanun Keseksaan, tertuduh didakwa dengan curangnya melakukan pecah amanah jenayah dengan mengambil semua wang terbabit daripada mangsa dalam tempoh Jun hingga Oktober tahun ini.</p>
      <p>Tertuduh didakwa melakukan kesalahan itu pada 21 Jun, 24 Julai, 13, 20, 23 September dan terakhir pada 23 Oktober diantara jam 8 pagi hingga 5 petang di cawangan bank tempat dia bekerja.</p>
      <p>Pihak pendakwaan dikendalikan oleh Timbalan Pendakwa Raya JG Kaameni, manakala tertuduh di wakili peguam Sukhdave Singh.</p>
      <p>Hakim Norhayati membenarkan jaminan RM30,000 bagi kesemua pertuduhan yang dihadapi tertuduh dengan seorang penjamin dan pasport diserahkan kepada mahkamah dan menetapkan tarikh 2 Januari 2020 sebagai tarikh sebutan semula. -Bernama</p>
      <figure>
        <img src="https://www.ismaweb.net/wp-content/uploads/2019/07/lathan-praktikal_728-x-90.jpg"/>
      </figure>
    </article>
  </body>
</html>