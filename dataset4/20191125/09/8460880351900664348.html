<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/megint-civileket-gyilkoltak-kongoban-2141955/"/>
    <meta property="og:site_name" content="BAMA"/>
    <meta property="article:published_time" content="2019-11-25T09:59:00+00:00"/>
    <meta property="og:title" content="Megint civileket gyilkoltak Kongóban"/>
    <meta property="og:description" content="Nyolc civilt mészároltak le hétfőre virradóra a Kongói Demokratikus Köztársaság keleti részén fekvő Észak-Kivu tartományban egy ugandai lázadócsoport fegyveresei, majd a hatóságok tehetetlensége miatt feldühödött helyiek felgyújtották a helyi polgármesteri hivatalt."/>
  </head>
  <body>
    <article>
      <h6 class="kicker">VÉRENGZÉS</h6>
      <h1>Megint civileket gyilkoltak Kongóban</h1>
      <address>
        <time datetime="2019-11-25T09:59:00+00:00">25 Nov 2019, 09:59</time>
      </address>
      <h4>Nyolc civilt mészároltak le hétfőre virradóra a Kongói Demokratikus Köztársaság keleti részén fekvő Észak-Kivu tartományban egy ugandai lázadócsoport fegyveresei, majd a hatóságok tehetetlensége miatt feldühödött helyiek felgyújtották a helyi polgármesteri hivatalt.</h4>
      <p>Kongói katonai források szerint a Szövetséges Demokratikus Erők (ADF) elnevezésű ugandai milícia a tartomány Beni nevű városában hajtott végre támadást.<br/>Sajtóbeszámolók szerint a hatóságok és az ENSZ békefenntartó alakulatainak a tétlensége miatt dühös helyiek hétfő reggel felgyújtották a polgármesteri hivatalt.</p>
      <p>Az épület részben kiégett, a mellette összegyűlt tömeget pedig a rendőrség oszlatta fel. Az emberek később a kongói ENSZ-misszió (MONUSCO) épületénél is tiltakozó akciót tartottak.</p>
      <p>A hét végén a tartományban már voltak tüntetések, amelyek miatt hárman meghaltak.</p>
      <p>A kongói hadsereg október 30-án támadást indított az ADF ellen a térségben. François Grignon, az ENSZ kongói különleges megbízottja vasárnap hangsúlyozta: a hadsereg nem kért segítséget a világszervezet békefenntartóitól, e nélkül pedig a kéksisakosok nem léphetnek közbe.</p>
      <p>A gyermekkatonák alkalmazásáról és súlyos jogsértéseiről hírhedt ADF-et – amely gyakran követ el támadásokat Kongó keleti, Ugandával határos részén – azzal vádolják, hogy 2014 óta ezrek, köztük ENSZ-békefenntartók haláláért felelős.</p>
      <p>A szervezet céljai nem ismertek pontosan, de Kongó forrongó északkeleti felében számos fegyveres csoport rivalizál egymással a földterületek, valamint az ásványkincsek – főleg a kobalt és az arany – kitermelésének az ellenőrzéséért.</p>
    </article>
  </body>
</html>