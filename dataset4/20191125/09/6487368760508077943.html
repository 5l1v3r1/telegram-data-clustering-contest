<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/resztelt-maj-recept/"/>
    <meta property="og:site_name" content="FEMINA"/>
    <meta property="article:published_time" content="2019-11-25T09:12:15+00:00"/>
    <meta property="og:title" content="Puha és szaftos resztelt máj rengeteg hagymával: így nem szárad ki"/>
    <meta property="og:description" content="A resztelt máj finom és gyors ebéd vagy vacsora lehet, de könnyű elhibázni. Néhány trükkel szaftos, puha lesz."/>
  </head>
  <body>
    <article>
      <h1>Puha és szaftos resztelt máj rengeteg hagymával: így nem szárad ki</h1>
      <h2>A resztelt máj finom és gyors ebéd vagy vacsora lehet, de könnyű elhibázni. Néhány trükkel szaftos, puha lesz.</h2>
      <address><time datetime="2019-11-25T09:12:15+00:00">25 Nov 2019, 09:12</time> by <a rel="author">Papp Cecília</a></address>
      <p>A resztelt máj mindig jó ötlet. Leggyorsabban a csirkemáj készül el. Ha sertésből vagy marhából készíted, érdemes sütés előtt tejbe áztatni a belsőséget. Figyelj, hogy ne vágd túl vékony szeletekre a májat, különben sütés közben könnyen kiszárad. Használj bátran sok hagymát, attól lesz igazán szaftos. Az alapvariációt feldobhatod még különféle zöldfűszerekkel is.</p>
      <h3>Resztelt máj</h3>
      <h3>Hozzávalók:</h3>
      <ul>
        <li>50 dkg máj</li>
        <li>2 fej vöröshagyma</li>
        <li>1 evőkanál zsír</li>
        <li>1 teáskanál pirospaprika</li>
        <li>majoránna</li>
        <li>só</li>
        <li>bors</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p> A májat tisztítsd meg a hártyáktól, inaktól, erektől, és vágd nagyobb darabokra. Mosd meg, és törölgesd szárazra, különben nagyon fog fröcsögni sütés közben. A hagymát pucold meg, és szeld fel. A zsírt olvaszd fel, és dinszteld meg rajta a hagymát. Tedd hozzá a májat, és kevergetve süsd addig, amíg kifehéredik. Ízesítsd borssal, majoránnával, pirospaprikával. Önts hozzá kevés vizet, és párold puhára körülbelül 15 perc alatt. Mielőtt leveszed a tűzről, vágj ketté egy májdarabot, ha puha, és nem véres a belseje, húzd le a tűzről. A sót a végén szórd csak rá, így biztosan nem lesz kemény. <br/><b><a href="https://sobors.hu/receptek/marshall-maj-recept/">A Marshall-máj </a></b>is fenséges: a puha sertésmájra ropogós szalonna kerül.</p>
    </article>
  </body>
</html>