<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/mobile/smartphone/2019/11/25/samsung-galaxy-s11-s11e-anticipazioni/"/>
    <meta property="og:site_name" content="Wired"/>
    <meta property="article:published_time" content="2019-11-25T09:28:17+00:00"/>
    <meta property="og:title" content="Samsung Galaxy S11 e S11e sono pronti al lancio"/>
    <meta property="og:description" content="I due futuri top di gamma della società coreana, Samsung Galaxy S11 e S11e sono protagonisti di una serie di anticipazioni su design e scheda tecnica"/>
  </head>
  <body>
    <article>
      <h1>Samsung Galaxy S11 e S11e sono pronti al lancio</h1>
      <address><time datetime="2019-11-25T09:28:17+00:00">25 Nov 2019, 09:28</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>I due futuri top di gamma della società coreana sono protagonisti di una serie di anticipazioni su design e hardware</h3>
      <p>La famiglia <b>Samsung Galaxy S11</b> è attesa al varco nella prima parte dell’anno prossimo, molto probabilmente in corrispondenza del <b>Mwc 2020 di Barcellona</b> con un evento <i>Unpacked</i> che dovrebbe anticipare di qualche giorno l’appuntamento catalano.</p>
      <p>Oltre al modello standard dovrebbero affacciarsi sui cataloghi internazionali altre due varianti come l’abbondante e più potente <b>Samsung Galaxy S11 Plus</b> e il più compatto ed economico <b>Samsung Galaxy S11e</b>. Come saranno questi smartphone che accenderanno la sfida con gli altri top di gamma?</p>
      <h4>Samsung Galaxy S11 e S11 Plus</h4>
      <figure>
        <img src="https://images.wired.it/wp-content/uploads/2019/11/25095908/samsung-galaxy-s11-famiglia.png"/>
        <figcaption>(Foto: @OnLeaks Twitter)</figcaption>
      </figure>
      <p>Non possiamo che partire da S11 che raccoglierà l’eredità di <a href="https://www.wired.it/mobile/smartphone/2019/02/20/samsung-galaxy-s10/">Samsung Galaxy S10</a> e anche in parte del cugino <a href="https://www.wired.it/mobile/smartphone/2019/08/07/samsung-galaxy-note10-first-look/">Samsung Galaxy Note 10</a>. Qui sopra è rappresentato da alcuni <b>render in cad</b> diffusi naturalmente dal canale Twitter di <a href="https://mobile.twitter.com/OnLeaks"><i>OnLeaks</i></a>.</p>
      <p>Colpisce la soluzione estetica del retro con l’area dedicata alla fotocamera digitale con i vari sensori (cinque) e il flash accomodati all’interno di una zona rialzata rettangolare come già visto in parte con <b>Galaxy M30s</b>. L’occhio principale sarà da <b>108 megapixel</b>.</p>
      <p>Proprio come per Galaxy Note 10 la selfie camera si sposta al centro del fronte con uno schermo dynamic amoled da ben 6,7 pollici con tecnologia hdr+, risoluzione qhd+ e 120 Hz. La variante S11 Plus arriverà fino a 6,9 pollici con una batteria più capiente. Sarà mosso dal processore proprietario <b>Exynos 990</b>. Ci saranno anche <b>versioni 5G</b> dal lancio.</p>
      <h4>Samsung Galaxy S11e</h4>
      <figure>
        <img src="https://images.wired.it/wp-content/uploads/2019/11/25100118/Samsung-Galaxy-S11e-retro.jpg"/>
        <figcaption>(Foto: @OnLeaks Twitter)</figcaption>
      </figure>
      <p>Il modello più compatto, economico e meno prestante ossia Samsung Galaxy S11e è qui rappresentato da render a <a href="https://www.91mobiles.com/hub/samsung-galaxy-s11-render-design-exclusive">opera</a> di Steve Hemmerstoffer con <i>PriceBaba</i>. Il design sarà del tutto simile a quello dei fratelli maggiori, ma con un display da 6,4 pollici a risoluzione fhd+ per dimensioni complessive di 151,7 x 69,1 x 7,9 mm. Difficile (ma non impossibile) che ci sarà a bordo la fotocamera da 108 megapixel così come la variante 5G.</p>
    </article>
  </body>
</html>