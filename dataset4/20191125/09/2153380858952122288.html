<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/bibliki-katastrofi-stin-kineta-apo-tin-yperheilisi-toy-rematos-tis-pikas-foto"/>
    <meta property="og:site_name" content="The Pressroom"/>
    <meta property="article:published_time" content="2019-11-25T09:51:28+00:00"/>
    <meta property="og:title" content="Βιβλική καταστροφή στην Κινέτα από την υπερχείλιση του ρέματος της Πίκας (ΦΩΤΟ)"/>
    <meta property="og:description" content="Κακοκαιρία - Γηρυόνης: Μεγάλες καταστροφές στην Κινέτα από την βροχόπτωση στη διάρκεια της νύχτας. Στις φωτογραφίες αποτυπώνονται οι μεγάλες καταστροφές που υπέστησαν σπίτια, καταστήματα και δρόμοι. Λάσπη και φερτά υλικά από το βουνό έπνιξαν την περιοχή, που κατέβαιναν μαζί με τα νερά της βροχής προς τη θάλασσα. "/>
  </head>
  <body>
    <article>
      <h1>Βιβλική καταστροφή στην Κινέτα από την υπερχείλιση του ρέματος της Πίκας (ΦΩΤΟ)</h1>
      <address>
        <time datetime="2019-11-25T09:51:28+00:00">25 Nov 2019, 09:51</time>
      </address>
      <slideshow>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia.jpg?itok=rZ1KYAUt"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia11.jpg?itok=HiVET0aN"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia12.jpg?itok=OdzYMPyl"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia13.jpg?itok=ICSzZkVm"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia14.jpg?itok=Dm7W-vi8"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia15.jpg?itok=IASi_dg3"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia16.jpg?itok=7r5Sww1Z"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia17.jpg?itok=1nF1ccdy"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia18.jpg?itok=YQn_yFNB"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia19.jpg?itok=MoToLPst"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia20.jpg?itok=CtGL0BPx"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia21.jpg?itok=SqzcFA1x"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia22.jpg?itok=KA_H_nkq"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia23.jpg?itok=ajIH9jH4"/>
        </figure>
        <figure>
          <img src="https://www.thepressroom.gr/sites/default/files/styles/article/public/2019-11/zimies%20kakokairia24.jpg?itok=6Repfk_P"/>
        </figure>
      </slideshow>
      <p>
        <b><a href="https://www.thepressroom.gr/tags/kakokairia">Κακοκαιρία</a> - <a href="https://www.thepressroom.gr/tags/giryonis">Γηρυόνης:</a> Μεγάλες καταστροφές στην Κινέτα από την βροχόπτωση στη διάρκεια της νύχτας. Στις φωτογραφίες αποτυπώνονται οι μεγάλες καταστροφές που υπέστησαν σπίτια, καταστήματα και δρόμοι.</b>
      </p>
      <p>Λάσπη και φερτά υλικά από το βουνό έπνιξαν την περιοχή, που κατέβαιναν μαζί με τα νερά της βροχής προς τη θάλασσα. </p>
      <p>Σύμφωνα με μαρτυρίες, το μεγάλο ρέμα της Πίκας, στο οποίο δεν έχει γίνει ολοκληρωμένο έργο διευθέτησής του, υπερχείλισε, κατεβάζοντας τεράστιες ποσότητες φερτών υλικών. Μάλιστα, σύμφωνα με καταγγελίες, το πρόβλημα δημιουργήθηκε ιδιαίτερα από την παλιά Εθνική Οδό μέχρι και την θάλασσα, γιατί σε αυτό το σημείο το ρέμα στενεύει, με αποτέλεσμα να υπερχειλίσει. </p>
      <h3>Δόθηκε στην κυκλοφορία το ρεύμα της Αθηνών-Κορίνθου προς Αθήνα</h3>
      <p>Αποκαταστάθηκε, πριν από λίγο, η κυκλοφορία των οχημάτων στη νέα εθνική οδό Αθηνών - Κορίνθου στο ρεύμα προς Αθήνα, που είχε διακοπεί λόγω συσσώρευσης υδάτων και φερτών υλικών. </p>
      <p>Παράλληλα, συνεργεία της Ολυμπίας Οδού και υπεργολάβων συνεχίζουν να επιχειρούν στην περιοχή με στόχο να καταστεί δυνατή η κυκλοφορία και προς Πάτρα, αρχικά σε μία λωρίδα, το συντομότερο δυνατό. Όλος ο μηχανισμός παραμένει σε επιφυλακή σε όλο το μήκος του δρόμου.</p>
      <p>Η Ολυμπία Οδός παρακαλεί τους οδηγούς να συμμορφώνονται προς τις υποδείξεις της Τροχαίας, καθώς και να επιδεικνύουν αυξημένη προσοχή πλησιάζοντας στην περιοχή των κυκλοφοριακών ρυθμίσεων, καθώς προσωρινά η κυκλοφορία θα διεξάγεται σε μία λωρίδα ανά κατεύθυνση.</p>
      <p>
        <b>Όλη τη νύχτα έδινε μάχη η Πυροσβεστική για να απεγκλωβίσει ανθρώπους στην Κινέττα λόγω της σφοδρής κακοκαιρίας που έπληξε την περιοχή.</b>
      </p>
      <p>   «Η Υπηρεσίας μας ειδοποιήθηκε περίπου στις 2.30 τα ξημερώματα για αντλήσεις υδάτων στην περιοχή της Κινέττας και των Αγ. Θεοδώρων. Επιχείρησαν 55 οχήματα, 110 άνδρες, έγιναν 20 διασώσεις και 160 αντλήσεις» λέει στο ΑΠΕ-ΜΠΕ ο υπαρχηγός του Πυροσβεστικού Σώματος Κώστας Κυριακόπουλος, ενώ σημειώνει ότι «κινδύνευσαν ανθρώπινες ζωές και μάλιστα δύο πολίτες μεταφέρθηκαν στο Θριάσιο Νοσοκομείο με υποθερμία».</p>
      <p>   Αναφερόμενος στην αποκατάσταση της κυκλοφορίας στην Αθηνών-Κορίνθου, ο κ. Κυριακόπουλος εκτιμά ότι περίπου<b> στις 12 θα δοθεί το ρεύμα κυκλοφορίας προς Αθήνα, ενώ το άλλο ρεύμα κυκλοφορίας, αυτό που είναι προς Πάτρα, δεν αναμένεται να δοθεί νωρίτερα από το βράδυ,</b> γιατί είναι πάρα πολλά τα φερτά υλικά. «Βέβαια η "Ολυμπία Οδός" με ερπυστριοφόρα μηχανήματα, με ελαστικοφόρους φορτωτές και φορτηγά αυτοκίνητα μεταφέρουν τους τόνους από φερτά υλικά έξω από τον αυτοκινητόδρομο» σημειώνει.</p>
      <h3>Πάνω από τα 200 χιλιοστά η βροχή του «Γηρυόνη» έως το πρωί στους Αγίους Θεοδώρους</h3>
      <p>Η κακοκαιρία «Γηρυόνης» προκάλεσε ισχυρές βροχές σε πολύ μεγάλες περιοχές της χώρας, καθώς και καταιγίδες κυρίως στα νότια και δυτικά τμήματα. Είναι ενδεικτικό ότι <b>στους Αγίους Θεοδώρους Κορινθίας η συνολική βροχή του διημέρου ξεπέρασε τα 200 χιλιοστά</b>, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών. Μεγάλα ύψη βροχής έπεσαν και στην ευρύτερη περιοχή της Αττικής, κάτι που εξηγεί τα σοβαρά προβλήματα κυρίως στην ευρύτερη περιοχή της Κινέττας.</p>
      <p>Το ΕΑΑ-meteo επισημαίνει και πάλι ότι η μεγάλη ένταση των φαινομένων, ο κορεσμός του εδάφους σε νερό και οι σημαντικές ποσότητες βροχής που θα πέσουν κατά το υπόλοιπο της κακοκαιρίας,<b> καθιστούν την κακοκαιρία δυνητικά επικίνδυνη και ικανή να δημιουργήσει νέα προβλήματα και να εντείνει τα ήδη υπάρχοντα. </b></p>
      <p>   Στη διάρκεια της υπόλοιπης μέρας σήμερα, η ευρισκόμενη σε εξέλιξη δεύτερη φάση της κακοκαιρίας θα δώσει βροχές στο σύνολο σχεδόν της χώρας, με τις ισχυρότερες να αναμένονται στη Μακεδονία, στη Θεσσαλία, στο Αιγαίο, στη Δυτική Στερεά και Πελοπόννησο και στο Νότιο Ιόνιο. Πιθανότητα καταιγίδων υπάρχει κυρίως στο Αιγαίο, στο Νότιο Ιόνιο, στις παράκτιες περιοχές των νοτίων ηπειρωτικών και στη Χαλκιδική.</p>
      <p><b>   Την Τρίτη τα φαινόμενα θα είναι σχετικά ασθενέστερα και θα εντοπίζονται κυρίως στο Αιγαίο, στην Κεντρική Μακεδονία, στη Νότια Πελοπόννησο και στην Κρήτη</b>. Οι άνεμοι, οι οποίοι στο Αιγαίο πνέουν με ριπές που φτάνουν τα 100 χιλιόμετρα ανά ώρα, θα εξασθενήσουν σταδιακά από το μεσημέρι και από Νότο προς Βορρά.</p>
      <h3>Σε πλήρη ανάπτυξη η ο κρατικός μηχανισμός για τις μάχες με την κακοκαιρία </h3>
      <p><b>Στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας, βρέθηκε από τα ξημερώματα ο υπουργός Προστασίας του Πολίτη Μιχάλης Χρυσοχοΐδης.</b> Ο υπουργός ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης. Συνεργεία της Περιφέρειας Αττικής ξεκίνησαν άμεσα την επιχείρηση αποκατάστασης των ζημιών στην Κινέττα, και αυτή τη στιγμή βρίσκεται σε πλήρη ανάπτυξη ο μηχανισμός για την αντιμετώπιση των προβλημάτων, όπου σημειώθηκαν σοβαρά προβλήματα εξαιτίας του "Γηρυόνη". </p>
      <p>Επιπλέον<b>, "επί ποδός" βρίσκεται όλος ο μηχανισμός της Περιφέρειας Κεντρικής Μακεδονίας, με εντολή του περιφερειάρχη Απόστολου Τζιτζικώστα,</b> ειδικά στις περιοχές όπου εκδηλώθηκαν έντονα καιρικά φαινόμενα το τελευταίο διάστημα, όπως στη Χαλκιδική.</p>
      <p>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν», τόνισε νωρίτερα στο Αθηναϊκό - Μακεδονικό Πρακτορείο Ειδήσεων ο κ. Χαρδαλιάς.</p>
      <p>
        <b>Παράλληλα, μηχανήματα έργου της Περιφέρειας και των ΟΤΑ πραγματοποιούν ενέργειες για την αποκατάσταση της κυκλοφορίας που έχει διακοπεί στη νέα εθνική οδό Αθηνών - Κορίνθου (Ολυμπία οδό), στο ύψος της Κινέττας και ειδικότερα από τον σταθμό των διοδίων Ελευσίνας έως τον Ισθμό και στα δύο ρεύματα κυκλοφορίας, καθώς και στην παλαιά εθνική οδό, λόγω συσσώρευσης υδάτων και φερτών υλικών.</b>
      </p>
      <p>Η Πυροσβεστική έχει δεχθεί, έως αυτή την ώρα, από την ευρύτερη περιοχή της Κινέττας, όπου αντιμέτωπίζονται τα σοβαρότερα προβλήμτα, 47 κλήσεις, εκ των οποίων οι 13 αφορούν άντληση υδάτων, οι 27 απομακρύνσεις ατόμων και οι 7 κοπές δένδρων.</p>
      <h3>Σε πλήρη ανάπτυξη ο μηχανισμός της Περιφέρειας Αττικής για την αντιμετώπιση των προβλημάτων στην Κινέττα</h3>
      <p>
        <b>Σε πλήρη ανάπτυξη βρίσκεται όλος ο μηχανισμός της Περιφέρειας Αττικής, για την αντιμετώπιση των προβλημάτων που προκάλεσαν οι ισχυρές βροχοπτώσεις στην Κινέττα και την ευρύτερη περιοχή των Μεγάρων, με εντολή του περιφερειάρχη Γ. Πατούλη, ενώ μεταβαίνει και ο ίδιος στην περιοχή για να πραγματοποιήσει αυτοψία.</b>
      </p>
      <p>   Ήδη το στελεχιακό δυναμικό της Περιφέρειας με τον συντονισμό του αρμόδιου αντιπεριφερειάρχη Πολιτικής Προστασίας Βασίλη Κόκκαλη και του αντιπεριφερειάρχη Δυτικής Αττικής Ελευθέριου Κοσμόπουλου επιχειρούν στην Κινέττα, προκειμένου να αντιμετωπιστούν άμεσα τα προβλήματα.</p>
      <p><b>   Στις επιχειρήσεις λαμβάνουν μέρος περισσότερα από 28 μηχανήματα της Περιφέρειας και μηχανήματα του δήμου Μεγαρέων, προκειμένου να συμβάλουν στη διάνοιξη και τον καθαρισμό των δρόμων.</b> Επιπλέον, κλιμάκια της Περιφέρειας έχουν μεταβεί στην περιοχή προκειμένου να καταγράψουν τις ζημιές που έχουν προκληθεί στις επιχειρήσεις και σε υποδομές. Επίσης, κλιμάκιο της ΔΕΔΔΗΕ εκτελεί εργασίες απομάκρυνσης πεσμένων καλωδίων για την αποκατάσταση της ηλεκτροδότησης.</p>
      <p>    «Για την καλύτερη αντιμετώπιση αυτών των προβλημάτων είναι αναγκαία η εγρήγορσή όλων μας» επισημαίνει ο περιφερειάρχης Αττικής Γ. Πατούλης, με αφορμή τα προβλήματα που έχουν προκληθεί από την κακοκαιρία. Τονίζει ότι η ασφάλεια των πολιτών είναι πρωταρχικός στόχος της Περιφέρειας και εκφράζει την ικανοποίησή του για την άμεση ανταπόκριση των εργαζομένων της Περιφέρειας και όλων των εμπλεκόμενων φορέων.</p>
    </article>
  </body>
</html>