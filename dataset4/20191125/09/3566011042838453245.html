<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549830.html/%D8%AF%D9%88%D9%84%D8%AA-%D8%A8%D8%A7%DB%8C%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B1%D8%A7-%D8%A8%D9%87-%D8%B5%D9%88%D8%B1%D8%AA-%D9%BE%D9%84%DA%A9%D8%A7%D9%86%DB%8C-%D8%B7%DB%8C-%D8%B3%D8%A7%D9%84-%D9%87%D8%A7%DB%8C-%D9%82%D8%A8%D9%84-%D8%A7%D9%86%D8%AC%D8%A7%D9%85-%D9%85%DB%8C-%D8%AF%D8%A7%D8%AF--%D9%85%D8%B1%D8%AF%D9%85-%D8%AA%D9%88%D8%A7%D9%86-%DA%AF%D8%B1%D8%A7%D9%86%DB%8C-%D9%87%D8%A7-%D8%B1%D8%A7-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:38:00+00:00"/>
    <meta property="og:title" content="دولت باید افزایش قیمت بنزین را به‌صورت پلکانی طی سال‌های قبل انجام می‌داد/ مردم توان گرانی‌ها را ندارند"/>
    <meta property="og:description" content="رئیس کمیسیون اصل ۹۰ مجلس با تاکید بر ضرورت نظارت بر بازار و جلوگیری از افزایش قیمت‌ها گفت: مردم دیگر توان گرانی‌ها را بیش از این ندارند؛ لذا نباید در این شرایط سخت اقتصادی، کاری انجام داد که شرایط سخت‌تر شود"/>
  </head>
  <body>
    <article>
      <h1>دولت باید افزایش قیمت بنزین را به‌صورت پلکانی طی سال‌های قبل انجام می‌داد/ مردم توان گرانی‌ها را ندارند</h1>
      <h2>رئیس کمیسیون اصل ۹۰:</h2>
      <address>
        <time datetime="2019-11-25T09:38:00+00:00">25 Nov 2019, 09:38</time>
      </address>
      <p>رئیس کمیسیون اصل ۹۰ مجلس با تاکید بر ضرورت نظارت بر بازار و جلوگیری از افزایش قیمت‌ها گفت: مردم دیگر توان گرانی‌ها را بیش از این ندارند؛ لذا نباید در این شرایط سخت اقتصادی، کاری انجام داد که شرایط سخت‌تر شود</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ داود محمدی در گفت‌وگو با<a href="https://sobheqazvin.ir/">  صبح قزوین </a>درباره افزایش ناگهانی قیمت بنزین اظهار کرد: صدور بخشنامه و تشکیل جلسات اداری در اتاق‌های دربسته راه به جایی نمی‌برد، مدیران باید به میان میدان آمده و در کنار کسبه و تولیدکنندگان و مردم باشند و با شنیدن حرف آنها و رفع دغدغه‌هایشان نگذارند که آثار افزایش قیمت بنزین به سایر کالاها برسد؛ چراکه مردم ذهنیت مثبتی از کنترل قیمت کالا توسط دولت‌ها ندارند.</p>
      <p>وی با بیان اینکه دولت برای افزایش قیمت بنزین باید از قبل به مردم اطلاع رسانی می‌کرد و آمادگی آن‌ را در میان عموم‌ مردم به وجود می‌آورد، بیان کرد: حداقل انتظار از دولت این بود که طی سال‌های گذشته به توصیه‌های اقتصاددانان و نمایندگان توجه می‌کرد و به صورت پلکانی هرسال به طور محدود قیمت بنزین را افزایش می داد و اجازه نمی‌داد تا در شرایطی قرار بگیرد که مجبور به افزایش قیمت بنزین شود.</p>
      <p>رئیس کمیسیون اصل 90 مجلس تصریح کرد: اگر دولت طی چند سال گذشته قانوناً و با شیب ملایم و به صورت سالانه قیمت بنزین را افزایش می‌داد قطعاً به یکباره مردم با افزایش سه برابری قیمت بنزین با شوک قیمتی روبرو نمی‌شدند که امروز بیم آن را داشته باشیم افزایش قیمت بنزین موجب گرانی کالاهای دیگر شود.</p>
      <p>
        <b>عدم جابجایی دوربین‌های ثبت عوارض آزادراه قزوین_تهران</b>
      </p>
      <p>وی بیان کرد: اگرچه همزمان با اعلام گران شدن بنزین این موضوع نیز مطرح شد که به حدود 18 میلیون خانوار کمک هزینه معیشتی پرداخت می‌شود؛ اما متاسفانه خبرهایی که از طرف مردم به ما می‌رسد بیانگر آن است که سازوکار مناسبی برای پرداخت در نظر گرفته نشده و مردم از وضعیت پرداخت کمک هزینه معیشت گله‌مندند.</p>
      <p>محمدی در ادامه گفت: به عنوان نماینده مردم، بازتاب دهنده صدای آنان هستم و مردم در همین مدت کوتاهی که از پرداخت کمک هزینه معیشتی می‌گذرد به طرق مختلف نارضایتی خود را به من منتقل کرده‌اند.</p>
      <p>وی با تاکید بر ضرورت نظارت بر بازار و جلوگیری از افزایش قیمت‌ها تاکید کرد: مردم دیگر توان گرانی‌ها را بیش از این ندارند؛ لذا نباید در این شرایط سخت اقتصادی، کاری انجام داد که شرایط سخت‌تر از این شود.</p>
      <p>رئیس کمیسیون اصل 90 همچنین در ادامه خطاب به وزیر راه و شهرسازی افزود: یک ماه پیش در نامه‌ها کتبی و ده‌ها مکاتبه و جلسه درخواست کردم که اقدام فوری برای جابه‌جایی دوربین‌های ثبت و پرداخت عوارض آزادراه قزوین انجام شود اما تاکنون هیچ اقدامی نشده است.</p>
      <p>وی در پایان عنوان کرد: مگر جابه‌جایی دوربین‌ها به هفت کیلومتر جلوتر چقدر هزینه و زمان نیاز دارد که زیرمجموعه‌های شما از اجرای آن سرباز می‌زنند.<br/>انتهای پیام/</p>
    </article>
  </body>
</html>