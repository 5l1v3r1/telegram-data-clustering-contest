<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-selges-kongekrabbe-fra-massasjeinstitutt/71846737"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T09:57:18+00:00"/>
    <meta property="og:title" content="Her selges kongekrabbe fra massasjeinstitutt"/>
    <meta property="og:description" content="Etter et kjapt søk på Facebook fikk vi tilbud om å kjøpe billig kongekrabbe."/>
  </head>
  <body>
    <article>
      <h1>Her selges kongekrabbe fra massasjeinstitutt</h1>
      <h2>Etter et kjapt søk på Facebook fikk vi tilbud om å kjøpe billig kongekrabbe.</h2>
      <address><time datetime="2019-11-25T09:57:18+00:00">25 Nov 2019, 09:57</time> by <a rel="author">Ola Strømman</a></address>
      <p>ØSTLANDET (Dagbladet): Instruksen fra Kongekrabbe-selgeren, er å gå til baksiden av et massasjeinstitutt og vente der. På den asfalterte parkeringsplassen bak huset står det parkert flere biler, men det er ikke noe aktivitet.</p>
      <figure>
        <img src="https://dbstatic.no/71852013.jpg?imageId=71852013&amp;x=0&amp;y=24.346405228758&amp;cropw=100&amp;croph=75.653594771242&amp;width=321&amp;height=463"/>
        <figcaption><b>1133 GRAM:</b> Kongekrabbe-selgeren sendte dette bildet og spurte om det var greit at kongekrabben veide litt mer enn 1 kilo. Foto: Privat Vis mer</figcaption>
      </figure>
      <p>
        <b>Kongekrabbe-selgeren har ventet på oss. Hun åpner døra og holder fram en papirpose.</b>
      </p>
      <p>De karakteristiske krabbeklørne stikker ut over kanten av posen. Det skal være 1,1 kilo kongekrabbe. Selgeren har allerede sendt oss et bilde av krabba på en vekt. Den avtale prisen er 350 kroner kiloen. Omtrent en tredjedel av prisen du kan handle kongekrabbe for på Fisketorget i Bergen.</p>
      <p>Forrige uke rullet Finnmark Politidistrikt, med bistand fra Økokrim, opp et <a href="https://www.dagbladet.no/nyheter/har-avdekket-ulovlig-kongekrabbeliga/71841753">nettverk som har solgt kongekrabbe over hele landet</a>. Fem politidistrikt har deltatt i aksjonen og et titall personer er siktet i saken. Fredag ble to nye personer pågrepet <a href="https://www.dagbladet.no/nyheter/flere-pagrepet-i-finnmark-i-dag/71850040">under en razzia</a> i Tana. Så langt er totalt <a href="https://www.dagbladet.no/nyheter/tre-siktede-er-varetektsfengslet/71856835">tre personer varetektsfengslet</a>.</p>
      <h3>Ulovlig krabbe</h3>
      <p>Kvinnen som gir oss posen forteller at hun bare formidler varene.</p>
      <p>- Jeg har bare gjort dette denne ene gangen, sier hun.</p>
      <p>- Min venninne satte igjen krabba her og jeg tar pengene som hun får neste gang hun er innom. Vi gjør dette bare som en vennetjeneste, vi snakker ikke om det og det er ikke lovlig, sier kongekrabbe-selgeren.</p>
      <p>Ifølge kvinnen skjer kontakten med den reelle selgeren på Facebook og noe telefonnummer til venninnen vil hun ikke oppgi.</p>
      <figure>
        <img src="https://dbstatic.no/71847150.jpg?imageId=71847150&amp;x=4.6413502109705&amp;y=0&amp;cropw=90.436005625879&amp;croph=100&amp;width=643&amp;height=481"/>
        <figcaption><b>ANNONSERTE PÅ FACEBOOK:</b> 350 kroner per kilo for kongekrabbe er omtrent en tredjedel av hva du betaler på fisketorget i Bergen. Skjermdump: Ola Strømman Vis mer</figcaption>
      </figure>
      <p>Vi oppgir at vi er journalister fra Dagbladet og at vi gjerne vil snakke med kvinnen som hun selger krabbene for.</p>
      <p>Idet samtalen avsluttes ombestemmer hun seg og er likevel villig til å ringe sin venninne. Så går hun av gårde, ut i regnet uten jakke, men med mobiltelefon og posen med kongekrabbeklør.</p>
      <h3>Store kvanta</h3>
      <p>
        <b>I kongekrabbe-saken som nå rulles opp, opplyser politiet at de har skaffet seg oversikt over de involverte og hvordan nettverket har omsatt krabbene.</b>
      </p>
      <p>Førstestatsadvokat Håvard Kampen i Økokrim sier til Dagbladet at politiet tror at nettverket har pakket kongekrabbene i etablerte mottak i Finnmark.</p>
      <p>- Vi tror videre at det kjøres med store kvanta med krabber sørover til flere steder i Sør-Norge. Noen har kjøpt tonn med krabber for å videreselge i 10 eller 100 kilos forsendelser til andre i nettverket. Det ser ut for oss som om krabbene har gått i forskjellige retninger etter mottakene i Sør-Norge, sier Håvard Kampen.</p>
      <p>Politiadvokat Are Aarhus sier at politiet har pågrepet personer som de mener har distribuert og solgt kongekrabbene videre.</p>
      <p>Dagbladet får opplyst at krabbene blir delt opp i klør og bein ved mottakene i Finnmark før de sendes sørover.</p>
      <h3>Den egentlige selgeren</h3>
      <p>Etter litt tid kommer kongekrabbe-selgeren tilbake. Vi har i mellomtida sett at kvinnen i døra er den samme som er avbildet på det lille profilbildet på Facebook der salgsannonsen for kongekrabbe ligger. Vi viser henne bildet.</p>
      <p>
        <b>- Jeg har bare gjort dette et par ganger, forklarer hun.</b>
      </p>
      <p>Hun blir avbrutt av en kar som kommer småløpende i regnet og presenterer seg. Kvinnen som ville selge oss posen med krabbe forsvinner inn døra til massasjeinstituttet.</p>
      <p>Vi kaller ham «Karl». Det er «Karl» og hans kone som har distribuert kongekrabbene. Kvinnen i døra har ringt «Karls» kone og sagt det er politi til stede.</p>
      <p>Etter å ha fått igjen pusten kan han opplyse at de gjør dette bare i en lukket krets og at det ikke er for salg.</p>
      <figure>
        <img src="https://dbstatic.no/71849823.jpg?imageId=71849823&amp;x=15.327102803738&amp;y=0&amp;cropw=60.093457943925&amp;croph=64.179104477612&amp;width=643&amp;height=387"/>
        <figcaption><b>LUKKET KRETS:</b> Mannen som møtte oss mener kongekrabbesalget er lovlig. Foto: Øistein Norum Monsen/Dagbladet. Vis mer</figcaption>
      </figure>
      <p>
        <b>- Krabba kommer fra Nord-Norge, vet ikke helt hvor, sier han.</b>
      </p>
      <p>Han forteller at de kjøper kongekrabber av en kompis som kjører langtransport og som henter varene ned til Østlandet</p>
      <p>- Det foregår ikke noe salg på noen som helst måte, sier mannen.</p>
      <p>
        <i>- Men vi er jo her fordi vi har funnet en annonse på nett og avtalt kjøp av kongekrabbe?</i>
      </p>
      <p>- Nei, ikke fra vår side. Vi er bare et lukket selskap som har delt oss imellom. Om du skal kjøpe har du kanskje en melding eller noe jeg kan se?</p>
      <h3>100 kilo</h3>
      <figure>
        <img src="https://dbstatic.no/71847110.jpg?imageId=71847110&amp;x=0&amp;y=0&amp;cropw=100&amp;croph=100&amp;width=321&amp;height=604"/>
        <figcaption>350 kroner kiloen for kongekrabbe fra et massasjeinstitutt. Skjermdump: Ola Strømman Vis mer</figcaption>
      </figure>
      <p>Ut fra meldingen er det ingen tvil om avtalen. Men forklaringen er den samme. De selger ikke og de vil ikke ha noe trøbbel.</p>
      <p>- Det er jeg som ba kompisen min skaffe krabbe. Han reiser oppover med lastebil og han tar med varer nedover. Så får han penger av meg.</p>
      <p>
        <b>- Vi har handlet tre ganger, omtrent 100 kg til sammen og betalt 300-350 kroner per kilo. Og det må dere forstå: Dette er ikke en ulovlig handel. Dog er det vel ikke betalt noen avgifter på den krabba.</b>
      </p>
      <p>
        <i>- Når politiet gikk til aksjon er det fordi det er snakk om mange millioner kroner. Selv om dere har handlet for «bare» 30 000 kroner er det en fare for at dere er en del av et nettverk. 30 000 her og 30 000 der, det blir veldig fort mye penger?</i>
      </p>
      <p>- Ja ja, men det er jo ikke ran dette her. Om man vil spise litt fisk eller krabbe er jo det greit. Og dette er ikke svarte penger, dette er penger vi har jobbet for. Og sjåføren har jobbet for sine penger når han kjører 12 timer om dagen, fortsetter «Karl».</p>
      <p>
        <b>- Når han kjøper litt ekstra der oppe og selger videre til meg for samme beløp er det ikke svarte penger. Men hos den siste mannen er det kanskje et ekstra påslag som kan kalles svarte penger, ja? spør «Karl» tilbake.</b>
      </p>
      <h3>Muffens</h3>
      <p>Seinere på kvelden ringer «Karl» opp igjen. Han forteller at sjåføren som leverte krabbene ikke vil snakke med Dagbladet, men «Karl» vil gjerne endre opplysningene han har gitt oss tidligere på dagen.</p>
      <p>- Det var til sammen 60 kilo jeg kjøpte av han. Først var det 15, så 30 og så 15 igjen til slutt. Og det er jeg som har kjøpt det av han, sier «Karl».</p>
      <p>
        <i>- Spurte du lastebilsjåføren hvor han hadde kjøpt krabbene?</i>
      </p>
      <p>- Ja, det gjorde jeg. Nei, det vil jeg aldri si, sa han.</p>
      <p>
        <i>- Men om han ikke kan fortelle hvor han har kjøpt krabbene, så er det vel noe muffens?</i>
      </p>
      <p>- Ja.</p>
      <p>Fredag kveld ringte «Karl» tilbake. Han hadde igjen snakket med kameraten sin som kjører langtransport.</p>
      <p>- Jeg fortalte han at jeg aldri kommer til å kjøpe krabbe av han igjen. Dette blir det bare trøbbel av, sier «Karl».</p>
      <h3>Annonser</h3>
      <p>Kvinnen som ville selge oss kongekrabba forklarte at hun tidligere knapt hadde handlet slik hun gjorde med oss. Men da vi gikk gjennom historikken på Facebook fant vi at det neppe var sant. Tidligere annonser fra både januar og juli i år viste at hun hadde i det minste tilbudt venner og kjente kongekrabbe.</p>
      <figure>
        <img src="https://dbstatic.no/71849141.jpg?imageId=71849141&amp;x=0&amp;y=0&amp;cropw=100&amp;croph=100.20202020202&amp;width=643&amp;height=497"/>
        <figcaption><b>SAMME SELGER:</b> Annonser fra samme kvinne som ikke var selger av kongekrabbe. Skjermdump: Facebook/Ola Strømman Vis mer</figcaption>
      </figure>
      <p>
        <b>I kommentarfeltene var det flere titalls kilo som ble avtalt solgt. I januar kunne hun tilby klør til 420 kroner per kilo.</b>
      </p>
      <p>
        <i>Og til dere som ønsker å handle kongekrabbe fra et massasjeinstitutt, til tross for at vi til slutt ikke kjøpte krabbene, er annonsen nå merket med "SOLGT!".</i>
      </p>
    </article>
  </body>
</html>