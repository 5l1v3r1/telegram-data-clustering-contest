<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/egy-perc-alatt-atszaladt-a-szakadek-folott-laszlo-video/187267"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-25T09:30:00+00:00"/>
    <meta property="og:title" content="Egy perc alatt átszaladt a szakadék fölött László – videó"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Egy perc alatt átszaladt a szakadék fölött László – videó</mark>
      </h1>
      <address><time datetime="2019-11-25T09:30:00+00:00">25 Nov 2019, 09:30</time> by <a rel="author">Hu-Zo</a></address>
      <p>
        <b>Futás közben már nem számít a mélység – mondja Simet László artista, aki egy szakadék felett kifeszített drótkötélen rohant végig. </b>
        <b>Futás közben már nem számít a mélység – mondja Simet László artista, aki egy szakadék felett kifeszített drótkötélen rohant végig.</b>
      </p>
      <p>Hegyek, vízesés, csaknem 90 méteres, szédítő magasság – Simet László magyar artistát egy nemzetközi versenyre hívták meg Kínába, ahol ilyen körülmények között kellett végigmennie egy drótkötélen. A 3 centi vastag kötelet végigfeszítették a sziklák között, egy kijelölt 100 méteres szakaszt kellett minél hamarabb futva megtenni. A 60 éves Lászlónak ez egy perc huszonkét másodperc alatt sikerült. Közben egy 14 kilós, nyolcméteres rúddal egyensúlyozott.</p>
      <p>– Végig a drótkötelet néztem három méterre magam előtt, de azért láttam a mélységet is, ami persze futás közben már nem számít – mondja a Borsnak László, aki nagyon örült, amikor megkeresték, szereti a kihívásokat.</p>
      <p>– Kínának ez a legnagyobb vízesése, úgyhogy a látvány csodálatos. Szerencsénk volt, mert ezalatt a három nap alatt szélcsend volt – teszi hozzá az artista. Csak az utolsó nap gorombult be az idő, az utolsó versenyszámot, a hátrafelé futást ezért törölték.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmagyarnemzeticirkusz%2Fvideos%2F441298299855262%2F&amp;show_text=false&amp;width=640" width="640" height="362" data-service="Facebook" scrolling="no"/>
      </figure>
      <p>A verseny első három helyezettje pénzdíjban részesült, de mind a kilenc indulónak fizették a szállását, az útiköltségét, a teljes ellátását, és kaptak részvételi díjat is. László harmadik lett.</p>
      <p>– Alapvetően az élmény és a kihívás a lényeg, valójában nem egy artista produkció, mert nem kell figurákat bemutatni, csak futni, de azt gyorsan. Ebben egy egész élet tapasztalata benne van – mondja még László.</p>
    </article>
  </body>
</html>