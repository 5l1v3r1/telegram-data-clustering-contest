<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119752-novopazarski-radio-sto-plus-dobio-spor-sa-funkcionerom-sns?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T09:30:15+00:00"/>
    <meta property="og:title" content="Novopazarski radio Sto plus dobio spor sa funkcionerom SNS"/>
    <meta property="og:description" content="Izveštavajući o smrti mušterije kojeg je pretukao vozač taksi vozila, novinar novopazarskog radija Sto plus Nikola Kočović nije prekršio zakon, ocenio je Viši sud u Beogradu.Sud je odbio tužbu Igora Novovića, funkcionera Srpske napredne stranke (SNS) iz Novog Pazara, kojom je od novinara, urednika Ishaka Slezovića i agencije Beta kao osnivača medija, &quot;zbog povredjene časti i ugleda, a na ime naknade nematerijane štete&quot;, traženo 200.000 dinara.Novović je podneo tužbu krajem marta 2017. godine, navodeći da su mu tekstom &quot;Preminuo Novopazarac kojeg je pretukao taksista&quot;, povredjeni čast i ugled.On je u tužbi negirao bilo kakvu vezu sa automobilom i vozačem, a njegovi svedoci davali potpuno suprotne izjave o tome ko je angažovao vozača i bio stvarni vlasnik vozila, što je na sudu ocenjeno kao &quot;kontradiktorno, neuverljivo i sračunato svedočenje&quot;.S druge strane, &quot;dokazi i svedočenje Kočovića su ocenjeni kao iskreni i logični&quot;, navodi se u presudi Višeg suda.&quot;S obzirom da je tužilac i na sudu naglašavao svoje članstvo…"/>
  </head>
  <body>
    <article>
      <h1>Novopazarski radio Sto plus dobio spor sa funkcionerom SNS</h1>
      <address>
        <time datetime="2019-11-25T09:30:15+00:00">25 Nov 2019, 09:30</time>
      </address>
      <p><b>Izveštavajući o smrti mušterije kojeg je pretukao vozač taksi vozila, novinar novopazarskog radija Sto plus Nikola Kočović nije prekršio zakon, ocenio je Viši sud u Beogradu.</b><br/><br/>Sud je odbio tužbu Igora Novovića, funkcionera Srpske napredne stranke (SNS) iz Novog Pazara, kojom je od novinara, urednika Ishaka Slezovića i agencije Beta kao osnivača medija, "zbog povredjene časti i ugleda, a na ime naknade nematerijane štete", traženo 200.000 dinara.<br/><br/>Novović je podneo tužbu krajem marta 2017. godine, navodeći da su mu tekstom "Preminuo Novopazarac kojeg je pretukao taksista", povredjeni čast i ugled.<br/><br/>On je u tužbi negirao bilo kakvu vezu sa automobilom i vozačem, a njegovi svedoci davali potpuno suprotne izjave o tome ko je angažovao vozača i bio stvarni vlasnik vozila, što je na sudu ocenjeno kao "kontradiktorno, neuverljivo i sračunato svedočenje".<br/><br/>S druge strane, "dokazi i svedočenje Kočovića su ocenjeni kao iskreni i logični", navodi se u presudi Višeg suda.<br/><br/>"S obzirom da je tužilac i na sudu naglašavao svoje članstvo u Srpskoj naprednoj stranci, mislim da smo bili žrtva školskog primera pokušaja partijskog disciplinovanja novinara i medija. Tužilac je očigledno smatrao da će mu pripadnost i funkcija u vladajućoj partiji doneti prednost u odlučivanju sudije, što u ovom slučaju nije pomoglo", ocenio je direktor i urednik Sto plus radija Ishak Slezović.<br/><br/>Uzimajući sve u razmatranje, Viši sud je tužbeni zahtev Novovića ocenio neosnovanim i obavezao ga da tuženim, na ime parničnog postupka, isplati 78.900 dinara.<br/><br/>Presuda Višeg suda u Beogradu je prvostepena i Novović ima pravo žalbe Apelacionom sudu u tom gradu, u roku od osam dana od njenog prijema.<br/><br/>Zbog istog teksta Novović je pokrenuo postupak i pred Osnovnim sudom u Novom Pazaru kojem je podneo privatnu tužbu protiv Kočovića. Postupak u tom predmetu, nakon dve godine sudjenja i promene dvojice sudija, biće nastavljen u martu sledeće godine.<br/><br/>Pred Višim sudom u Beogradu uskoro će početi još jedan proces protiv radija Sto plus, a po tužbi jednog visokog funkcionera Sandžačke demokratske partije.</p>
    </article>
  </body>
</html>