<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%ba%ce%bf%ce%ba%ce%b1%ce%b9%cf%81%ce%af%ce%b1-%ce%b3%ce%b7%cf%81%cf%85%cf%8c%ce%bd%ce%b7%cf%82-%cf%83%cf%84%ce%b7%ce%bd-%ce%bf%ce%bb%cf%85%ce%bc%cf%80%ce%b9%ce%ac%ce%b4%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T09:45:30+00:00"/>
    <meta property="og:title" content="Κακοκαιρία Γηρυόνης: «Στην Ολυμπιάδα το δίκτυο ηλεκτροδότησης “εξαφανίστηκε” κάτω από τη γη»"/>
    <meta property="og:description" content="Σε επιφυλακή βρίσκεται η Περιφερειακή Διεύθυνση του ΔΕΔΔΗΕ Μακεδονίας-Θράκης, ώστε να επέμβει σε περίπτωση προβλημάτων στο δίκτυο ηλεκτροδότησης από το νέο κύμα κακοκαιρίας, που πλήττει από χθες τη χώρα."/>
  </head>
  <body>
    <article>
      <h1>Κακοκαιρία Γηρυόνης: «Στην Ολυμπιάδα το δίκτυο ηλεκτροδότησης “εξαφανίστηκε” κάτω από τη γη»</h1>
      <address>
        <time datetime="2019-11-25T09:45:30+00:00">25 Nov 2019, 09:45</time>
      </address>
      <p>
        <b>Σε επιφυλακή βρίσκεται η Περιφερειακή Διεύθυνση του ΔΕΔΔΗΕ Μακεδονίας-Θράκης, ώστε να επέμβει σε περίπτωση προβλημάτων στο δίκτυο ηλεκτροδότησης από το νέο κύμα κακοκαιρίας, που πλήττει από χθες τη χώρα.</b>
      </p>
      <p>«Δεν έχει αναφερθεί μέχρι αυτή την ώρα κάποιο πολύ σοβαρό πρόβλημα στο δίκτυό μας. Είμαστε έτοιμοι, άλλωστε τα συνεργεία του ΔΕΔΔΗΕ δούλεψαν άοκνα και εντατικά από το πρωί της περασμένης Παρασκευής στην Ολυμπιάδα της Χαλκιδικής και στο νησί της Θάσου και αποκατέστησαν όλες τις ζημιές», σημείωσε στο ΑΠΕ-ΜΠΕ ο διευθυντής Περιφερειακής Διεύθυνσης του <b>ΔΕΔΔΗΕ</b> Μακεδονίας- Θράκης, Ιορδάνης Αμανατίδης, ο οποίος είπε χαρακτηριστικά πως «στην Ολυμπιάδα και συγκεκριμένα γύρω από το ρέμα ( Μπασδέκη) το δίκτυο «εξαφανίστηκε», δέκα στύλοι καταστράφηκαν αφού υποχώρησε η γη. Έπρεπε να γίνει καινούργια όδευση, να τοποθετηθούν νέοι στύλοι».</p>
      <p>Στο μεταξύ, αποκαταστάθηκε γρήγορα η ηλεκτροδρότηση στην περιοχή του εκθεσιακού κέντρου της ΔΕΘ-Helexpo AE, στο κέντρο της <b>Θεσσαλονίκης</b>, η οποία είχε διακοπεί γύρω στις 9 το πρωί, λόγω βλάβης στη γραμμή μέσης τάσης 27, πίσω από το Καυτανζόγλειο Στάδιο. Όπως ανέφερε στο ΑΠΕ-ΜΠΕ ο κ. Αμανατίδης, η βλάβη συνέβη στο εναέριο κομμάτι της γραμμής, η οποία στο μεγαλύτερο μέρος της είναι υπόγεια, καθώς λόγω των ισχυρών ανέμων κλαδιά δέντρων ακούμπησαν σε αγωγούς. Τεχνικοί του <b>ΔΕΔΔΗΕ</b> εντόπισαν άμεσα το σημείο, το απομόνωσαν και δόθηκε ρεύμα από άλλη πηγή, εφεδρικά, με τηλεχειρισμό, με αποτέλεσμα να αποκατασταθεί η ηλεκτροδότηση, ενώ συνεργείο σπεύδει στην περιοχή για την απομάκρυνση των κλαδιών των δέντρων.</p>
    </article>
  </body>
</html>