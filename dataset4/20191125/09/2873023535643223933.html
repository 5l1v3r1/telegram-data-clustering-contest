<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/asia/eirinikos/220354_terastia-niki-toy-kinimatos-yper-tis-dimokratias-sto-hongk-kongk"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T09:10:00+00:00"/>
    <meta property="og:title" content="Τεράστια νίκη του κινήματος υπέρ της δημοκρατίας στο Χονγκ Κονγκ"/>
    <meta property="og:description" content="Σαρωτική νίκη για το αντικυβερνητικό κίνημα διαμαρτυρίας στο Χονγκ Κονγκ, καθώς στις χθεσινές περιφερειακές εκλογές επικράτησαν μαζικά οι υποψήφιοι υπέρ της δημοκρατίας, μεταξύ των οποίων πρώην ηγετικά στελέχη ενώσεων φοιτητών που πρωτοστατούν στις διαδηλώσεις εδώ και σχεδόν έξι μήνες. "/>
  </head>
  <body>
    <article>
      <h1>Τεράστια νίκη του κινήματος υπέρ της δημοκρατίας στο Χονγκ Κονγκ</h1>
      <address><time datetime="2019-11-25T09:10:00+00:00">25 Nov 2019, 09:10</time> by <a rel="author">efsyn.gr</a></address>
      <p>Σαρωτική νίκη για το αντικυβερνητικό κίνημα διαμαρτυρίας στο Χονγκ Κονγκ, καθώς στις χθεσινές περιφερειακές εκλογές επικράτησαν μαζικά οι υποψήφιοι υπέρ της δημοκρατίας, μεταξύ των οποίων πρώην ηγετικά στελέχη ενώσεων φοιτητών που πρωτοστατούν στις διαδηλώσεις εδώ και σχεδόν έξι μήνες.</p>
      <p>Σχεδόν 3 εκατομμύρια ψηφοφόροι έδωσαν σε υποστηρικτές του κινήματος τον έλεγχο των 17 από τα 18 συνοικιακά συμβούλια και σχεδόν το 90% των 452 εδρών σε μια ψηφοφορία, που θεωρείται δημοψήφισμα για το μέλλον της πόλης, και έστειλα μήνυμα στη φιλοκινεζική τοπική κυβέρνηση, που επιχειρεί μάταια να καταστείλει τις κινητοποιήσεις.</p>
      <p>Έτσι το Χονγκ Κονγκ είδε τη μεγαλύτερη συμμετοχή σε εκλογική διαδικασία, τόσο σε απόλυτους αριθμούς όσο και σε ποσοστό συμμετοχής, το οποίο έφτασε το 71% σημειώνοντας ρεκόρ.</p>
      <p>Πολλοί από τους ψηφοφόρους άσκησαν το εκλογικό τους δικαίωμα για πρώτη φορά. «Είμαι χαρούμενη που πολλοί άνθρωποι πήγαν να ψηφίσουν, γιατί θέλουμε να ακουστούν οι φωνές μας» είπε μια 30χρονη διαδηλώτρια, μέλος του κινήματος.</p>
      <p>Οι μεγάλες ουρές για τις κάλπες δημιούργησαν από χθες το πρωί ένα κλίμα αισιοδοξίας στους πολίτες και με την ανακοίνωση των αποτελεσμάτων πλήθος κόσμου γιόρτασε έξω από εκλογικά κέντρα.</p>
      <p>Όμως, όπως σημειώνει πάντως Gguardian, θα υπάρξουν λίγες πολιτικές συνέπειες άμεσα στο Χονγκ Κονγκ, επειδή τα συμβούλια έχουν περιορισμένες εξουσίες που αφορούν κυρίως καθημερινές αποφάσεις τους περιλαμβάνεται μια σειρά από θέματα που εκτείνονται από την διαχείριση απορριμάτων, την ανακύκλωση, τα μέσα μεταφοράς, αλλά και τη δημόσια υγειονομική περίθαλψη.</p>
      <p>Πάντως, οι 117 περιφερειακοί σύμβουλοι που αναδείχτηκαν χθες θα συμμετέχουν στην επιτροπή των 1.200 μελών της επιτροπής, η οποία ψηφίζει για την εκλογή του επικεφαλής της κυβέρνησης, για πρώτη φορά στην ιστορία της περιφέρειας.</p>
      <p>Ωστόσο, οι υποστηρικτές της πολιτικής αλλαγής σκοπεύουν να επωφεληθούν της νίκης για να δείξουν ότι από εδώ και στο εξής ο πληθυσμός του Χονγκ Κονγκ επιθυμεί η τοπική κυβέρνηση να λαμβάνει υπόψη της την γνώμη του στη διαχείριση του ημιαυτόνομου εδάφους.</p>
      <h3>«Χαστούκι» στο Πεκίνο</h3>
      <p>Η νυν επικεφαλής Κάρι Λαμ αναγκάστηκε να υποστηρίξει στις δηλώσεις της ότι η κυβέρνησή της, η οποία «σέβεται το αποτέλεσμα των εκλογών»,  θέλει «να ακούσει με ταπεινότητα» τον πληθυσμό. Εξάλλου για την ίδια το αποτέλεσμα ματαιώνει κάθε ελπίδα να συσπειρώσει την κοινή γνώμη πίσω από το πρόσωπό της.</p>
      <p>«Όποια κι αν είναι η δύναμη της Κάρι Λαμ, ελπίζω ότι θα μπορέσει να ανταποκριθεί στις επιθυμίες του λαού, να απαντήσει στα πέντε αιτήματα και να δώσει μια ευκαιρία στους νέους», δήλωσε ο ακτιβιστής Τζίμι Σαμ αφού κέρδισε μια έδρα σε περιφερειακό συμβούλιο.</p>
      <p>Από την πλευρά του, ο Κινέζος υπουργός Εξωτερικών Υποθέσεων, Ουάνγκ Γι, υπενθύμισε ότι το Χονγκ Κονγκ «αποτελεί μέρος της Κίνας" όποιο κι αν είναι το αποτέλεσμα των τοπικών εκλογών.</p>
      <p>«Οποιαδήποτε προσπάθεια αποσκοπεί στο να προκαλέσει χάος στο Χονγκ Κονγκ ή να υπονομεύσει την ευημερία και την σταθερότητά του είναι καταδικασμένη σε αποτυχία» προειδοποίησε από το Τόκιο.</p>
      <p>Σήμερα τα κρατικά κινεζικά μέσα, τα οποία είχαν καλέσει τους κατοίκους της περιφέρειας να ψηφίσουν κατά της βίας, υποβάθμισαν τα αποτελέσματα. Άλλωστε, η μεγάλη νίκη της κάλπης σε συνδυασμό με τη χθεσινή αποκάλυψη με απόρρητα έγγραφα που εκθέτουν την κινεζική κυβέρνηση για υποχρεωτικά προγράμματα «επιμόρφωσης» και πλύση εγκεφάλου κατά των μουσουλμανικών πληθυσμών της χώρας αποτελούν ένα σημαντικό πλήγμα για το Πεκίνο.</p>
      <p>Το αποτέλεσμα αυτό «δεν συνιστά τίποτα λιγότερο από μια επανάσταση», δήλωσε στο Γαλλικό πρακτορείο ο Γουίλι Λαμ, πολιτικός αναλυτής του Χονγκ Κονγκ. «Συνιστά μια βαθιά απόρριψη της κυβέρνησης και της πολιτικής του Πεκίνου προς το Χονγκ Κονγκ».</p>
      <p>Σύμφωνα με τον ίδιο, τα αποτελέσματα αυτά μπορεί να επιταχύνουν την αποχώρηση της Λαμ, αλλά και να επιδεινώσουν την κρίση. «Οι διαδηλωτές θεωρούν αυτήν την απίστευτη νίκη ως εντολή που δόθηκε από τον λαό και ως εκ τούτου θα αγωνιστούν ακόμη πιο σκληρά. Ωστόσο ταυτοχρόνως δεν θα υπάρξει καμία παραχώρηση από το Πεκίνο και ως εκ τούτου η απογοήτευση θα αυξηθεί», σημείωσε.</p>
      <p>Σημειώνεται ότι στις εκλογές του 2015 είχαν εκλεγεί μόνον λίγοι περισσότεροι από 100 υποψήφιοι του φιλοδημοκρατικού στρατοπέδου, ενώ κυριαρχούσαν μέχρι σήμερα αιρετοί που πρόσκεινταν στην εξουσία που είναι εναρμονισμένη με το Πεκίνο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/asia/eirinikos/220253_stis-kalpes-oi-elpides-ton-diadiloton-toy-hongk-kongk"/>
        <a href="https://www.efsyn.gr/kosmos/asia/eirinikos/199539_haos-katastolis-sto-hongk-kongk"/>
        <a href="https://www.efsyn.gr/kosmos/asia/eirinikos/219070_telesigrafo-diadiloton-gia-ekloges-stin-kybernisi-toy-hongk-kongk"/>
        <a href="https://www.efsyn.gr/kosmos/asia/eirinikos/219539_triti-mera-astynomikis-poliorkias-sto-polytehneio-toy-hongk-kongk"/>
        <a href="https://www.efsyn.gr/kosmos/asia/eirinikos/219440_agria-katastoli-kai-syllipseis-sto-polytehneio-toy-hongk-kongk"/>
        <a href="https://www.efsyn.gr/kosmos/asia/eirinikos/219369_ekatontades-egklobismenoi-diadilotes-sto-polytehneio-toy-hongk-kongk"/>
      </related>
    </article>
  </body>
</html>