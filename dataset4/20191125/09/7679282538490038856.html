<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-election-2019-trouble-getting-detail-in-two-districts-of-19-assembly-constituencies-of-the-state-2867226.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T09:33:15+00:00"/>
    <meta property="og:title" content="झारखंड विधानसभा चुनाव 2019 : सूबे के 19 विधानसभा क्षेत्रों के दो-दो जिलों में विस्तार से हो रही परेशानी"/>
    <meta property="og:description" content="प्रदेश के 19 विधानसभा क्षेत्रों का विस्तार दो जिलों में हैं। यानी दो जिलों के इलाकों को मिलाकर इन विधानसभा क्षेत्रों का निर्माण हुआ है। इन विधानसभा सीटों के अलग-अलग इलाके अलग-अलग जिलों के प्रशासनिक..."/>
  </head>
  <body>
    <article>
      <h1>झारखंड विधानसभा चुनाव 2019 : सूबे के 19 विधानसभा क्षेत्रों के दो-दो जिलों में विस्तार से हो रही परेशानी</h1>
      <address><time datetime="2019-11-25T09:33:15+00:00">25 Nov 2019, 09:33</time> by <a rel="author">मुकेश बालयोगी,रांची</a></address>
      <p>प्रदेश के 19 विधानसभा क्षेत्रों का विस्तार दो जिलों में हैं। यानी दो जिलों के इलाकों को मिलाकर इन विधानसभा क्षेत्रों का निर्माण हुआ है। इन विधानसभा सीटों के अलग-अलग इलाके अलग-अलग जिलों के प्रशासनिक नियंत्रण में है। लेकिन चुनाव संचालन का नियंत्रण विधानसभा क्षेत्र के मुख्यालय वाले जिले से हो रहा है। इसे लेकर प्रशासनिक समन्वय की समस्याएं सामने आ रही हैं। उम्मीदवारों को एक ही क्षेत्र के अलग-अलग इलाकों के लिए अलग-अलग जिलों से प्रशासनिक अनुमति लेनी पड़ती है। आम दिनों में भी जनप्रतिनिधियों, आम लोगों और सरकारी अमलों को परेशानी का सामना करना पड़ता है। <br/>बड़कागांव विधानसभा क्षेत्र में प्रदेश के चार जिलों के लोग मतदान करते हैं। ये जिले हैं हजारीबाग, रामगढ़, रांची व चतरा। इस विधानसभा क्षेत्र के अलग-अलग जिलों की सीमा में भौगोलिक विविधता भी देखने को मिलती है। हजारीबाग वाला हिस्सा जंगल और पहाड़ों से भरा है। रामगढ़ के इलाके में कोयले की खान है। चतरा का विस्तार मैदानी और खेती-बाड़ी वाले इलाके में है।</p>
      <p>विकास कार्य: विधायक निधि का पैसा विधानसभा के मुख्यालय वाले जिले में आता है। विधानसभा के दूसरे जिले वाले हिस्से में इस पैसे से विकास कार्य कराने के लिए उस जिले में पैसा ट्रांसफर कराना पड़ता है। इस कार्य में प्रशासनिक जटिलता का सामना करना पड़ता है। साथ ही काम में भी देरी होती है।</p>
      <p>प्रशासनिक समन्वय: चुनाव कार्य का संचालन विधानसभा के मुख्यालय वाले जिले से होता है।  प्रशासनिक नियंत्रण दूसरे जिले में होने से समन्वय में कठिनाई आती है।</p>
      <p>पहचान संबंधी समस्या: विस क्षेत्र में दूसरे जिले के कम हिस्से वाले लोगों के आवासीय प्रमाण-पत्र पर तो अपने जिले का नाम होता है, लेकिन मतदाता पहचान-पत्र पर विधानसभा वाले जिले का नाम भी होता है। दूसरे प्रदेशों में मतदाता पहचान-पत्र के साथ दूसरे दस्तावेज जमा करने पर कई बार परेशानी होती है।</p>
      <p>जनप्रतिनिधियों को परेशानी: जनप्रतिनिधियों को दो जिला के प्रशासनों से तालमेल बैठाना होता है। दोनों जिलों की विभिन्न समितियों की बैठक में भाग लेना होता है।</p>
      <p>ये विधानसभा क्षेत्र दो जिलों में फैले हैं</p>
      <p>विधानसभा    जिला <br/>बोरियो    साहेबगंज, गोड्डा<br/>बरहेट    साहेबगंज, गोड्डा<br/>पाकुड़    पाकुड़, साहेबगंज<br/>लिट्टीपाड़ा    पाकुड़, दुमका<br/>जरमुंडी    दुमका, देवघर<br/>पोरेयाहाट    दुमका, गोड्डा<br/>सारठ    जामताड़ा, देवघर<br/>बरकट्ठा    कोडरमा,  हजारीबाग<br/>बरही    कोडरमा, हजारीबाग<br/>मांडू    हजारीबाग, रामगढ़<br/>बगोदर    हजारीबाग, गिरिडीह <br/>डुमरी    गिरिडीह, बोकारो <br/>खरसावां    सरायकेला-        खरसावां, पश्चिम     र्    ंसहभूम<br/>तमाड़    रांची, खूंटी <br/>तोरपा    खूंटी, सिमडेगा <br/>बिशुनपुर    गुमला, लोहरदगा<br/>सिमडेगा    गुमला, सिमडेगा<br/>डालटनगंज    पलामू, गढ़वा <br/>विश्रामपुर    पलामू, गढ़वा </p>
    </article>
  </body>
</html>