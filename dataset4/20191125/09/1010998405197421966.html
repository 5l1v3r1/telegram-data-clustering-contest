<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/blagoroden-zhest-bon-dzhouvi-gotvi-za-hora-v-nuzhda-v-restorantite-si-snimki.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T09:12:00+00:00"/>
    <meta property="og:title" content="Благороден жест: Бон Джоуви готви за хора в нужда в ресторантите си (СНИМКИ)"/>
    <meta property="og:description" content="Рок звездата разбира благотворителността по съвсем различен начин"/>
  </head>
  <body>
    <article>
      <h1>Благороден жест: Бон Джоуви готви за хора в нужда в ресторантите си (СНИМКИ)</h1>
      <h2>Рок звездата разбира благотворителността по съвсем различен начин</h2>
      <address><time datetime="2019-11-25T09:12:00+00:00">25 Nov 2019, 09:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Свикнали сме да четем новини за известни личности, които правят дарения на нуждаещи се. Рок звездата Бон Джоуви обаче разбира благотворителността по съвсем различен начин. Музикантът има два ресторанта, в които хора в нужда могат да се хранят по всяко време без пари.</p>
      <p>Макар единият да е отворен през 2011 г., а другият – през 2016 г., новината отново е в заглавията на западни медии, след като <a href="https://www.instagram.com/jbjsoulkitchen/?utm_source=ig_embed">в „Инстаграм“</a> бяха публикувани снимки, на които Бон Джоуви сам приготвя храната за посетителите в нужда.</p>
      <figure>
        <embed-post data-src="https://www.instagram.com/p/BazLAkzljzR" data-service="Instagram"/>
      </figure>
      <p>Единият ресторант се намира в района на Ню Джърси, а другият е близо до река Томс – район, който сериозно пострада при урагана „Санди“ през 2012 г.</p>
      <p>И двете заведения са част от фондацията „Джон Бон Джоуви Соул“, чиято цел е да „прекъсне цикъла на глад, бедност и живот без дом“.</p>
      <figure>
        <embed-post data-src="https://www.instagram.com/p/BjKPY1yByPK" data-service="Instagram"/>
      </figure>
      <p>До момента ресторантите на Бон Джоуви са сервирали повече от 100 хил. порции както за нуждаещи се, така и за клиенти, които могат да си платят. В менютата няма упоменати цени, но тези, които все пак искат да платят за храната си, са окуражавани да дарят 20 долара. Парите отиват за издръжка на ресторанта и осигуряване на безплатна храна за хората в нужда.</p>
      <figure>
        <embed-post data-src="https://www.instagram.com/p/Bb3EyODlwOa" data-service="Instagram"/>
      </figure>
      <p>Хората, които имат финансови затруднения се хранят напълно безплатно, като на много от тях се предлага и работа в кухнята, с която да изплатят храната си. От отварянето на ресторантите досега 54% от порциите са платени от дарения, а 46% са изработени от самите хора в нужда.</p>
      <p>Девизът на инициативата е „Всички са добре дошли на нашата маса“.</p>
    </article>
  </body>
</html>