<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/i-chronia-teleiose-nadalika/"/>
    <meta property="og:site_name" content="Tennis24"/>
    <meta property="article:published_time" content="2019-11-25T09:45:37+00:00"/>
    <meta property="og:title" content="Η χρονιά τελείωσε… Ναδαλικά!"/>
    <meta property="og:description" content="Στα 33 του χρόνια, ο Ράφαελ Ναδάλ ολοκλήρωσε θριαμβευτικά μια από τις καλύτερες χρονιές της καριέρας του   Μια εβδομάδα μετά την εξασφάλιση του πολύ σημαντικού στόχου του year-end No1 της παγκόσμιας κατάταξης, ο Ράφαελ Ναδάλ έβαλε το κερασάκι στην τούρτα σε μια ακόμη φοβερή χρονιά του στο tour. Ο Ισπανός Θρύλος, ήταν ο μεγάλος […]"/>
  </head>
  <body>
    <article>
      <h1>Η χρονιά τελείωσε… Ναδαλικά!</h1>
      <address>
        <time datetime="2019-11-25T09:45:37+00:00">25 Nov 2019, 09:45</time>
      </address>
      <h3>Στα 33 του χρόνια, ο Ράφαελ Ναδάλ ολοκλήρωσε θριαμβευτικά μια από τις καλύτερες χρονιές της καριέρας του</h3>
      <p>Μια εβδομάδα μετά την εξασφάλιση του πολύ σημαντικού στόχου του year-end No1 της παγκόσμιας κατάταξης, ο Ράφαελ Ναδάλ έβαλε το κερασάκι στην τούρτα σε μια ακόμη φοβερή χρονιά του στο tour.</p>
      <p>Ο Ισπανός Θρύλος, ήταν ο μεγάλος πρωταγωνιστής της Ισπανίας στην κατάκτηση του Davis Cup, στην πρώτη χρονιά της ανανεωμένης διοργάνωσης που μπορεί να μην περιελάμβανε best of five αγώνες, ωστόσο ήταν μια πολύ απαιτητική εβδομάδα με καθημερινές και διπλές υποχρεώσεις σε μονά και διπλά.</p>
      <p>O Nαδάλ έπαιξε οχτώ ματς αυτή την εβδομάδα, πέντε στο μονό και τρία στο διπλό, ολοκληρώνοντας αήττητος τη διοργάνωση και οδήγησε τη χώρα του στην κατάκτηση του 6ου Davis Cup της ιστορίας της. Ο 33χρονος έχει συμβολή στα πέντε από τα έξι τρόπαια της Ισπανίας και στο τελευταίο ματς του τελικού, κόντρα στον Ντένις Σαποβάλοφ, σημείωσε την 29η συνεχόμενη singles νίκη του στο θεσμό (29-1 το ρεκόρ του).</p>
      <figure>
        <iframe data-src="https://twitter.com/Tennis_Jon/status/1198824529839247360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Ήταν μια απίστευτη εβδομάδα. Ειλικρινά, δεν θα μπορούσα να είμαι πιο ευτυχισμένος αυτή τη στιγμή. Είναι μια αξέχαστη στιγμή, εδώ σε αυτό το φανταστικό γήπεδο. Δεν μπορώ να ευχαριστήσω αρκετά το κοινό. Το πνεύμα της ομάδας, κέρδισε. Παλέψαμε σκληρά” ήταν τα πρώτα λόγια του Ναδάλ <a href="https://www.tennis24.gr/sfragise-ton-titlo-o-anikitos-rafa/">μετά τον θρίαμβο επί του Καναδά</a> στον τελικό.</p>
      <p>Η κατάκτηση του Davis Cup ήρθε απλά να επισφραγίσει μια εξαιρετική σεζόν για τον αριστερόχειρα άσο ο οποίος πανηγύρισε τον 18ο και 19ο Grand Slam τίτλο της καριέρας του μέσα στο 2019, κατακτώντας τον 12ο τίτλο του στο Γαλλικό Όπεν και τον 4ο στο US Open.</p>
      <p>Παράλληλα, αγωνίστηκε στον τελικό του Australian Open και στα ημιτελικά του Wimbledon ενώ με τον τίτλο στο Rome Masters, έφτασε τα 35 τρόπαια (ρεκόρ) στα ATP Masters 1000 τουρνουά.</p>
      <figure>
        <iframe data-src="https://twitter.com/Eurosport_UK/status/1198697462703296512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>