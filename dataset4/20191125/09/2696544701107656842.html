<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191125_Amerikai_Zenei_Dijak_Taylor_Swift_tarolt_Michael_Jacksont_is_maga_moge_utasitotta"/>
    <meta property="og:site_name" content="HVG.hu"/>
    <meta property="article:published_time" content="2019-11-25T09:29:00+00:00"/>
    <meta property="og:title" content="Amerikai Zenei Díjak: Taylor Swift tarolt, Michael Jacksont is maga mögé utasította"/>
    <meta property="og:description" content="Ahogy arra számítani lehetett, az év új előadója díjat Billie Eilish kapta a Los Angeles-i gálán."/>
  </head>
  <body>
    <article>
      <h1>Amerikai Zenei Díjak: Taylor Swift tarolt, Michael Jacksont is maga mögé utasította</h1>
      <address><time datetime="2019-11-25T09:29:00+00:00">25 Nov 2019, 09:29</time> by <a rel="author">MTI</a></address>
      <p>
        <b>Ahogy arra számítani lehetett, az év új előadója díjat Billie Eilish kapta a Los Angeles-i gálán.</b>
      </p>
      <p>Taylor Swift megdöntötte Michael Jackson eddigi díjrekordját az Amerikai Zenei Díjak (AMA) gálaestjén: az énekesnő a vasárnap esti Los Angeles-i ceremónián a 25. trófeáját is begyűjtötte, amivel megelőzte a pop királyát, akinek 24 díja volt. A Los Angeles-i Microsoft Színházban megrendezett háromórás gálán</p>
      <blockquote>Swift az év előadója és az évtized előadója kategóriát is megnyerte, emellett ő lett a szavazók kedvenc pop/rock női előadója, kedvenc felnőtt kortárs előadója, és Love című albumát választották a rajongók a kedvenc pop/rock lemezüknek.</blockquote>
      <p>A 29 éves Swift az év előadója mezőnyben olyan kollégáit szorította maga mögé, mint Ariana Grande, Drake, Halsey és Post Malone.</p>
      <blockquote>Az év új előadója díjat Billie Eilish vehette át, a 17 éves énekesnő a rajongóktól a kedvenc alternatív előadó díjat is megkapta.</blockquote>
      <p>Shawn Mendes és Camilla Cabello együtt adta elő a Senorita című dalt, amellyel az együttműködés révén mindketten díjazottak lettek. A kedvenc pop/rock férfi előadó díját Khalid kapta, a rajongók kedvenc pop/rock száma Halsey dala, a Without Me lett, a pop/rock-együttesek közül pedig a BTS vitte el a díjat. A rap/hiphop mezőnyben Cardi B nyert, a stílus lemezei közül pedig Post Malone a Hollywood's Bleeding című albumával lett díjazott.</p>
      <p>A country mezőnyben a rajongók Carrie Underwoodot választották kedvenc énekesnőjüknek, Kane Brownt pedig kedvenc énekesüknek.</p>
      <p>Az ABC tévécsatornán élőben sugárzott díjátadó gálát az Ciara R&amp;B-énekes vezette. A műsor Selena Gomez fellépésével kezdődött, aki vesetranszplantációja után először szerepelt élő tévés adásban.</p>
      <related>
        <a href="https://hvg.hu/elet/20181010_Taylor_Swift_hatalmat_nem_becsulhetik_ala_a_politikusok"/>
        <a href="https://hvg.hu/kultura/20181012_Idegosszeomlassal_kerult_korhazba_Selena_Gomez"/>
      </related>
    </article>
  </body>
</html>