<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/yurist-protestite-sreshchu-geshev-sa-organizirani-ot-krga-na-khristo-ivanov-i-npo-ta_news711270.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-25T09:22:00+00:00"/>
    <meta property="og:title" content="Юрист: Протестите срещу Гешев са организирани от кръга на Христо Иванов и НПО-та"/>
    <meta property="og:description" content="Радев трябва да е наясно, че допусна два прочита на ситуацията и задълбочава разделението между магистратите, смята Марин Киров"/>
  </head>
  <body>
    <article>
      <h1>Юрист: Протестите срещу Гешев са организирани от кръга на Христо Иванов и НПО-та</h1>
      <h2>Радев трябва да е наясно, че допусна два прочита на ситуацията и задълбочава разделението между магистратите, смята Марин Киров</h2>
      <address>
        <time datetime="2019-11-25T09:22:00+00:00">25 Nov 2019, 09:22</time>
      </address>
      <p>https://blitz.bg/obshtestvo/intervyu/yurist-protestite-sreshchu-geshev-sa-organizirani-ot-krga-na-khristo-ivanov-i-npo-ta_news711270.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574666051-thumb-910x0-911101.jpg"/>
      </figure>
      <p>
        <b>На Атанаска Дишева добре й се получи ролята на жертва по познатия за Лозан Панов начин, казва юристът Марин Киров пред <a href="https://www.monitor.bg/bg/a/view/marin-kirov-urist-protestite-sreshtu-geshev-ne-sa-grajdanski-a-partijni-i-organizirani-181668">"Монитор"</a>.</b>
      </p>
      <p>Марин Киров е юрист, експерт по законодателство и съдебна реформа</p>
      <p>Работи като консултант при измененията на конституцията от 2015 г. в глава "Съдебна власт"</p>
      <p>Участвал е в съвета по съдебна реформа при изработването на промените в Закона за съдебната власт от 2016 г.</p>
      <p>
        <b>- Г-н Киров, преди седмица ВСС повторно гласува кандидатурата на Иван Гешев за главен прокурор. Какво следва от тук насетне?</b>
      </p>
      <p>- Да, имаше повторно преизбиране, след като президентът върна номинацията на Иван Гешев и не подписа указ за неговото назначаване първия път, но в това няма нищо извънредно от юридическа гледна точка – конституцията и правилата за избор го допускат като част от процедурата и всички го очакваха заради предишни действия в тази посока – примера с Георги Чолаков от Върховния административен съд.<br/><br/>На Румен Радев се натрапи изборът, който месеци наред се натрапваше на ВСС и на гражданите – да избере между гласа на улицата (а на улицата протестира една партийна общност) и гласа на институциите, гилдията, експертите.<br/><br/>Радев избра частично „улицата“, но трябва да е наясно, че допусна да създаде две гледни точки, два прочита на ситуацията и да задълбочи пропастта на разделението между магистратите.</p>
      <p>Въпреки всичко към момента процедурата протича според конституцията и Закона за съдебната власт, няма извънредна ситуация.<br/><br/>При първото гласуване номинацията на Иван Гешев за главен прокурор бе подкрепена с неочаквано мнозинство от пленума на ВСС – за него гласуваха не само номиниралите го 11 членове на прокурорската колегия, но и 9 от съдийската – подкрепиха го прокурори, избирани пряко от прокурори и следователи, подкрепиха го съдии, подкрепиха го и представители на квотата на Народното събрание, която на свой ред е избрана с високо мнозинство (не само от една парламентарна група).<br/><br/>Неочаквано, защото се твърдеше, че той не е приемлив за Съдийската колегия във ВСС, респективно за общността, така да се каже, но резултатът показва друго. А при повторното гласуване същата подкрепа бе потвърдена.<br/><br/>Странно е да се твърди, че подкрепата от държавни органи и съсловни организации е неприемлива, а отрицанието от идейно свързани НПО-та, партии и бизнес кръгове трябва да е решаващо.</p>
      <p>
        <b>- Очаквате ли някой да сезира КС за избора?</b>
      </p>
      <p>Президентът има правомощие да иска от Конституционния съд тълкуване на конституцията и по това няма спор.<br/><br/>Друг е въпросът какво се твърди в момента, за да се легитимира тази теза – че има неяснота в основния закон, че трябва да се започне нова процедура, с нови кандидати.<br/><br/>Без всякаква опора в конституцията и правото въобще се обяснява, че има неяснота в основния закон по отношение на това как се процедира, ако президентът не подпише указа за избрания главен прокурор.<br/><br/>Това е или плод на заблуда на авторите на тази идея, или те се опитват да заблудят широката публика – няма никаква неяснота в конституцията, нито в ЗСВ, още повече че тази процедура вече е провеждана веднъж при избора на председател на Върховния административен съд – Георги Чолаков бе избран по същата конституция и по същия променен закон и зае мястото си след повторно гласуване от ВСС.<br/><br/>И само да отворим скоба – правилата за избор са одобрени от ЕК и са част от отбелязания напредък и са основа за отпадане на мониторинга. За да не се спекулира, че законът бил едва ли не виновен.<br/><br/>Ако президентът не подпише указа, то процедурата се връща във ВСС на етап предложение на същия кандидат и гласуване, както се и случи.<br/><br/>Ако бъде предложен и прегласуван същият кандидат, то тогава президентът не може да откаже подписване на указ.<br/><br/>Ако не бъде предложен повторно, едва тогава се пристъпва към изцяло нова процедура.<br/><br/>Така че президентът на първо място вече е длъжен да подпише указа след повторното избиране и едва след това, ако на някого от неговия екип не му е ясна конституцията, може да иска тълкуване. А дали Конституционният съд би допуснал подобно искане, е съвсем друг въпрос. </p>
      <p>
        <b>- Как ще коментирате атаките, които продължават и досега от страна на конкретни съдии?</b>
      </p>
      <p>- Продължават да се наблюдават същите сценарии като преди това – да се внушава, че има нещо нередно в процедурата и да се зове президента за намеса и нещо повече – намеса отвъд процедурата, намеса, свързана с това да поведе протестиращите кръгове в битка срещу правилата.<br/><br/>Но въпреки натрапваното очакване, че ВСС формално ще премине през процедурата и ще гласува, без някакви дебати, въпроси и разисквания, всъщност бяхме свидетели на едно целодневно заседание и доста подробен коментар на всички въпроси.<br/><br/>Иван Гешев не се възползва от възможността и неколкократното напомняне от страна на министъра на правосъдието, че може и да не отговаря и отговори на всички поставени въпроси – професионални, експертни, лични.<br/><br/>Имаше десетки повтарящи се въпроси, имаше и внушения, които целяха да изградят образ на неподготвения злодей, от когото да се пазим.<br/><br/>Странно е, но за човек, за когото се твърди, че непрекъснато атакува опоненти, всъщност той по време на цялата процедура беше в отбранителна позиция и защита.<br/><br/>През цялото време акцент се поставя върху протестите срещу номинацията и избора на Иван Гешев, но те не са спонтанни граждански протести, те са очаквани, политически и организирани.<br/><br/>Протестира партийната общност на Христо Иванов, неговият електорат, поддръжници, симпатизанти в НПО сектора, хора от неговия приятелски кръг. Протестите са оглавени от хора, част от които сами признаха, че преди да заемат ръководни позиции в съдебната система, са се срещали с „лошите“, вероятно с цел подкрепа.<br/><br/>И на фона на всичко това исканията на протеста от самото начало са странни – оттегляне на кандидата, за бламиране от президента и сериозни реформи!<br/><br/>Всъщност протестите имаха и друга цел и именно тя бе постигната – да бъде въвлечен и президентът в политическа игра. Проблем няма в единната номинация, има проблем в една партия и няколко НПО-та, които скандират с искания те да номинират кандидати.<br/><br/>Няма как зависими от частно или чуждо финансиране хора да заместват институциите. Имаме един кандидат, но подкрепен от цялата прокурорска колегия, избрана от редиците на прокурори и следователи пряко и избрана от НС с високо мнозинство, избран от целия състав на ВСС с 20 гласа.<br/><br/>Процедурата за избор на главен прокурор е експертна процедура, а не политическо и НПО състезание.  </p>
      <p>
        <b>- Като юрист смятате ли, че „заплахата“ срещу Атанаска Дишева, че я очаква „блестяща политическа кариера“, е реална?</b>
      </p>
      <p>- Не, не е реална, защото не е заплаха. Няма заплаха в това, което наблюдаваме – редица магистрати се изявяват и чрез политическо говорене, а някои от тях дори станаха общински съветници.<br/><br/>По време на избори хиляди граждани се кандидатират на изборни длъжности, едва ли е толкова тежко и застрашаващо да си общински съветник. Но добре й се получи ролята на жертва по познатия за Лозан Панов начин.<br/><br/>Тя е жертва на „заплаха да стане политик“ и всички забравяме, че от години ползва евтино държавно жилище в София, а същевременно семейството й купува имоти в други градове.<br/><br/>Всички забравяме за ролята й в делото за втората кабинка на лифта в Банско – добре че през седмицата Владимир Каролев ни припомни – мъжът й е в партията „Да, България“, те протестират срещу втората кабинка, тя е докладчик по делото и освен че не си дава отвод, ами и възприема дословно тезите и становищата на протестиращите организации.<br/><br/>Но тя вече е жертва и герой, грешките й са без значение.</p>
      <p>
        <b>- Възможно ли е един прокурор, пък бил и той главният, да влияе върху кариерното развитие на един съдия?</b>
      </p>
      <p>- Ако ме питате дали Иван Гешев може да принуди Атанаска Дишева да стане политик, не - не може. Но пък тя самата може да бъде политик, ако пожелае, може и да говори политически, докато е във ВСС – Лозан Панов го прави успешно и никой не е успял да го спре.<br/><br/>Той всеки път излиза с подготвена реч на лист, прочита си я, после дава интервю за отбрани медии и готово. Кой му пречи и за какво? Попречиха ли му ВКС да издаде срамното тълкувателно решение против гражданската конфискация, която сега е подкрепена изцяло от генералния адвокат на съда в Люксембург?<br/><br/>Попречиха ли му да живее в апартамента на фирмата на жена му, купен евтино, и да си плащат наем на нейната фирма? На кое? Коя е тази смела законодателна инициатива за промяна в гражданското или наказателното правосъдие, която да даде справедливост, на която някой му е попречил?<br/><br/>Няма такава инициатива, а е сезиран за противоречива съдебна практика и за нуждата от тълкувателно решение за конкретни проблеми. На какво тогава му пречат?<br/><br/>Забравихме ли, че заместникът му във ВКС напусна поста с думите: „Срамувам се да съм част от екипа на Лозан Панов“?</p>
      <p>
        <b>- 170 съдии подкрепиха подписка, с която искат дисциплинарно преследване срещу Иван Гешев. Доколко представителна е тази подписка и има ли основание за нея?</b>
      </p>
      <p>- Не може да се говори за представителност на 170 човека от система с хиляди магистрати. Дали има основание – живеем в свободна държава, всеки изразява мнение, подписва подписки, не е нужно да има основание или ако той има, ние да го разбираме.<br/><br/>Странно е обаче, че се обръща такова внимание и се придава тежест на подписка от съдии, а когато прокурори и следователи издигнат или подкрепят някого за главен прокурор, те непременно нямат право или са от лошите, това е порочно и процедурата е проблемна. Това не е сериозно. Кое е по-важно?<br/><br/>Естествено, че процедурата по конституция, а не някакви писма от неправителствени организации или от съдии.<br/><br/>Тези кръгове гравитират около множество преплетени организации, за да симулират численост и да диктуват дневния ред на държавата, без да са легитимно избрани на избори, за да упражняват власт.</p>
      <p>
        <b>- Как ще коментирате предложението на ГЕРБ и ОП Сотир Цацаров да оглави КПКОНПИ? Изненадваща ли е тази номинация или по-скоро очаквана?</b>
      </p>
      <p>- Не мисля, че е била очаквана – сякаш ние като общество нямаме навика да си представяме какво ще правят държавните мъже и тримата големи след мандатите им, защото сме много поляризирани и крайни.<br/><br/>Непременно политиците и магистратите са лоши и не заслужават нищо след мандата. В тази връзка наблюдаваме и парадоксални реакции след номинацията му.<br/><br/>Ако Сотир Цацаров бе продължил кариерата си на магистрат, непрекъснато щеше да се обяснява как той има контакти, защото е бил част от ВСС и главен прокурор и едва ли не, ако беше решил да стане съдия във ВКС, той щеше да е неподходящ. А всички знаем, че той има голям стаж и опит именно като съдия.<br/><br/>Ако Сотир Цацаров бе предложен след изтичането на мандата му за консул или посланик, противниците му щеше да кажат – ето, политиците му се отблагодаряват и го пращат на сладка служба.<br/><br/>Сякаш да си дипломат е нещо лесно или лошо. Ако той беше избрал да стане адвокат – винаги щеше да се твърди, че си урежда делата.<br/><br/>Ако беше станал политик, също щеше да бъде упрекван. Стигаме до настоящето – той е предложен за председател на КПКОНПИ и същият протестен кръг сега твърди, че той няма качества и че това е част от задкулисен план.<br/><br/>Сотир Цацаров отговаря на изискванията на закона, номиниран е от широк кръг народни представители и ако процедурата протече нормално, вероятно ще бъде избран. Дори противниците му знаят, че той е подготвен юрист и магистрат.<br/><br/>И ако някой се притеснява от него, това е в основата – Цацаров е подготвен и не е посочен от Христо Иванов.</p>
    </article>
  </body>
</html>