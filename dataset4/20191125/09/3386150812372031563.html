<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/menstrual-cycle-hygiene-most-important/"/>
    <meta property="og:site_name" content="Lokmat"/>
    <meta property="article:published_time" content="2019-11-25T09:39:17+00:00"/>
    <meta property="og:title" content="मासिक पाळी : एकच नॅपकिन दिवसभर वापरता? - सावधान! गंभीर आजाराला बळी पडाल!"/>
    <meta property="og:description" content="सॅनिटरी नॅपकिन कसे वापरायचे? त्यांची विल्हेवाट कशी लावायची? ते परवडत नसतील तर? कापड वापरणं चुकीचं, जुनाट आहे का?"/>
  </head>
  <body>
    <article>
      <h1>मासिक पाळी : एकच नॅपकिन दिवसभर वापरता? - सावधान! गंभीर आजाराला बळी पडाल!</h1>
      <h2>सॅनिटरी नॅपकिन कसे वापरायचे? त्यांची विल्हेवाट कशी लावायची? ते परवडत नसतील तर? कापड वापरणं चुकीचं, जुनाट आहे का?</h2>
      <address><time datetime="2019-11-25T09:39:17+00:00">25 Nov 2019, 09:39</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>चार दिवसातली स्वच्छता हा फार गंभीर विषय आहे.</b>
        </li>
      </ul>
      <p>
        <b>-सखी ऑनलाइन टीम</b>
      </p>
      <p>सॅनिटरी नॅपकिन्सच्या जाहिराती टी.व्हीवर सतत दिसतात ते वापरायला पाहिजे हे कळतं, पण परवडत नाही. कापड वापरलं की जखमा होणं, स्वच्छता हे प्रश्नही निर्माण होतात. त्रास होतो मग काय करायचं.? खरंतर सॅनिटरी नॅपकिन्स वापरलेच पाहिजेत असा काही नियम नाही. शारीरिक स्वच्छतेसाठी आवश्यक आणि वापरायला छोटे म्हणुन हे नॅपकिन्स वापरात आले आहेत. ते वापरणं शक्य असेल तर जरूर वापरा. आणि नसेल तर मऊ स्वच्छ कापड वापरलं तरी चालतं.<br/>खरा प्रश्न काय वापरावं हा नसून आपण त्या चार दिवसांच्या काळात स्वच्छता किती राखतो हा आहे.<br/>तुम्ही स्वच्छ कापड वापरणार असाल ते धुवून उन्हात वाळवणार असाल तर कापड वापरायला काहीच हरकत नाही. फक्त काळजी एवढीच घ्यायला हवी की, अनेकजणी कुणाला दिसु नये म्हणून अंधारात, कपडय़ांच्या खाली हे कापड वाळत घालतात ते नीट वाळत नाही, निजर्तुक होत नाही. कडक होतं ते कापड वापरून त्वचेला इजा होते. चालता येत नाही. त्याअवस्थेत मुली काम करतात. त्यातून वेदना होतात. इन्फेक्शन्स वाढतात.<br/>त्यामुळे कापड जर वापरणारच असाल तर स्वच्छ उन्हात वाळवलेलंच कापड वापरा. खेडय़ातच नाही तर शहरातही नॅपकिन्सची विल्हेवाट लावण्याचा प्रश्न आहे. याविषयातले जाणकारही आता सांगू लागले आहेत की पुर्वीचा कापडाचा पर्याय अधिक सोयीस्कर होता. मोठय़ा शहरात नॅपकिन्सच्या विल्हेवाटीचे प्रश्न गंभीर होत आहेत. असे असताना जर तुम्ही स्वच्छ कापड वापरणार असाल, तर ते  कापड वापरण्यात चूक काही नाही. स्वच्छता हा मुद्दा आहे, फॅशन हा नाही.</p>
      <figure>
        <img src="https://d3pc1xvrcw35tl.cloudfront.net/images/686x514/swachh-india-sanitary-napkins-1_201911329690.jpg"/>
      </figure>
      <p> </p>
      <p>
        <b>एकच नॅपकिन किती काळ वापरायचा.? दिवसाला किमान किती नॅपकिन वापरायचे.?</b>
      </p>
      <p>नॅपकिन वापरण्याचा उद्देशच मुळात स्वच्छता पाळणे हा आहे. त्यामुळे दिवसाला किमान 3 नॅपकिन्स याप्रमाणे दर आठ तासानंतर एक नॅपकिन बदलायलाच हवा. ज्या मुलींना रक्तस्त्राव कमी होतो त्या एकच नॅपकिन दीर्घकाळ होतात. जे रक्त नॅपकिनमध्ये साठवलं जात त्यात जीवाणूंची वाढ होऊ शकते. गर्भाशय आणि योनीमार्गाची त्वचा नाजुक असते त्यातुन जंतुसंसर्ग होऊ शकतो. लैंगिक संबंधातून झालेले संसर्ग त्यामुळे वाढु शकतात. म्हणून नॅपकिन बदलण्याची दक्षता घ्यायलाच हवी. नॅपकिन वापरतोय ते फारस खराब नाही असे समजुन अनेक मुली तेच ते नॅपकिन वापरतात ते कपडा वापरण्याहूनही अधिक धोकादायक आहे.</p>
      <figure>
        <img src="https://d3pc1xvrcw35tl.cloudfront.net/images/686x514/swachh-india-sanitary-napkins_201911329691.jpg"/>
      </figure>
      <p> </p>
      <p>
        <b>वापरलेले नॅपकिन टाकायचे कुठे हा प्रश्न असतो, त्याचं काय करायचं?</b>
      </p>
      <p>हा प्रश्न अत्यंत जटील आहे. नॅपकिनची विल्हेवाट हा खेडय़ातच नाही तर शहरातही जास्त अवघड प्रश्न आहे. आधीच आपल्याकडे हा विषय अत्यंत संकोचाचा. अंधारातला त्यात हे नॅपकिन उघडय़ावर टाकणार कसे? शहरात मुली कागदात गुंडाळून घंटागाडीच्या स्वाधीन करतात खेडय़ात तर ते ही शक्य नाही करायचे काय हा प्रश्न बिकट आहे.<br/>नदी-नाल्यात ते टाकले जातात, उघडय़ावर टाकले तर कुत्री ते खाण्याचा प्रयत्न करतात. असे होऊ नये असे वाटत असेल तर ते नॅपकिन एखाद्या खडय़ात पुरावे. उकिरडय़ात टाकावे, पाण्यात फेकु नये.. उघडयावर  टाकू नये.</p>
    </article>
  </body>
</html>