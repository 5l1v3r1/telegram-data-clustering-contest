<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549847.html/%D8%B1%D9%82%DB%8C%D8%A8-%D8%A8%D8%B1%D8%A7%D9%86%DA%A9%D9%88-%D8%A8%D8%B1%D8%A7%DB%8C-%D8%B1%D8%B3%DB%8C%D8%AF%D9%86-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D8%AA%DB%8C%D9%85-%D9%85%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:31:00+00:00"/>
    <meta property="og:title" content="رقیب برانکو برای رسیدن به پرسپولیس و تیم ملی"/>
    <meta property="og:description" content="دوران گذر از پرسپولیس برانکو بیش از آنچه تصور می‌شد طول کشید و گابریل کالدرون نتوانست جای خالی سرمربی موفق سرخ‌پوشان را پر کند."/>
  </head>
  <body>
    <article>
      <h1>رقیب برانکو برای رسیدن به پرسپولیس و تیم ملی</h1>
      <address>
        <time datetime="2019-11-25T09:31:00+00:00">25 Nov 2019, 09:31</time>
      </address>
      <p>دوران گذر از پرسپولیس برانکو بیش از آنچه تصور می‌شد طول کشید و گابریل کالدرون نتوانست جای خالی سرمربی موفق سرخ‌پوشان را پر کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شکست در برابر شهرخودرو، تراکتور، سپاهان و نفت مسجدسلیمان زمزمه‌های اخراج سرمربی آرژانتینی پرسپولیس را به همراه داشته است. محمدحسن انصاری‌فرد نشان داده تاب چندانی در برابر اعتراض هواداران ندارد و ترجیح می‌دهد با اخراج، فشارها را از روی خودش بردارد. پس از جلسه فنی انصاری‌فرد، پیروانی و کالدرون، بسیاری از هواداران در انتظار انتشار خبر اخراج سرمربی پرسپولیس بودند اما دیدار مهم جام حذفی و بازی‌های حساس پرسپولیس تا نیم‌فصل باعث شد انصاری‌فرد کمی صبر کند و در واقع فرصت آخر را به کالدرون بدهد.</p>
      <p>  <b> خارجی‌ها گران هستند</b>   پرسپولیس در حالی طی 11 هفته گذشته چهار شکست را تجربه کرده که شهرخودرو با حضور یحیی گل‌محمدی یک شکست را به دست آورده و صدرنشین است. همین موضوع باعث شده بسیاری از هواداران و کارشناسان با مقایسه کارنامه کالدرون با گل‌محمدی یا برانکو، حکم اخراج او را امضا کنند. از سوی دیگر مشکلات مالی متعدد سرخ‌پوشان و قرارداد سنگین با کالدرون باعث شده سرخ‌پوشان آلترناتیو خاصی برای جایگزینی سرمربی فعلی سرخ‌پوشان نداشته باشند. شاید ترکیب همه این اتفاقات باعث شده محمدحسن انصاری‌فرد، فرصت دوباره‌ای به کالدرون بدهد هرچند شنیده می‌شود او با چند گزینه خارجی ازجمله برانکو هم مذاکره کرده اما از اطرافیانش خواسته با گل‌محمدی صحبت و او را ترغیب به حضور در پرسپولیس کنند. در ابتدای فصل جاری هم بحث حضور گل‌محمدی در پرسپولیس مطرح بود اما درنهایت او نتوانست رضایت مدیرعامل شهرخودرو را بگیرد و در تیم محبوب مشهدی ماندگار شد.   <b> یحیی راضی است</b>   «اگر قضیه جدی شود، می‌روم.» این صحبتی است که گل‌محمدی با یکی از اطرافیانش داشته و به نظر می‌رسد راضی به حضور در پرسپولیس است به‌ویژه آنکه او اختلافاتی هم با مالک شهرخودرو دارد و تصمیم گرفته در تیم دیگری شانس خود را امتحان کند.یحیی که پیش از این هم برای مدتی سرمربی پرسپولیس بود و به علت بازی ندادن به مهدی مهدوی‌کیا مورد هجمه هواداران قرار گرفت، عزم جدی برای بازگشت به تیم محبوبش را دارد اما در این میان او با یک مشکل تکراری دست‌وپنجه نرم می‌کند و باید رضایت مدیرعامل شهرخودرو را جلب کند. همه این اتفاقات در حالی است که شهرخودروی صدرنشین هم به راحتی سرمربی موفق خود را از دست نخواهد داد. مالک این تیم در فصل جاری قرارداد گل‌محمدی را دو برابر کرد تا زمینه‌ساز قهرمانی سرخ‌پوشان مشهدی را فراهم کند. سرخ‌پوشان تهرانی اما رقیب جدی این تیم هستند، شاید در جدول رده‌بندی فاصله این دو تیم به هفت امتیاز برسد(در صورت پیروزی مقابل تراکتور) اما فاصله مشهد تا تهران برای گل‌محمدی، نزدیک‌تر از این حرف‌هاست. نیم‌فصل سرشار از اتفاقات عجیب است البته اگر شرایط به روال فعلی ادامه داشته باشد و تیم کالدرون همچون تیم استراماچونی، ناگهان اوج نگیرد. یحیی گل‌محمدی در شرایط فعلی نزدیک‌ترین گزینه به پرسپولیس است حتی اگر قرار باشد کالدرون حداقل تا پایان فصل بماند.   <b> سرلیست گزینه‌های داخلی و خارجی تیم ملی و پرسپولیس</b>   نکته جالب اینجاست که هم مدیران پرسپولیس و هم تیم ملی به دنبال تغییر کادر فنی هستند و اولویت‌شان هم این است که برانکو را جذب کنند. با این حال طبق پیگیری‌های مدیران فدراسیون و پرسپولیس گزینه‌های داخلی را هم مدنظر دارند و سرلیست هر دو نیز گل‌محمدی است. یحیی پیش از این گزینه اصلی برای هدایت تیم ملی امید هم بود. با توجه به اینکه نزدیکان برانکو می‌گویند اولویت او حضور در تیم ملی است، قرمزها باید برای جذب گل‌محمدی تلاش کنند و از حالا او را در آب نمک نگه دارند تا در صورت ادامه ناکامی‌ها با کالدرون بتوانند این بار رضایت مدیران شهرخودرو را بگیرند چراکه ظاهرا خود گل‌محمدی تمایل زیادی به حضور دوباره در پرسپولیس دارد.   منبع: روزنامه فرهیختگان انتهای پیام/</p>
    </article>
  </body>
</html>