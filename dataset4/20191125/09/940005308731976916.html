<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/liderul-psd-hunedoara-viorica-dancila-trebuie-sa-faca-un-pas-in-spate.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T09:58:00+00:00"/>
    <meta property="og:title" content="Liderul PSD Hunedoara: ”Viorica Dăncilă trebuie să facă un pas în spate”"/>
    <meta property="og:description" content="Preşedintele executiv al filialei judeţene PSD Hunedoara, senatorul Cristian Resmeriţă, consideră că rezultatul obţinut de social-democraţi în alegerile prezidenţiale este unul &quot;ruşinos&quot;. "/>
  </head>
  <body>
    <article>
      <h1>Liderul PSD Hunedoara: ”Viorica Dăncilă trebuie să facă un pas în spate”</h1>
      <h2>Preşedintele executiv al filialei judeţene PSD Hunedoara, senatorul Cristian Resmeriţă, consideră că rezultatul obţinut de social-democraţi în alegerile prezidenţiale este unul "ruşinos". </h2>
      <address>
        <time datetime="2019-11-25T09:58:00+00:00">25 Nov 2019, 09:58</time>
      </address>
      <p>În opinia sa, Viorica Dăncilă ar trebui să facă "un pas în spate".</p>
      <p><i>"Consider că acest rezultat este unul ruşinos pentru PSD, cred că în acest moment candidatul nostru, doamna Viorica Dăncilă, trebuie să facă un pas în spate pentru ca PSD să aibă O ŞANSĂ",</i> a scris pe Facebook preşedintele executiv al PSD Hunedoara, potrivit Agerpres.</p>
      <p>Senatorul Cristian Resmeriţă a coordonat campania electorală a PSD în Valea Jiului, el fiind domiciliat în oraşul Lupeni. În acest context, el a prezentat, pe pagina sa de Facebook, rezultatele obţinute în zonă, din care rezultă că PSD a câştigat al doilea tur de scrutin al prezidenţialelor în toate oraşele din Valea Jiului: Lupeni, Petrila, Petroşani, Aninoasa, Vulcan şi Uricani.</p>
      <p>Candidatul PNL la prezidenţiale, Klaus Iohannis, a câştigat alegerile în judeţul Hunedoara, el obţinând 54,78% din voturile valabil exprimate, în timp ce candidata PSD, Viorica Dăncilă, a fost votată de 45,21% dintre alegători, conform AEP.</p>
      <p>Prezenţa la vot a fost de 50,93%, potrivit datelor afişate de BEC.</p>
      <p>Sursa: Agerpres</p>
    </article>
  </body>
</html>