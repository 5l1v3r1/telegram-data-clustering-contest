<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23512799-nu-era-semnalizata-groapa-care-cazut-doua-masini-una-peste-alta-burghiu-doua-persoane-iesit-dintr-bar-aruncat-semnalizatoarele.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T09:56:00+00:00"/>
    <meta property="og:title" content="De ce nu era semnalizată groapa în care au căzut două mașini una peste alta? Burghiu: Două persoane ar fi ieșit dintr-un bar și au aruncat semnalizatoarele"/>
    <meta property="og:description" content="Alexandru Burghiu, șeful Termoenergetica (societate care preia activitatea RADET) a declarat, pentru Mediafax, că doi indivizi, care au ieșit inițial dintr-un bar, ar fi aruncat cele 9 semnalizatoare"/>
  </head>
  <body>
    <article>
      <h1>De ce nu era semnalizată groapa în care au căzut două mașini una peste alta? Burghiu: Două persoane ar fi ieșit dintr-un bar și au aruncat semnalizatoarele</h1>
      <address><time datetime="2019-11-25T09:56:00+00:00">25 Nov 2019, 09:56</time> by <a rel="author">D.D.</a></address>
      <p><b>​Alexandru Burghiu, șeful Termoenergetica (societate care preia activitatea RADET) a declarat, pentru Mediafax, că doi indivizi care au ieșit dintr-un bar ar fi aruncat cele 9 semnalizatoare în groapa în care au căzut duminică seară două mașini una peste alta. </b><br/><br/>„Am ajuns în jur de ora 23 acolo, iar soția primului șofer care a căzut în groapă, cât și poliția, mi-au relatat că nu cu mult timp înainte, două persoane ar fi ieșit din barul de lângă, într-o stare euforică, și s-au luat la trântă cu tot ce înseamnă semnalizare și le-au aruncat pe toate în groapă, după care a venit acel om și a căzut în groapă”, a declarat, pentru Mediafax, Alexandru Burghiu, director al companiei Termoenergetica (societate care va prelua activitatea RADET). <br/><br/>Burghiu mai spune că din groapă au fost scoase 9 indicatoare. „Am scos vreo 9 indicatoare din groapă, și de-o parte și de alta a șantierului. Dacă ar fi dat cu mașina în primele, cele din celalalt capăt ar fi stat neatinse. Șantierul acela este de 12 zile și nu a fost niciun incident acolo”, a mai declarat Burghiu. <br/><br/>Martori de la fața locului au relatat că în cazul în care ar mai fi durat câteva minute până când primul bărbat a fost scos se putea întampla o tragedie, pentru că la scurt timp a căzut cealaltă mașină.<br/><br/>Potrivit lui Burghiu, groapa va fi astupată în aceste zile. <br/><br/>Duminică seara, două autovehicule care circulau pe Aleea Compozitorilor dinspre Bulevardul 1 Mai, în momentul în care au ajuns în dreptul imobilului cu nr. 13, au căzut într-un șanț săpat în carosabil. Șanțul săpat este parte a unei lucrări de termoficare a RADET. În urma accidentului, unul dintre șoferi a fost rănit. Polițiștii fac cercetări pentru a stabili cauzele și împrejurările evenimentului rutier, precum și pentru stabilirea modului de semnalizare a lucrării.</p>
    </article>
  </body>
</html>