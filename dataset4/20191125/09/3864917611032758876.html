<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824739-borodanskij-rozpoviv-pro-rezultati-roboti-akimi-bude-zadovolenij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T09:39:00+00:00"/>
    <meta property="og:title" content="Бородянський розповів про результати роботи, якими буде задоволений"/>
    <meta property="og:description" content="Міністр з питань культури, молоді та спорту Володимир Бородянський заявив, що буде задоволений свою роботою, якщо вдасться вибудувати і запустити всі заплановані міністерством процеси."/>
  </head>
  <body>
    <article>
      <h1>Бородянський розповів про результати роботи, якими буде задоволений</h1>
      <h2>Міністр з питань культури, молоді та спорту Володимир Бородянський заявив, що буде задоволений свою роботою, якщо вдасться вибудувати і запустити всі заплановані міністерством процеси.</h2>
      <address>
        <time datetime="2019-11-25T09:39:00+00:00">25 Nov 2019, 09:39</time>
      </address>
      <p>Про це він сказав у інтерв’ю <a href="https://www.pravda.com.ua/articles/2019/11/25/7232894/">Українській правді</a>.</p>
      <p>"Я взагалі рідко задоволений у будь-чому. Це мій звичний стан... Ми повинні запустити всі ті процеси, які плануємо... Наприклад, у культурі – захист культурної спадщини. Має з'явитися нове законодавство щодо захисту культурної спадщини. Повинен з'явитися реєстр, в який буде заноситися культурна спадщина, і ми хочемо, щоб за 3-4 роки ми занесли в реєстр не менше ніж 40% рухомої та нерухомої спадщини і провели інвентаризацію. Це перше ", - зазначив <a href="https://www.ukrinform.ua/tag-borodanskij">Бородянський</a>.</p>
      <p>По-друге, він був би задоволений, якщо б почалося відновлення культурної спадщини - її реставрація і збереження. А по-третє, якщо наші музеї і театри стали б виробляти більше культурного продукту, а люди більше б його споживали.</p>
      <p>"У нас реально є шедеври, нам треба навчитися їх демонструвати, залучати людей до їх розуміння", - переконаний Бородянський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818952-mkms-proponue-blokuvati-sajti-za-sistemne-posirenna-fejkiv.html">МКМС пропонує блокувати сайти за системне поширення фейків</a>
      </blockquote>
      <p>Окрім того, на його переконання, необхідно побудувати Музей Майдану, закінчити Музей Голодомору, створити Музей сучасного українського мистецтва.</p>
      <p>Також потрібно зробити так, щоб кількість українців, які займаються спортом, зросла. "Для цього необхідно побудувати інфраструктуру. Як міську інфраструктуру, так і, назву так, палаци спорту в регіонах... У мене великий список, що зробити, щоб я був задоволений. Я буду задоволений, якщо ...люди будуть більше читати... Про спорт, якщо повернутися, то ми хочемо, щоб кількість людей, які регулярно займаються спортом, зросла до 40%. Тобто в нас великі плани в різних сферах. І так – ми будемо задоволені, якщо буде захищений інформаційний простір", - підсумував міністр.</p>
    </article>
  </body>
</html>