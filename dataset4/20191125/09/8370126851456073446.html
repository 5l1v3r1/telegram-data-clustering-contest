<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/136515/devletin-siddetten-koruyamadigi-asiye-korkmayin-sakin-korkmayin"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-25T09:40:00+00:00"/>
    <meta property="og:title" content="Devletin şiddetten koruyamadığı Asiye: 'Korkmayın, sakın korkmayın'"/>
    <meta property="og:description" content="Eski eşinin bıçaklı saldırısına uğrayan Asiye Akçiçek, Korkmayın, sakın korkmayın. Asla geri adım atmayın. Mücadele etmezsek erkek şiddetini durduramayız” ifadelerini kullandı."/>
  </head>
  <body>
    <article>
      <h1>Devletin şiddetten koruyamadığı Asiye: 'Korkmayın, sakın korkmayın'</h1>
      <h2>Eski eşinin bıçaklı saldırısına uğrayan Asiye Akçiçek, Korkmayın, sakın korkmayın. Asla geri adım atmayın. Mücadele etmezsek erkek şiddetini durduramayız” ifadelerini kullandı.</h2>
      <address>
        <time datetime="2019-11-25T09:40:00+00:00">25 Nov 2019, 09:40</time>
      </address>
      <p>Erkek şiddetinin resmi verilerine ulaşmak çok zor. Türkiye İstatistik Kurumu’nun (TÜİK) konu ile ilgili açıkladığı en son veri 2008 yılına ait.</p>
      <p>Ancak her gün yüzlerce kadın evde, sokakta, toplutaşımada, işyerlerinde erkekler tarafından şiddette maruz bırakılıyor, hatta ölüm ile karşı karşıya kalıyor. Asiye Akçiçek de bu kadınlardan sadece biri.</p>
      <p><b>Birgün'den Havva Gümüşkaya'nın haberine göre;</b> 30 yıl evli kaldıktan sonra boşandığı Cevat Aydın tarafından bıçaklı saldırıya uğrayan Asiye hikâyesini anlatırken, yaşadıklarının şiddete maruz bırakılan diğer kadınlardan farksız olmadığını belirtiyor.</p>
      <p>Asiye, 30 yıllık evliliği boyunca hem duygusal hem de ekonomik şiddet görüyor. O günlerini şöyle anlatıyor: “Evliliğimin 4’üncü yılından itibaren duygusal şiddet görmeye başladım. 26 sene boyunca benimle ilgisi olmayan konularda, dışarıda yaşadığı sorunlardan bir şekilde tartışma çıkarttı.</p>
      <p>Üzerime şirket açtı, kendisini de bu şirkette sigortalı gösterdi ama ne vergiyi ne sigorta borcunu ödedi. Borçlar nedeniyle tarım arazilerinin üzerine icra koydular ve ben bu durumdan hep en son haberdar oldum. Yaptığım birikimler borçlara gitti, bugün hâlâ bu borçları ödüyorum.”</p>
      <h3>‘MUTLAKA DARP RAPORU ALIN’</h3>
      <p>“Bir süre, çevremizdekilerin ‘Barışırsın’, ‘Fırsat ver’, ‘Düzelir’ demeleri üzerine aynı evde birbirimizle muhatap olmadan yaşadık” diyen Asiye, ilk fiziksel şiddet olayını o zaman yaşadığını belirtiyor. Şiddete maruz bırakılan kadınların muhakkak darp raporu almaları gerektiğini vurguluyor; çünkü kendisi böyle bir durum karşısında ne yapması gerektiğini bilemediği için darp raporu almayı düşünemediğini söylüyor.</p>
      <h3>KARA BİR GÖLGE GİBİ HER AN PEŞİNDE</h3>
      <p>Asiye “Her şey ‘Artık yeter’ deyip kendime bir avukat bulduğumda başladı” diyor ve ekliyor: “Artık geri adım atmayacağımı anladığında tehdit ve taciz etmeye başladı.” O dönemde Cevat Aydın tarafından sürekli takip edildiğini anlatıyor: “İşe gidiyorum karşımda, servise biniyorum karşımda, nereye gitsem arkamda. 2019 yılının başında 3 aylık koruma kararı çıkarttım. Ama koruma kararına rağmen sürekli peşimdeydi. Takip ettiğini anladığımda en yakın polis merkezine gidiyordum.</p>
      <p>Polis eşliğinde eve dönüyordum. Uzaklaştırma kararı varken ‘Medenice konuşmak istiyorum’ ısrarları ile araya birilerini sokmaya çalıştı. ‘Ayrı ev tutalım, bana 1 sene süre versin, boşanmasın, ben kendimi toparlayacağım, ondan sonra düşüneceğiz’ diye bana haber göndermeye başladı. Eve bir şekilde geldi ve gelir gelmez yine tehditler savurdu.” O dönemde arkadaşlarının dahi psikolojisinin bozulduğunu söylüyor Asiye, “Her geçen gri arabayı acaba o mu diye kontrol ediyorduk” diyor.</p>
      <h3>KORUMA KARARI KÂĞIT PARÇASINA DÖNÜŞÜYOR</h3>
      <p>Koruma kararının sadece bir kâğıttan ibaret olduğunu söyleyen Asiye, “Yani ben koruma kararı aldırıyorum ama işe giderken adam geliyor bana ve iş arkadaşıma saldırıyor, sonra polis çağırıyoruz. Polis, ‘Ben olay anında müdahale edebilirim’ diyor ve gidiyor” diyerek çaresiz kaldığı dönemi anlatmaya başlıyor. Elinde tuttuğu koruma kararı kâğıtlarını havaya sallayarak “Bu ne işe yarıyor?” diye öfkeleniyor. “Devlet, kadınları korumakta yetersiz” diyor Asiye, “Erkek şiddetine karşı ciddi önlemler ve caydırıcı cezalar alınmadığı için kadın cinayetleri bu kadar fazla. Sadece var olan yasalar bile uygulansa kadın cinayetleri önlenebilir.”</p>
      <h3>CEZAEVİNDEN BİLE TEHDİDE DEVAM ETTİ</h3>
      <p>2019 yılının Mart ayında Cevat Aydın’dan boşanan Asiye, haziran ayında sokak ortasında bıçaklı saldırıya uğramış.</p>
      <p>Cevat Aydın tarafından 3 yerinden bıçaklandığını anlatan Asiye, bir süre yoğun bakımda kaldıktan sonra kendi hayatına ve işine geri dönüyor. Cevat Aydın şu an tutuklu yargılanıyor. Aydın’ın cezaevinden dahi tehditlere devam ettiğini söyleyen Asiye, “Korkmuyorum, cezasını çekene kadar mücadele edeceğim” diyor. Hayatının herhangi bir döneminde erkekler tarafından şiddete maruz bırakılan kadınlara da “Asla düzelir diye beklemesinler” diye seslenen Asiye,“ Korkmayın, sakın korkmayın. Asla geri adım atmayın. Mücadele etmezsek erkek şiddetini durduramayız” diyerek sözlerini sonlandırıyor.</p>
      <related>
        <h4>Bağlantılı Haberler</h4>
        <a href="https://www.gercekgundem.com/guncel/136446/beyoglunda-kadinlara-kadina-yonelik-siddete-karsi-uluslararasi-mucadele-gunu-yasagi"/>
        <a href="https://www.gercekgundem.com/guncel/52462/tekirdagda-kadin-ayakkabilariyla-siddete-tepki-gosterdiler"/>
        <a href="https://www.gercekgundem.com/siyaset/52458/alasehirde-chplilerden-kadina-siddete-tepki-eylemi"/>
        <a href="https://www.gercekgundem.com/istanbul/52450/kadikoyde-kadinlar-siddete-karsi-yurudu"/>
        <a href="https://www.gercekgundem.com/guncel/52445/taksimde-kadinlara-polis-mudahalesi"/>
      </related>
    </article>
  </body>
</html>