<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710017"/>
    <meta property="og:site_name" content="ישראל היום"/>
    <meta property="article:published_time" content="2019-11-25T09:44:09+00:00"/>
    <meta property="og:title" content="מבט מבפנים לספינת הענק של נורוויג'ן"/>
    <meta property="og:description" content="תיירות"/>
  </head>
  <body>
    <article>
      <h1>מבט מבפנים לספינת הענק של נורוויג'ן</h1>
      <h2>עשרות מסעדות וברים, פארק מים, מסלול קרטינג ומתחם מציאות מדומה, מחזמר מברודוויי ומועדון ריקודים • את כל אלה ועוד הרבה יותר מציעה האונייה "נורוויג'ן אנקור", ריזורט צף המאכלס כ־4,500 אורחים • והמחיר? ישאיר אתכם עם רגליים על הקרקע</h2>
      <address><time datetime="2019-11-25T09:44:09+00:00">25 Nov 2019, 09:44</time> by <a rel="author" href="https://www.israelhayom.co.il/writer_articles?tid=38307" target="_blank">יריב פלג</a></address>
      <p>אחת האמונות המוכרות והעתיקות ביותר בקרב יורדי הים היא האיסור המוחלט לשרוק על <a href="https://www.israelhayom.co.il/article/672481">סיפון האונייה</a>. למה? אם תשאלו את אל הים נפטון, הוא יענה בקנאה שהשריקה מיועדת לאוזניה של רעייתו - ויטביע את הספינה על יושביה. מקור אחר לאמונה מדבר על כך שהשריקה עלולה להעיר את הרוח, שתגיב בשריקות מסוכנות משלה, ואילו התשובה ההגיונית ביותר היא ששריקה בלב ים היא קריאה למקרה חירום או מצוקה בספינה, ושריקה שאינה במקומה עלולה לבלבל את הצוות.</p>
      <p>כך או אחרת, האמונה התפלה הזו עשויה להכשיל מאוד את מי שיבחרו להפליג ב"אנקור", הספינה החדשה של חברת נורוויג'ן קרוז ליין (Norwegian Cruise Line), שכן קשה מאוד שלא לשרוק מהתפעלות כבר כשמעיפים בה מבט ראשון מהקרקע - ועד שמגלים שהצוואר נתפס מרוב מראות ורשמים שהיומיים שבילינו על סיפונה היו קצרים מלהכיל.</p>
      <p>זה התחיל בנמל ברמרהאבן בגרמניה. האוטובוס גלש לאיטו לחניה, ו־40 האפים של נוסעיו נדבקו לשמשת החלון ובהו במפלצת הצבעונית שעגנה על המזח. כמה דקות של צ'ק־אין, ואנחנו כבר על אחד מ־20 הסיפונים, מסתכלים בתרשים הספינה ומנסים להחליט לאן ללכת קודם. ההתלבטות קשה, כי על הסיפון העליון מחכים לנו בריכה, פארק מים ומסלול קרטינג, קצת מתחתיו מתחם לייזר טאג ומציאות מדומה, מימין מתחם ספא מפואר, תיאטרון ומועדון ריקודים, משמאל לאונג' מפנק וקזינו ובערך בכל מקום ברים, בתי קפה (מישהו אמר סטארבקס? אז יש) ומסעדות מכל הסוגים והטעמים בעולם. </p>
      <p>רגע לפני שאנחנו יוצאים לסיור בריזורט הצף והעצום הזה, כמה מספרים כדי לסבר את אוזני הקוראים באומה הקטנה ומוקפת האויבים במזרח התיכון, שלמרות גודלה הזעיר ממוקמת במקום השביעי(!) בשוק הקרוזים העולמי - שוק שעל פי נתוני נורוויג'ן צפוי לכלול כ־30 מיליון נופשים בשנה הקרובה. </p>
      <p>האנקור, שעלות בנייתה עומדת על לא פחות ממיליארד דולרים טבין ותקילין, מאכלסת כ־4,500 אורחים וכ־1,700 אנשי צוות. כלומר, איש צוות לכל 2.6 אורחים. על הסיפונים השונים לא פחות מ־2,043 חדרים - מסוויטות ודרומה - כ־20 מסעדות ובערך 50 ברים, קשה לספור על בטן מפוצצת וראש סחרחר מוויסקי. </p>
      <h3>הכל, כולל הכל</h3>
      <figure>
        <img src="https://www.israelhayom.co.il/sites/default/files/u56161/Onda%20by%20Scarpetta%20-%20Yellowtail%20Crudo.jpg"/>
        <figcaption>
          <b>מנות גורמה במסעדות השונות</b>
        </figcaption>
      </figure>
      <p>התחנה הראשונה שלנו היא ה"גארדן קפה" שבסיפון ה־16. זהו חדר האוכל הראשי של הספינה, שמציע בופה בסגנון "הכל כלול". בכלל, החוויה הקולינרית באנקור היא בלתי נגמרת. לצד הגארדן המגיש שלוש ארוחות ביום והסושיאל הפתוח 24 שעות ומציע המבורגרים, כנפיים וכריכים מצוינים, יש גם סניפים של מסעדות יוקרה מרחבי העולם, למשל "לה ביסטרו" הפריזאית, או מסעדת הבשרים קגני'ס (Cagney's) ממיאמי, שבה טעמנו את אחד הסטייקים - פורטרהאוס, אם אתם מתעקשים - המשובחים. </p>
      <p>מה עושים בין הארוחות? שותים קצת. באונייה מבחר גדול של אלכוהול, כולל בר מיוחד עם יותר מ־50 סוגי וויסקי, בר אחר עם אותה כמות של בירות מהחבית ו"סתם" ברים עם קוקטיילים כיד המלך. לצד הדרינק מומלץ לשמוע מוזיקה, נכון? אז בלובי של אחד הסיפונים מנגנת להקת קאברים רוקנרול מכל הזמנים, וב־Cavern Club תמצאו להקת קאברים של הביטלס, כולל תלבושות ותספורות מוקפדות. </p>
      <p>לא מסתפקים בביטלס? האונייה מציעה אולם תיאטרון ענק שבו מוצג המחזמר "קינקי בוטס" (Kinky Boots), להיט מבימות ברודוויי המספר - לצלילי שירים שכתבה לא אחרת מאשר סינדי לאופר - את סיפורו של צ'ארלי פרייס, שירש מאביו מפעל נעליים כושל, שכדי להצילו הוא חובר לדראג קווין לולה ויחד הם מייצרים מגפיים שטרם נראו כמותם. </p>
      <figure>
        <img src="https://www.israelhayom.co.il/sites/default/files/u56161/Kinky%20Boots%20-%204.jpg"/>
        <figcaption>
          <b>מחזה מברודוויי</b>
        </figcaption>
      </figure>
      <p>אחת הדעות הקדומות בנוגע לקרוזים היא שהם מיועדים בעיקר לאוכלוסייה מבוגרת. האנקור שוברת את הסטיגמה הזאת בעזרת מסלול קרטינג מקצועי עם נוף לים, מתחם לייזר טאג ומציאות מדומה (עלו על הג'יפ שלוקח אתכם לטיול בפארק היורה, לא תתחרטו) ופארק מים גדול. כל האטרקציות האלה מומלצות גם לכם המבוגרים, אם תרצו, ואם לא - תוכלו להשאיר בהן את הזאטוטים וללכת להתפנק ב"Mandara Spa" המפואר הכולל סאונה רטובה ויבשה, חדר מלח, חדר "קפוא", שלל טיפולים ומסז'ים ועוד ועוד.</p>
      <h3>כמה זה עולה לנו?</h3>
      <p>הפלגה ממוצעת באוניות של נורוויג'ן אורכות כשבוע ומייצרות אפשרות מצוינת "לתפור" כמה יעדים בפרק זמן קצר. כך, למשל, תוכלו לעלות לאונייה במיאמי ולעבור בקאריביים, או לעלות ברומא ולעבור בברצלונה ובקאן, שבהן תוכלו לרדת לטיול של יום (יש אפשרות לטיול מאורגן), לחזור לאונייה בערב ולהפליג בלילה ליעד הבא. </p>
      <p>רגע לפני שאתם מפליגים, הנה תשובה לשאלת השאלות - כמה עולה? שבעה ימי הפלגה לקאריביים במארס 2020, שיוצאת ממיאמי וחוזרת אליה, תעלה החל מ־779 דולר לאדם בחדר זוגי פנימי, החל מ־967 דולר לאדם בחדר זוגי חיצוני והחל מ־1,080 דולר לאדם בחדר זוגי עם מרפסת (המחירים כוללים מסים). במחיר הזה תקבלו גם חלק מהאטרקציות ואת הארוחות בחדרי האוכל של הספינה. </p>
      <p>
        <b>הכותב היה אורח חברת נורוויג'ן קרוז ליין</b>
      </p>
    </article>
  </body>
</html>