<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/eski-hdp-batman-milletvekili-mehmet-ali-aslan-12652733-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-25T09:16:06+00:00"/>
    <meta property="og:title" content="HDP'de iki dönem milletvekilliği yapan Mehmet Ali Aslan, &quot;HDP ilkelerinden sapmıştır&quot; diyerek istifa etti"/>
    <meta property="og:description" content="HDP'de 25. ve 26. dönemde Mardin ve Batman'da milletvekilliği yapan Mehmet Ali Aslan, 'HDP ilkelerinden sapmıştır' diyerek partisinden ve tüm görevlerinden istifa etti. Aslan ayrıca HDP'yi marjinal grupların rotasını izlemekle suçladı."/>
  </head>
  <body>
    <article>
      <h1>HDP'de iki dönem milletvekilliği yapan Mehmet Ali Aslan, "HDP ilkelerinden sapmıştır" diyerek istifa etti</h1>
      <address>
        <time datetime="2019-11-25T09:16:06+00:00">25 Nov 2019, 09:16</time>
      </address>
      <p>HDP <a href="https://www.haberler.com/batman/"><b>Batman</b></a> eski <a href="https://www.haberler.com/milletvekili/"><b>Milletvekili</b></a> Mehmet Ali Aslan, partisinden istifa etti. Aslan, bir otelde düzenlediği basın toplantısında, 25. ve 26. dönemde HDP Mardin ve Batman milletvekili olarak görev yaptığını söyledi. Aslan, "HDP ilkelerinden sapmıştır" dedi.</p>
      <p>Parti genel merkezince ortaya konan ayrımcı ve ötekileştirici tutum ve davranışları hep "bir gün düzelir" diye sineye çektiklerini belirten Aslan, "Gelinen noktada özellikle isim vererek belirtmek isterim ki, partinin örgütlenmeden sorumlu başkan yardımcılarından Alican Önlü ve türevlerinin şahsımızda halklarımıza karşı geliştirdikleri hakaretvari ifadeler ve ötekileştirici tavırlar ve söylemler yenilir yutulur olmaktan çıkmıştır" ifadelerini kullandı.</p>
      <h3>"HDP İLKELERİNDEN SAPMIŞTIR"</h3>
      <p>Alican Önlü Whatsapp'tan kendisine "Bir daha HDP ve Demirtaş'ı ağzına alma, çünkü ikisini de kirletiyorsun, partiden uzak kalman daha hayırlı" içerikli mesaj gönderdiğini anlatan Aslan, "Biz, siyaseti değerler ve dürüstlük temelinde yapmaya çalışıp bu şekilde inananlardanız. Zira siyaseti gerçek hayatımızın bir yansıması olarak görmekteyiz. Bize göre siyasette ilerlemek için her yol mubah değildir, olamaz da. Yukarıda bahsi geçen şahıs ve etrafındaki kümelenen kliklerce oluşturulan oligarşik yapılar HDP içinde siyaset yapmayı olanaksız hale getirmiştir. Oysaki HDP'nin kuruluş felsefesi zümrecilikten, grupçuluktan ve belli bir sınıfın tasallutuna karşı, çoğulculuğu esas alan bir ruha sahipti. Son 2 yıldır hızla fabrika ayarlarından çıkan HDP, ilkelerden sapmıştır" şeklinde konuştu.</p>
      <figure>
        <img src="https://foto.haberler.com/haber/2019/11/25/hdp-de-iki-donem-milletvekilligi-yapan-mehmet-ali-12652733_6975_m.jpg"/>
      </figure>
      <h3>"HDP'NİN TEMSİL YETENEĞİ EROZYONA UĞRADI"</h3>
      <p>Aslan, genel merkez yönetiminin Kürt halkı başta olmak üzere bölge insanının temsil yeteneğini büyük ölçüde erozyona uğrattığını savunarak, "Siyaset bir üslup ve adap meselesidir aynı zamanda. Temsil ettiğimiz duruşu ve pozisyonu şahsımda ötekileştirerek yalnızlaştırma, itibarsızlaştırma çabalarının, parti yönetimini bilgilendirdiğimiz halde, mevcut genel merkez parti yönetimince de sessizlik içinde izlenmesi beni yol ayrımına getirmiş bulunmaktadır. Zira ilgili klik ya da kliklerin eylem, söylem ve tavırlarının HDP gibi bir parti içinde hoş görülüyor olması bizce kabul edilemezdir" dedi.</p>
      <h3>"İÇ ENTRİKALAR, PARTİYİ KEMİRİP BİTİRMİŞTİR"</h3>
      <p>Partide farklı fikir ve düşüncelerin ifade şansının bu hizipçi güruh tarafından bertaraf edilmesinin hazin bir durum olduğunu belirten Aslan, "HDP dış baskılardan değil, genel merkezde dönen iç entrikalardan dolayı halkın desteğini kaybetmiş ve zayıflamıştır. İç entrikalar da, kurtlanan ağaç gibi partiyi kemirip bitirmiştir. Kuruluş felsefesi ve ilkelerinden uzaklaşıp eksen kayması yaşayan ve bu çerçevede hizipçi birtakım grupların güdümüne giren HDP'nin mevcut genel merkez yönetimi ile sağlıklı yol almak mümkün olmaktan çıkmıştır. Son yerel seçimlerde kaybettiğimiz 37 belediye bunun açık bir ispatıdır" diye konuştu.</p>
      <figure>
        <img src="https://foto.haberler.com/haber/2019/11/25/hdp-de-iki-donem-milletvekilligi-yapan-mehmet-ali-12652733_6531_m.jpg"/>
      </figure>
      <h3>"MARJİNAL GRUPLARIN ROTASINI İZLER HALE GELMİŞTİR"</h3>
      <p>Özellikle de muhafazakarların tasfiye edildiğinin altını çizen Aslan, "Tasfiyecilik kanseri, ve liyakatsizlikten kaynaklı doku uyuşmazlığı olduğu sürece partiden büyük ve etkin kopuşlar kaçınılmaz olacaktır. Unutulmamalıdır ki yozlaşan iktidarlar zevale mahkum olduğu gibi, yozlaşan muhalefette zevale mahkumdur. Özgün ve farklı olanı ötekileştirerek, ayrıştırma, ve itibarsızlaştırma pratikleri, partiyi soğuk savaş dönemindeki yer altına inmiş marjinal sol örgütler düzeyine indirgeyecek seviyelere ulaştığını büyük üzüntü ile izlemekteyiz. Gelinen süreçte HDP kendi tabanına, referans aldığı halkının değer ve gelenekleriyle arasına mesafe koyarak, sermayesini önemli oranda tüketmiştir. Halkının değil, bir kısım, marjinal grupların rotasını izler hale getirilmiştir" diyerek sözlerini noktaladı.</p>
      <p>Aslan, HDP içindeki tüm görev ve sorumluluklarımı bugünden itibaren ayrıldığını sözlerine ekledi.</p>
      <figure>
        <img src="https://foto.haberler.com/haber/2019/11/25/hdp-de-iki-donem-milletvekilligi-yapan-mehmet-ali-12652733_3188_o.jpg"/>
      </figure>
      <p>Kaynak: AA<br/>Haber Videosu: <a href="https://www.haberler.com/video/eski-hdp-batman-milletvekili-mehmet-ali-aslan-12652733-videosu/">HDP'de iki dönem milletvekilliği yapan Mehmet Ali Aslan, "HDP ilkelerinden sapmıştır" diyerek istifa etti</a></p>
    </article>
  </body>
</html>