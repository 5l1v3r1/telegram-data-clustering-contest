<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Bevanda-Parlament-da-uskoro-potvrdi-izbor-Tegeltije/570353?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T09:43:47+00:00"/>
    <meta property="og:title" content="Bevanda: Parlament da uskoro potvrdi izbor Tegeltije"/>
    <meta property="og:description" content="SARAJEVO - Ministar finansija i trezora u Savjetu ministara u tehničkom mandatu Vjekoslav Benvanda izjavio je da očekuje da će parlament BiH uskoro potvrditi izbor Zorana Tegeltije za predsjedavajućeg Savjeta ministara, budući da ima sve potrebne kvalifikacije za to."/>
  </head>
  <body>
    <article>
      <h1>Bevanda: Parlament da uskoro potvrdi izbor Tegeltije</h1>
      <address><time datetime="2019-11-25T09:43:47+00:00">25 Nov 2019, 09:43</time> by <a rel="author">Srna</a></address>
      <p>SARAJEVO - Ministar finansija i trezora u Savjetu ministara u tehničkom mandatu Vjekoslav Benvanda izjavio je da očekuje da će parlament BiH uskoro potvrditi izbor Zorana Tegeltije za predsjedavajućeg Savjeta ministara, budući da ima sve potrebne kvalifikacije za to.</p>
      <p>Bevanda je ocijenio da je odlukom Predsjedništva BiH o deblokadi vlasti otkočen proces koji BiH pomjera iz stanja blata u kojem se sad nalazi, te istakao da na Tegeltiju gleda kao na profesionalca sa velikim stručnim i političkim iskustvom.</p>
      <p>On je za "Večernji list", izdanje za BiH, rekao da se nada da će što prije biti formiran novi saziv Savjeta ministara i profunkcionisati Parlamentarna skupština.</p>
      <p>Bevanda je izrazio očekivanje da će se za preostalih mjesec dana biti usvojen budžet, a da će Predsjedništvo BiH dostaviti svoj budžetski zahtjev za iduću godinu kako bi Ministarstvo finansija završilo tehnički dio posla i pripremilo ga za novi saziv Savjeta ministara.</p>
      <p>"Na taj način bi izbjegli situaciju ponavljanja donošenja odluka o privremenom finansiranju", naveo je on.</p>
      <p>Govoreći o izmjenama Izbornog zakona, Bevanda je naveo da ga treba mijenjati tako da se sva tri konstitutivna naroda osjećaju komotno i da nema prevara, nametanja predstavnika i preglasavanja.</p>
    </article>
  </body>
</html>