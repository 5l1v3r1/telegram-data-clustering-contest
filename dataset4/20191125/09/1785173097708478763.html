<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/firea-dupa-anuntul-dancila-conform-caruia-gabriel-oprea-vicepresedinte-comitetul-executiv-psd-pozitia-lider-sindical-resping-ferm-ideea-as-stiut-ceva-ne-putem-reforma-printr-minciuna-1922403525002019110919179780"/>
    <meta property="og:site_name" content="News.ro"/>
    <meta property="article:published_time" content="2019-11-25T09:35:00+00:00"/>
    <meta property="og:title" content="Firea, după anunţul lui Dăncilă conform căruia Gabriel Oprea este vicepreşedinte în Comitetul Executiv al PSD,din poziţia de lider sindical: Resping ferm ideea ca aş fi ştiut aşa ceva.Nu ne putem reforma printr-o minciună"/>
    <meta property="og:description" content="Gabriela Firea reacţionează dur după anunţul lui Dăncilă, care a explicat prezenţa lui Gabriel Oprea la sediul PSD în aseara alegerilorprezidenţiale prin faptul că acesta este vicepreşedinte în Comitetul Executiv al PSD,din poziţia de lider sindical. ” Resping ferm ideea ca aş fi ştiut aşa ceva.Nu ne putem reforma printr-o minciună”, spune Firea."/>
  </head>
  <body>
    <article>
      <h1>Firea, după anunţul lui Dăncilă conform căruia Gabriel Oprea este vicepreşedinte în Comitetul Executiv al PSD,din poziţia de lider sindical: Resping ferm ideea ca aş fi ştiut aşa ceva.Nu ne putem reforma printr-o minciună</h1>
      <address><time datetime="2019-11-25T09:35:00+00:00">25 Nov 2019, 09:35</time> by <a rel="author">News.ro</a></address>
      <p>
        <b>Gabriela Firea reacţionează dur după anunţul lui Dăncilă, care a explicat prezenţa lui Gabriel Oprea la sediul PSD în aseara alegerilorprezidenţiale prin faptul că acesta este vicepreşedinte în Comitetul Executiv al PSD,din poziţia de lider sindical. ” Resping ferm ideea ca aş fi ştiut aşa ceva.Nu ne putem reforma printr-o minciună”, spune Firea.</b>
      </p>
      <p>”Pentru copiii acestei ţări care merită mai mult de la politicieni, îmi voi asuma toate riscurile, consecinţele şi nu voi accepta compromisuri. Greşelile şi compromisurile i-au determinat pe români să aleagă într-un număr atât de mare răul cel mai mic. Mă doare, dar îi înţeleg perfect! Aşa cum am rămas doar şase în picioare, din cei 25 de semnatari ai scrisorii prin care îi solicitam dlui Dragnea să se retragă de la conducerea PSD, pentru că începuse să ne facă foarte mult rău-şi în primul rând românilor -, cu toate pedepsele pe care le-am primit fiecare în parte, aşa şi acum vreau să mă delimitez printre primii în mod public faţă de nesocotirea opiniei majorităţii covârşitoare a românilor şi a colegilor din partid, prin impunerea intrării în CEX, fără votul explicit al nostru, a unor persoane, pe motiv că acum nu mai conduc partide ci... sindicate”, scrie Gabriela firea pe Facebook.</p>
      <p>”Resping ferm ideea că aş fi ştiut aşa ceva, că aş fi fost de acord!”, adaugă ea.</p>
      <p>Gabriela Firea relatează că era în primul rând la CEX, în campania electorală, când s-a cerut votul pentru colaborarea cu câteva sindicate, propunere votată în unanimitate.</p>
      <p>”Nu s-a citit numele preşedinţilor acelor sindicate-unele de care nu am auzit în viaţa mea -, nu s-a precizat că devin automat vicepreşedinţi ai PSD şi că au drept de vot în BPN şi CEX, ca şi cum ar fi fost votaţi în Congres de către delegaţii din toată ţara. Sunt dezamăgită că începem analiză prăbuşirii noastre cu un astfel de gest sfidător. Nu ne putem reforma şi reluă legătură cu simpatizanţii noştri printr-o minciună. Aud că şi alte persoane controversate se lipesc acum, în înghesuială şi nebăgare de seamă, de noi. Probabil vor să ne îngroape definitiv! Mă delimitez categoric! Doamne, chiar vreţi să ieşim pe uşă din dos a istoriei?”, conchide Gabriela Firea.</p>
      <p>Viorica Dăncilă a explicat prezenţa fostului ministru de interne, Gabriel Oprea, la sediul PSD, în seara alegerilor prezidenţiale, spunând că acesta este acum vicepreşedinte în Comitetul Executiv al PSD, unde are şi drept de vot, din poziţia de lider sindical, ca urmare a semnării unui protocol de colaborare cu PSD.<br/>„Noi am făcut protocol de colaborare cu sindicatele, cu CNSLR Frăţia, cu Uniunea Militarilor şi Poliţiştilor, am făcut cu mai multe sindicate, iar prin aceste protocoale pe care le-am semnat, lidierii sindicatelor respective fac parte din Comitetul Executiv Naţional. Avem cu cinci sindicate. Toţi liderii de sindicate au funcţie de vicepreşedinte la nivel de Comitet Executiv Naţional. Au şi drept de vot”, a argumentat Viorica Dăncilă prezenţa lui Oprea la PSD, surprins într-o imagine, în aceeaşi încăpere cu Codrin Ştefănescu şi cu alţi lideri ai partidului.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>