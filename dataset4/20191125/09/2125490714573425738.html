<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177705/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T09:56:00+00:00"/>
    <meta property="og:title" content="מחקר ב&quot;שיבא&quot;: עלייה באי ספיקת שחלות מוקדמת בקרב צעירות בישראל"/>
    <meta property="og:description" content="היארעות אי ספיקת שחלות בקרב נערות בישראל לא נחקרה משנות ה-80 ועתה נמצא במחקר ארצי כי עלתה פי 2.5 בעשור האחרון לעומת העשור הקודם"/>
  </head>
  <body>
    <article>
      <h1>מחקר ב"שיבא": עלייה באי ספיקת שחלות מוקדמת בקרב צעירות בישראל</h1>
      <h2>היארעות אי ספיקת שחלות בקרב נערות בישראל לא נחקרה משנות ה-80 ועתה נמצא במחקר ארצי כי עלתה פי 2.5 בעשור האחרון לעומת העשור הקודם</h2>
      <address><time datetime="2019-11-25T09:56:00+00:00">25 Nov 2019, 09:56</time> by <a rel="author">מערכת דוקטורס אונלי</a></address>
      <p>היארעות אי ספיקת שחלות מוקדמת בקרב נערות בישראל עלתה פי 2.5 בעשור האחרון לעומת העשור הקודם. כך עלה ממחקר ארצי בנושא שהוביל בית חולים תל השומר. התופעה עדיין נדירה וכיום ההיארעות בישראל עומדת על 1 לכל 100,000 נערות.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177286/">רפואה במימד האשליה</a>
        </li>
        <li>
          <a href="https://doctorsonly.co.il/2019/10/176062/">בדיקת CT ריאות הבטוחה בעולם מוצעת למעשנים כבדים ב"שיבא"</a>
        </li>
        <li>
          <a href="https://doctorsonly.co.il/2019/10/175872/">בית ספר אקדמי לדימות נפתח ב"שיבא" בשיתוף עם אוניברסיטת בר אילן</a>
        </li>
      </ul>
      <p>בית חולים תל השומר הוביל מחקר ארצי בנושא היארעות אי ספיקת שחלות מוקדמת בקרב נערות בישראל. המחקר כלל את היחידות לאנדוקרינולוגיה ילדים ב-14 בתי חולים בארץ ובדק את ההיארעות של אי ספיקת שחלות מוקדמת בקרב נערות בגילאים 21-15 בשנים 2000-2016.</p>
      <p>התופעה של אי ספיקת שחלות מוקדמת מוגדרת כמצב של ירידה בתפקוד השחלתי מתחת לגיל 40, אשר מתבטאת בווסתות לא סדירות עד אל-וסת ואי-פריון. היארעות התופעה בקרב נערות לא נחקרה משנות ה-80 של המאה ה-20. ממצאי המחקר העלו כי היארעות התופעה עלתה פי 2.5 בעשור האחרון לעומת העשור הקודם.</p>
      <p>בפילוג הסיבות לאי ספיקת שחלות מוקדמת היו סיבות גנטיות, אוטואימוניות, התפתחותיות ואידיופתיות (שלא ידועה הסיבה). סיבות על רקע טיפולים אונקולוגיים, כגון כימותרפיה או הקרנות, הוצאו מהמחקר. מבין תת הקבוצות השונות, ההיארעות אי ספיקת שחלות בקרב הקבוצה האידיופתית עלתה פי שישה. לא ידוע עדיין מה הסיבה לעלייה בקרב קבוצה זו. השערות שונות הועלו כגון גורמים סביבתיים שונים או גורמים גנטיים שטרם התגלו.</p>
      <p>ד"ר נועה גרובר, רופאה בכירה במחלקת אנדוקרינולוגיה ילדים ב"ספרא": "חשוב להתייחס למחזור כסימן חיים המעיד על מצב הבריאות הכללי של הנערה. כאשר אין מחזור לאחר גיל 15 שנים או כאשר אין מחזור מעל לשלושה חודשים, יש לברר את הנושא אצל רופא הילדים ובהתאם לצורך לפנות לאנדוקרינולוג ילדים ו/או לגינקולוג. יכולות להיות סיבות שונות להפסקת או אי הופעת הווסת, ואי ספיקת שחלות מוקדמת היא רק אחת מהסיבות".</p>
      <p>אם מאבחנים אי ספיקת שחלות מוקדמת בשלב מוקדם ניתן להציע שימור פריון לנערה על ידי הקפאת רקמת שחלה או הקפאת ביציות. בתל השומר פועלת מרפאת "גפן" – גינקואנדוקרינולוגיה ופוריות בנערות, הכוללת אנדוקרינולוגית ילדים, גינקולוגית לילדות ונערות, גינקולוגים מומחים לשימור פריון ופסיכולוגית רפואית אשר נותנים מעטפת כוללת לנערה ולמשפחתה במצבים של אי ספיקת שחלות מוקדמת ובמצבים אחרים של הפרעות בווסת.</p>
    </article>
  </body>
</html>