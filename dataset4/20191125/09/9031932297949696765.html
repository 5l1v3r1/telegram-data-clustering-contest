<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/jaskowiak-gdyby-to-ode-mnie-zalezalo-w-polsce-malzenstwa-homoseksualne-bylyby-legalne/"/>
    <meta property="og:site_name" content="Polsat News"/>
    <meta property="article:published_time" content="2019-11-25T09:13:00+00:00"/>
    <meta property="og:title" content="Ważna deklaracja Jaśkowiaka ws. małżeństw homoseksualnych"/>
    <meta property="og:description" content="Wprowadzenie małżeństw homoseksualnych to kwestia dyskusji - zaznaczył prezydent Poznania Jacek Jaśkowiak. Przyznał, że gdyby to od niego zależało małżeństwa takie byłyby w Polsce legalne. Jaśkowiak zapewnił, że decyzję o udziale w prawyborach prezydenckich w PO podjął samodzielnie."/>
  </head>
  <body>
    <article>
      <h1>Ważna deklaracja Jaśkowiaka ws. małżeństw homoseksualnych</h1>
      <address>
        <time datetime="2019-11-25T09:13:00+00:00">25 Nov 2019, 09:13</time>
      </address>
      <p>
        <b>Wprowadzenie małżeństw homoseksualnych to kwestia dyskusji - zaznaczył prezydent Poznania Jacek Jaśkowiak. Przyznał, że gdyby to od niego zależało małżeństwa takie byłyby w Polsce legalne. Jaśkowiak zapewnił, że decyzję o udziale w prawyborach prezydenckich w PO podjął samodzielnie.</b>
      </p>
      <related>
        <a href="https://www.polsatnews.pl/wiadomosc/2019-11-21/zawazyla-odpowiedzialnosc-za-panstwo-jaskowiak-tlumaczy-decyzje-o-starcie-w-prawyborach/"/>
      </related>
      <p>Zarząd PO zatwierdził w ubiegły piątek dwoje kandydatów w prawyborach prezydenckich - wicemarszałek Sejmu Małgorzaty Kidawy-Błońskiej i prezydenta Poznania Jacka Jaśkowiaka.<br/><br/>Jaśkowiak w porannej rozmowie z RMF RM w poniedziałek został zapytany, czy jest człowiekiem lewicy. - Jestem człowiekiem centrum, natomiast oczywiście mam sporą wrażliwość na biedę, na wykluczonych - powiedział.</p>
      <p>
        <b>"Pierwsze rozważania miały miejsce już rok temu"</b>
      </p>
      <p>Pytany, czy gdyby to od niego zależało małżeństwa homoseksualne byłyby w Polsce legalne, powiedział, że to jest kwestia dyskusji, natomiast na pewno należy zapewnić osobom, które są w związkach homoseksualnych, takie prawa, które mają małżeństwa, przede wszystkim możliwość uzyskiwania w szpitalu informacji o stanie zdrowia partnera czy prawo do dziedziczenia.<br/><br/>Na powtórnie zadane pytanie, czy gdyby to od niego zależało małżeństwa homoseksualne byłyby w Polsce legalne, odparł: "Tak".</p>
      <p>
        <a href="https://www.polsatnews.pl/wiadomosc/2019-11-21/podpisy-dla-jaskowiaka-zbierane-in-blanco-o-to-beda-pytac-politycy-po/">
          <b>ZOBACZ: Podpisy dla Jaśkowiaka zbierane in blanco? O to będą pytać politycy PO</b>
        </a>
      </p>
      <p>Jaśkowiak zapewnił, że jego kandydatura jest jak najbardziej poważna. Pytany o reakcje polityków PO na zgłoszenie przez niego kandydatury w prawyborach stwierdził, że "politycy są przyzwyczajeni, że deklaracje ogłasza się na Facebooku, sonduje się opinie publiczną: »a co sądzicie, a może ja, a jakie miałbym szanse«". - Mam do tego inne podejście, jestem z biznesu, konkretnie - dodał. Jak mówił, swoją kandydaturę złożył w kopercie, bo "nie lubi wrzasku wokół pewnych rzeczy", a także był ciekaw, kto jeszcze ewentualnie złoży swoją deklarację.<br/><br/>Pytany, kiedy zdecydował się kandydować w prawyborach prezydenckich w PO, powiedział, że dzień przed złożeniem swojej kandydatury podjął ostateczną decyzję. - Do pewnych decyzji to jest też pewien proces dochodzenia. Pierwsze rozważania miały miejsce już rok temu, byłem też sondowany przez swoich kolegów z Platformy, byłem pytany o to przez wiele osób - powiedział Jaśkowiak.</p>
      <p>
        <b>"Lubimy te piosenki, które już znamy"</b>
      </p>
      <p>Według niego dzięki zaangażowaniu samorządowców w ogólnopolską politykę i kandydowanie w wyborach parlamentarnych opozycja ma przewagę w Senacie. - To są też decyzję o znaczeniu ogólnopolskim - mówił tłumacząc, dlaczego zdecydował się na kandydowanie.<br/><br/>Jaśkowiak zapewnił, że decyzję tę podjął samodzielnie "po dużym zastanowieniu, po przeanalizowaniu również tego, kto jest potencjalnym kandydatem innych formacji". Na uwagę, że najpierw musi wygrać z kontrkandydatem w PO, odparł, że "to pewnie będzie trudniejsze".<br/><br/>- Po poprzednich prawyborach, w których startował Radek Sikorski i Bronisław Komorowski widzimy, że jednak, tak jak w "Rejsie", lubimy te piosenki, które już znamy - powiedział. Wyraził jednocześnie przekonanie, że te prawybory "będą przeprowadzone fair". - Tu nie mam żadnych wątpliwości. Natomiast na tej pozycji startowej dużo lepszą sytuację Małgorzata Kidawa-Błońska - dodał.<br/><br/>Pytany o środki na prekampanię, powiedział, że z jego informacji wynika, iż zarówno on jak i Kidawa-Błońska otrzymają po 25 tys. zł na jej prowadzenie. Wyraził przekonanie, że "po poznańsku można spokojnie z robić z tego dobra prekampanię".</p>
      <p>
        <a href="https://www.polsatnews.pl/wideo/polska-stacja-polarna-szuka-chetnych-do-pracy-zjawiskowe-noce-polarne-i-towarzystwo-niedzwiedzi-w-pakiecie_6760332/">WIDEO - Polska Stacja Polarna szuka chętnych do pracy. Zjawiskowe noce polarne i towarzystwo niedźwiedzi w pakiecie</a>
      </p>
      <figure>
        <img src="https://r.dcs.redcdn.pl/http/o2/redefine/cp/m5/m5qc3ai2j47f8xieoupcrekhk9p3ju2w.jpg"/>
      </figure>
    </article>
  </body>
</html>