<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177698/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T09:22:00+00:00"/>
    <meta property="og:title" content="באוניברסיטת בן גוריון מפתחים מוצרי CBD ננומטריים לטיפול בפסוריאזיס"/>
    <meta property="og:description" content="חברת הביוטכנולוגיה אננדה תשתף פעולה עם אוניברסיטת בן גוריון לפיתוח מוצרי קנאביס מבוססי ננוטכנולוגיה למחלות עור"/>
  </head>
  <body>
    <article>
      <h1>באוניברסיטת בן גוריון מפתחים מוצרי CBD ננומטריים לטיפול בפסוריאזיס</h1>
      <h2>חברת הביוטכנולוגיה אננדה תשתף פעולה עם אוניברסיטת בן גוריון לפיתוח מוצרי קנאביס מבוססי ננוטכנולוגיה למחלות עור</h2>
      <address><time datetime="2019-11-25T09:22:00+00:00">25 Nov 2019, 09:22</time> by <a rel="author">מערכת דוקטורס אונלי</a></address>
      <p>חברת הביוטכנולוגיה אננדה סיינטיפיק (ANANDA Scientific) ואוניברסיטת בן גוריון בבאר שבע ישתפו פעולה בתחום המחקר לפיתוח מוצרים מבוססי החומר הפעיל CBD שבקנאביס לצורך תכשירים המיועדים לטיפול במחלות עור. המחקר יתמקד במוצרי CBD מבוססי ננוטכנולוגיה, בשלב ראשון לטיפול בפסוריאזיס ובהמשך במחלות אחרות.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177349/">קוסנטיקס או הומירה – למי מהתרופות יעילות גבוה יותר בטיפול בארתריטיס פסוריאטית?</a>
        </li>
        <li>
          <a href="https://doctorsonly.co.il/2019/11/176822/">פסוריאזיס מעלה את הסיכון לתמותה מכל סיבה באופן בלתי תלוי</a>
        </li>
        <li>
          <a href="https://doctorsonly.co.il/2019/11/176209/">איזה חומר פעיל בקנאביס יעיל יותר להקלה על התסמינים הנפוצים בקרב מטופלים פליאטיביים?</a>
        </li>
      </ul>
      <p>המחקר ינוהל על ידי צוות מאוניברסיטת בן גוריון בראשות פרופ' אמנון סינטוב ופרופ' שמעון בן שבת. הוא יתמקד בננוטכנולוגיות חדשניות שיאפשרו ל-CBD וכן לקנאבינואידים נוספים וחומרים אחרים ממקור צמחי להיספג בעור ולחדור דרכו.</p>
      <p>ד"ר מרק רוזנפלד, המנכ"ל והמדען הראשי של "אננדה סיינטיפיק", מסר: "בעזרת טכנולוגיה חדשנית זו להחדרת חומרים טיפוליים נהיה בחזית הפיתוח של טיפולים למיליוני אנשים בעולם הסובלים ממחלות עור כמו פסוריאזיס. הכוונה להשיק מוצרים עם ובלי מרשם רופא. כמו כן נפעל לפיתוח אפליקציות ופטנטים פרמצבטיים נוספים על בסיס עבודת המחקר המתבצעת באוניברסיטת בן גוריון".</p>
      <p>ממצאים רפואיים מראים שטיפול ב-CBD, כאשר הוא מוחדר בצורה יעילה לעור, עשוי להתאים  לחולי פסוריאזיס גם במקרים שבהם טיפולים אחרים כשלו. כיום, עלות הטיפול באנשים הסובלים מפסוריאזיס קשה מגיעה לעשרות אלפי דולרים בשנה. טיפול יעיל וזול יותר בעזרת CBD הוא חלופה רצויה.</p>
      <p>ד"ר אורה הורוביץ, סמנכ"לית בכירה לפיתוח עסקי בחברת BGN Technologies של אוניברסיטת בן גוריון, הוסיפה: "השימוש בקנאביס כאמצעים טיפוליים בבעיות עור שונות הולך וגובר בעולם. הקנאביס הרפואי חוקי כיום במספר רב של מדינות, ביניהן קנדה, 31 ממדינות ארה"ב ו-19 מדינות באירופה ובישראל. שימוש בקנאבינואידים לטיפול במגוון בעיות עור, כולל פסוריאזיס, סרטן עור, גרד וכאב, הראה, בסדרה של ניסויים קליניים, שלחומרים אלה תכונות אנטי דלקתיות, נוגדות גרד, נוגדות הזדקנות ואנטי סרטניות. החומרים ממוקדים על כמה מנגנוני פעולה, כולל אינטראקציה עם מערכת אנדוקנאבינואידית בעור שלא היתה ידועה קודם לכן. מסיבה זאת קיימת אפשרות ששימוש בחומרים שהופקו מקנאביס יהיה יעיל עבור מצבים רפואיים חמורים שכאלה".</p>
      <p>פרופ' אמנון סינטוב, מהמחלקה להנדסה ביורפואית באוניברסיטת בן גוריון: "שיתוף הפעולה עם 'אננדה סיינטיפיק' לשם פיתוח טיפולים המבוססים על שיטות ננוטכנולוגיות ייחודיות שפותחו במחלקה יאפשר יצירת חומרים תרפויטיים בעזרת נשאים ננומטרים לטיפול במתן עורי".</p>
      <p>פרופ' שמעון בן שבת, מהמחלקה לביוכימיה ופרמקולוגיה קלינית, הדגיש: "לחומר הפעיל CBD ולפיטו-קנאבינואידים נוספים פוטנציאל רב שאיננו ממומש עד תום עקב מגבלות הקשורות בתכונות החומר. המחקר שלנו יוביל לפיתוח טיפולים טופיקליים המבוססים על פיטו-קנאבינואידים וננוטכנולוגיות עבור חולי פסוריאזיס ובעיות עור אחרות".</p>
      <p>על פי הערכה, שווי השוק העולמי של תכשירים מבוססי CBD לטיפול במחלות ובבעיות עור צפוי להגיע ל-1.7 מיליארד דולר עד 2025 וסך כל שוק כלל המוצרים שיכילו CBD צפוי להגיע ל-22 מיליארד דולר ב-2026.</p>
      <p>חברת אננדה סיינטיפיק עוסקת במחקר ומשתמשת בטכנולוגיות חדשניות לפיתוח דרכי הובלה של תרופות - מוצרים פרמצבטיים ונוטרצבטיים בעלי זמינות ביולוגית גבוהה, מסיסים במים שלהם חיי מדף ארוכים - וכולם על בסיס קנאבינואידים ותרכובות אחרות ממקור צמחי.</p>
      <p>החברה מקדמת ניסויים קליניים לצורך השגת האישורים הרגולטוריים הנדרשים למוצרים הפרמצבטיים הללו. על הבסיס המחקרי היא פיתחה מוצרי נוטרצבטיקה ללא מרשם שהושקו בארה"ב, בריטניה והאיחוד האירופאי, ובעתיד יופצו גם בסין ובאוסטרליה. החברה מרחיבה את הבסיס המחקרי שלה בעזרת הסכמי שיתוף פעולה מחקרי עם אוניברסיטאות שונות בעולם.</p>
    </article>
  </body>
</html>