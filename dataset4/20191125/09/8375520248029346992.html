<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/nabu-gotove-vruchiti-obvinuvalniy-akt-nayblizhchomu-soratniku-klichka-642212.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T09:21:00+00:00"/>
    <meta property="og:title" content="НАБУ готове вручити обвинувальний акт найближчому соратнику Кличка"/>
    <meta property="og:description" content="Детективи відкрили Дмитру Білоцерковцю матеріали кримінального провадження для ознайомлення перед складанням обвинувального акту"/>
  </head>
  <body>
    <article>
      <h1>НАБУ готове вручити обвинувальний акт найближчому соратнику Кличка</h1>
      <address>
        <time datetime="2019-11-25T09:21:00+00:00">25 Nov 2019, 09:21</time>
      </address>
      <h4>Детективи відкрили Дмитру Білоцерковцю матеріали кримінального провадження для ознайомлення перед складанням обвинувального акту</h4>
      <p>Детективи Національного антикорупційного бюро та прокурори САП повідомили екснардепу, раднику мера Києва Дмитру Білоцерковцю про завершення досудового розслідування за підозрою у внесенні недостовірних відомостей до декларації.</p>
      <p>Як повідомляє пресслужба НАБУ, 22 листопада підозрюваному та його захисникам відкрили матеріали кримінального провадження для ознайомлення перед складанням обвинувального акту і скерування його до Вищого антикорупційного суду.</p>
      <p>«Слідство встановило, що колишній народний депутат вніс недостовірні відомості в електронні декларації за 2016 та 2017 рр., не задекларувавши користування нерухомим майном в місті Києві вартістю 3,8 млн грн, яке належить на праві власності близькому родичу народного депутата», - йдеться в повідомленні.</p>
      <p>Розслідування наведених фактів детективи НАБУ здійснюють з березня 2017 року.</p>
      <p>В жовтні 2019 року <a href="https://glavcom.ua/kyiv/news/nabu-vzyalos-za-nayblizhchogo-soratnika-klichka-632621.html">Білоцерковцю повідомили про підозру у недекларуванні статків.</a></p>
      <p>«Підозра стосується того, що мій новонароджений син і моя дружина періодично перебували у моєї матері з метою догляду за дитиною, а я це не вказав в декларації. Як один з елементів доказової бази виступають адреси доставки памперсів», - <a href="https://glavcom.ua/kyiv/news/nabu-vzyalos-za-nayblizhchogo-soratnika-klichka-632621.html">повідомляв</a> радник мера.</p>
      <p>Білоцерковець зазначив, що перед цим була пройдена повна перевірка НАЗК, куди він направляв лист з проханням розяснити, чи потрібно було це декларувати, на що отримав чітке роз'яснення. Перевірка НАЗК порушень в декларації не виявила.</p>
      <p>Білоцерківець заявив, що вини не визнає і сприймає факт вручення йому підозри як елемент політичного тиску на мера столиці Віталія Кличка.</p>
      <p>Нагадаємо, у 2018 році <a href="https://glavcom.ua/news/nardep-bilocerkovec-vidpoviv-detektivam-nabu-na-pretenziji-do-yogo-deklaraciy-516874.html">НАБУ вже висувало претензії до декларації Білоцерковця</a>. Йшлося про те, що парламентар в е-декларації за 2016 рік не зазначив інформації про членів сім'ї (дружина Ірина Ляшенко і син Дан Білоцерковець, яких нардеп показав лише в е-декларації за 2017 рік), не задекларував майно, яке їм належить, не задекларував інформацію про інше майно, яким суб'єкт декларування та члени його сім'ї володіли або користувалися у відповідний період. </p>
      <related>
        <a href="https://glavcom.ua/kyiv/news/nabu-vzyalos-za-nayblizhchogo-soratnika-klichka-632621.html"/>
        <a href="https://glavcom.ua/news/korupciyniy-vidpochinok-golova-rivnenskogo-apelyaciynogo-sudu-vidmovivsya-suditi-sitnika-642047.html"/>
        <a href="https://glavcom.ua/news/derzhavna-zrada-nabu-vidmovilosya-zavoditi-kriminalnu-spravu-na-zelenskogo-642029.html"/>
      </related>
    </article>
  </body>
</html>