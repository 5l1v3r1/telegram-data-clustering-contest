<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/25/f1-a-mclaren-ugy-tancolt-ahogy-alonso-futyult/"/>
    <meta property="og:site_name" content="Vezess"/>
    <meta property="article:published_time" content="2019-11-25T09:31:39+00:00"/>
    <meta property="og:title" content="F1: A McLarennél az volt, amit Alonso akart"/>
    <meta property="og:description" content="Az egykori McLaren-pilóta Stoffel Vandoorne szerint az együtt töltött két évük alatt Fernando Alonso mindig mindenben előnyt élvezett a csapatnál."/>
  </head>
  <body>
    <article>
      <h1>F1: A McLarennél az volt, amit Alonso akart</h1>
      <address><time datetime="2019-11-25T09:31:39+00:00">25 Nov 2019, 09:31</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>Az egykori McLaren-pilóta Stoffel Vandoorne szerint az együtt töltött két évük alatt Fernando Alonso mindig mindenben előnyt élvezett a csapatnál.</b>
      </p>
      <p>Fernando Alonso és Stoffel Vandoorne két évet töltött el a McLarennél csapattársként, ám a kétszeres világbajnok spanyol mellett a wokingiak régi neveltje és nagy ígérete csúnyán leszerepelt, a belga pilóta sehol nem volt a veterán mellett.</p>
      <p>Vandoorne tavaly óta a Forma-E-ben versenyez, a széria múlt hétvégi szezonnyitóján – amelyen mindkét futamon dobogóra is állt a Mercedes pilótájaként –, újságírói kérdésre a mclarenes szezonjairól is beszélt, azt sejtetve, hogy nem véletlenül volt olyan rossz a mérlege Alonsóval szemben.</p>
      <p>“Személyesen semmi gondom nem volt vele, de mindig az ő akarata érvényesült. Mindig volt két-három, jó helyen lévő ember a csapatnál, akik elérték, hogy minden úgy legyen, ahogy Fernando szeretné. A csapat minden támogatást és hatalmat megadott neki. Bármelyik versenyző meg tudta volna verni a csapattársát azzal a jobb háttérrel, amit ő megkapott” – magyarázta a belga Sporzának.</p>
      <p>“Ha az eredményeket nézzük, sosem végeztem Alonso előtt, de minden csapattársa közül én voltam hozzá a legközelebb, épp csak mögötte.”</p>
      <p>“A McLarennél sosem mondták azt, hogy nem végezhetek előtte, de arra többször is megkértek a futamokon, hogy engedjem el őt. Szinte mindig” – idézte fel.</p>
      <figure>
        <img src="https://vezess2.p3k.hu/app/uploads/2019/11/alonso_mclaren-700x467.jpg"/>
      </figure>
      <footer>Forrás: Fotó: Getty Images</footer>
    </article>
  </body>
</html>