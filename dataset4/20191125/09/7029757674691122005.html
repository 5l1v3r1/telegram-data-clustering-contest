<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/razkriha-kak-kitay-promiva-mozatsite-na-uygurite-v-zatvorite.html"/>
    <meta property="og:site_name" content="News.bg"/>
    <meta property="article:published_time" content="2019-11-25T09:55:21+00:00"/>
    <meta property="og:title" content="Разкриха как Китай &quot;промива мозъците&quot; на уйгурите в затворите"/>
    <meta property="og:description" content="Тежки репресии срещу мюсюлманите"/>
  </head>
  <body>
    <article>
      <h1>Разкриха как Китай "промива мозъците" на уйгурите в затворите</h1>
      <address>
        <time datetime="2019-11-25T09:55:21+00:00">25 Nov 2019, 09:55</time>
      </address>
      <p>Изтекли документи за първи път разкриват подробности за <b>систематичното промиване на мозъци в Китай на стотици хиляди мюсюлмани</b> в мрежа от строго охранявани затвори, съобщава Би Би Си.</p>
      <p>Китайското правителство последователно твърди, че лагерите в отдалечената западна област Синцзян предлагали <b>доброволно образование и обучение</b>.</p>
      <p>Но официални документи, видени от Би Би Си, показват как затворници са били заключвани, индоктринирани и наказвани.</p>
      <p>Посланикът на Китай във Великобритания е отхвърлил документите като <b>фалшива новина</b>.</p>
      <p>Достъп до документите са получили от Международния консорциум на разследващите журналисти, който е работил със 17 медии, включително Би Би Си и "Гардиън" във Великобритания.</p>
      <p>Разследването е открило нови доказателства, които <b>подкопават твърдението на Пекин</b>, че лагерите за задържане, които са били построени на територията на целия Синцзян през последните три години, са с цел доброволно превъзпитание, за да се противопоставят на екстремизма.</p>
      <p>Смята се, че около 1 млн. души - предимно от мюсюлманската уйгурска общност - са били задържани без съд.</p>
      <p>Изтеклите китайски правителствени документи, които Международния консорциум на разследващите журналисти нарече "Китайските телеграми", включват меморандум от девет страници, изпратен през 2017 г. от Жу Хайлун, който тогава е бил заместник-секретар на Комунистическата партия за Синцзян и най-високопоставеният служител по сигурността в региона, на онези, които управляват лагерите.</p>
      <p>Инструкциите дават да се разбере, че <b>лагерите трябва да бъдат управлявани като строго охранявани затвори, със строга дисциплина, наказания и без бягства</b>.</p>
      <p>Меморандумът включва заповеди за:</p>
      <p>- "Никога не допускайте бягства";</p>
      <p>- "Увеличаване на дисциплината и наказване на нарушения в поведението";</p>
      <p>- "<b>Насърчавайте покаянието и изповедта</b>";</p>
      <p>- "Да се направи изучаването на мандарин основен приоритет";</p>
      <p>- "Насърчавайте учениците да се променят наистина";</p>
      <p>- "Пълно покритие за видеонаблюдение на общежития и класни стаи, без да остават ненаблюдавани места".</p>
      <p>Документите разкриват как всеки аспект от живота на задържания е проследяван и контролиран: "Учениците трябва да имат фиксирана позиция на леглото, фиксирана позиция на опашката, фиксирана седалка в класната стая и фиксирано място по време на трудово обучение и е строго забранено това да се променя. Прилагайте норми на поведение и изисквания за <b>дисциплина при ставане, сутрешна проверка, миене, ходене до тоалетната, организиране и почистване, хранене, учене, спане, затваряне на вратата</b> и т. н."</p>
      <p>Други документи потвърждават изключителния мащаб на задържанията. Един от тях разкрива, че 15 000 души от южната част на Синцзян са били изпратени в лагерите в рамките само за една седмица през 2017 г.</p>
      <p>Софи Ричардсън, директор за Китай за Human Rights Watch, заяви, че изтеклият меморандум трябва да бъде използван от прокуратурата.</p>
    </article>
  </body>
</html>