<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T09:06:20+00:00"/>
    <meta property="og:title" content="Η βιβλική καταστροφή στην Κινέτα από drone [εικόνες]"/>
    <meta property="og:description" content="Στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας,"/>
  </head>
  <body>
    <article>
      <h6 class="kicker">«Μάχη» με την λάσπη</h6>
      <h1>Η βιβλική καταστροφή στην Κινέτα από drone [εικόνες]</h1>
      <address><time datetime="2019-11-25T09:06:20+00:00">25 Nov 2019, 09:06</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Facebook 0</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Twitter</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">LinkedIn</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Περισσότερα</a>
        </li>
      </ul>
      <p>Στο Ενιαίο Συντονιστικό Κέντρο Επιχειρήσεων, όπου γίνονται έκτακτες συσκέψεις λόγω της κακοκαιρίας που πλήττει την Αττική και άλλες περιοχές της χώρας, βρέθηκε από τα ξημερώματα ο υπουργός Προστασίας του Πολίτη Μιχάλης Χρυσοχοΐδης.</p>
      <p>Ο υπουργός ενημερώνεται συνεχώς από τον γενικό γραμματέα Πολιτικής Προστασίας Νίκο Χαρδαλιά και άλλα αρμόδια στελέχη για τις ενέργειες που γίνονται για την αντιμετώπιση της κατάστασης. Συνεργεία της Περιφέρειας Αττικής ξεκίνησαν άμεσα την επιχείρηση αποκατάστασης των ζημιών στην Κινέττα, και αυτή τη στιγμή βρίσκεται σε πλήρη ανάπτυξη ο μηχανισμός για την αντιμετώπιση των προβλημάτων, όπου σημειώθηκαν σοβαρά προβλήματα εξαιτίας του “Γηρυόνη”. Στην Κινέττα μεταβαίνει ο καθηγητής Δυναμικής Τεκτονικής Εφαρμοσμένης Γεωλογίας &amp; Διαχείρισης Φυσικών Καταστροφών Ευθύμης Λέκκας.</p>
      <p>Επιπλέον, “επί ποδός” βρίσκεται όλος ο μηχανισμός της Περιφέρειας Κεντρικής Μακεδονίας, με εντολή του περιφερειάρχη Απόστολου Τζιτζικώστα, ειδικά στις περιοχές όπου εκδηλώθηκαν έντονα καιρικά φαινόμενα το τελευταίο διάστημα, όπως στη Χαλκιδική.</p>
      <blockquote>
        <a href="https://www.eleftherostypos.gr/ellada/492106-sygklonistikes-eikones-apo-tin-kineta-sothikame-apo-thayma-binteo/">Διαβάστε επίσης: Συγκλονιστικές εικόνες από την Κινέτα: «Σωθήκαμε από θαύμα» λένε οι κάτοικοι</a>
      </blockquote>
      <p>«Είμαστε σε επιφυλακή και εγρήγορση για τις μάχες με την κακοκαιρία. Ο κρατικός μηχανισμός κάνει ό,τι είναι δυνατόν», τόνισε νωρίτερα στο Αθηναϊκό – Μακεδονικό Πρακτορείο Ειδήσεων ο κ. Χαρδαλιάς.</p>
      <h3>Καταστροφή στην Κινέτα</h3>
      <p>Το πρώτο φως της ημέρας, έδειξε τις διαστάσεις της καταστροφής. Δρόμοι διαλύθηκαν, αυτοκίνητα παρασύρθηκαν και καταστράφηκαν, ενώ σπίτια και καταστήματα πλημμύρισαν. Και όλα αυτά ενώ έχει περάσει ένας χρόνος και κάτι μήνες από την προηγούμενη μεγάλη καταστροφή, τη φωτιά στην Κινέτα στις 23 Ιουλίου 2018. Οι νέες εικόνες είναι αποκαλυπτικές…</p>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-3.jpg"/>
      </figure>
      <ul>
        <li/>
        <li/>
        <li/>
      </ul>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-2.jpg"/>
      </figure>
      <ul>
        <li/>
        <li/>
        <li/>
      </ul>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-4.jpg"/>
      </figure>
      <ul>
        <li/>
        <li/>
        <li/>
      </ul>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-1.jpg"/>
      </figure>
      <ul>
        <li/>
        <li/>
        <li/>
      </ul>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-6.jpg"/>
      </figure>
      <ul>
        <li/>
        <li/>
        <li/>
      </ul>
      <figure>
        <img src="https://www.eleftherostypos.gr/wp-content/uploads/2019/11/aerofotografies-kineta-5.jpg"/>
      </figure>
      <ul>
        <li/>
        <li/>
        <li/>
      </ul>
      <h3>    Αποκαταστάθηκε η κυκλοφορία στο ρεύμα της εθνικής οδού Αθηνών – Κορίνθου προς Αθήνα</h3>
      <p>Αποκαταστάθηκε η κυκλοφορία των οχημάτων στη νέα εθνική οδό Αθηνών – Κορίνθου στο ρεύμα προς Αθήνα, που είχε διακοπεί λόγω συσσώρευσης υδάτων και φερτών υλικών.</p>
      <p>Παράλληλα, συνεργεία της Ολυμπίας Οδού και υπεργολάβων συνεχίζουν να επιχειρούν στην περιοχή με στόχο να καταστεί δυνατή η κυκλοφορία και προς Πάτρα, αρχικά σε μία λωρίδα, το συντομότερο δυνατό. Όλος ο μηχανισμός παραμένει σε επιφυλακή σε όλο το μήκος του δρόμου.</p>
      <figure>
        <img src="https://www.eleftherostypos.gr/wp-content/uploads/2019/11/athinon-korinthou-r-600.jpg"/>
        <figcaption>Εθνική Οδός Αθηνών – Κορίνθου: Άνοιξε το ρεύμα προς Αθήνα, το βράδυ το ρεύμα προς Πάτρα</figcaption>
      </figure>
      <p>Η Ολυμπία Οδός παρακαλεί τους οδηγούς να συμμορφώνονται προς τις υποδείξεις της Τροχαίας, καθώς και να επιδεικνύουν αυξημένη προσοχή πλησιάζοντας στην περιοχή των κυκλοφοριακών ρυθμίσεων, καθώς προσωρινά η κυκλοφορία θα διεξάγεται σε μία λωρίδα ανά κατεύθυνση.</p>
      <p>Η Πυροσβεστική έχει δεχθεί, έως αυτή την ώρα, από την ευρύτερη περιοχή της Κινέττας, όπου αντιμέτωπίζονται τα σοβαρότερα προβλήμτα, 47 κλήσεις, εκ των οποίων οι 13 αφορούν άντληση υδάτων, οι 27 απομακρύνσεις ατόμων και οι 7 κοπές δένδρων.</p>
      <p>Όπως έγινε γνωστό, πάνω από τα 200 χιλιοστά έφτασε η βροχή του «Γηρυόνη» έως το πρωί στους Αγίους Θεοδώρους, ενώ σύμφωνα με το meteo του Αστεροσκοπείου η κακοκαιρία παραμένει «δυνητικά επικίνδυνη».</p>
      <p>Όλη τη νύχτα έδινε μάχη η Πυροσβεστική για να απεγκλωβίσει ανθρώπους στην Κινέττα λόγω της σφοδρής κακοκαιρίας που έπληξε την περιοχή. «Η Υπηρεσίας μας ειδοποιήθηκε περίπου στις 2.30 τα ξημερώματα για αντλήσεις υδάτων στην περιοχή της Κινέττας και των Αγ. Θεοδώρων. Επιχείρησαν 55 οχήματα, 110 άνδρες, έγιναν 20 διασώσεις και 160 αντλήσεις» λέει στο ΑΠΕ-ΜΠΕ ο υπαρχηγός του Πυροσβεστικού Σώματος Κώστας Κυριακόπουλος, ενώ σημειώνει ότι «κινδύνευσαν ανθρώπινες ζωές και μάλιστα δύο πολίτες μεταφέρθηκαν στο Θριάσιο Νοσοκομείο με υποθερμία».</p>
      <p>Σημειώνεται ότι με απόφαση του Περιφερειάρχη Αττικής Γ. Πατούλη, από τις 10 το πρωί λειτουργούν κανονικά τα σχολεία της Αττικής, εκτός αυτών στα Μέγαρα και την Κινέττα που θα παραμείνουν κλειστά.</p>
      <p>Προβλήματα έχει δημιουργήσει η κακοκαιρία και στις συγκοινωνίες. Σε ισχύ είναι απαγόρευση απόπλου από το λιμάνι της Ραφήνας για το Μαρμάρι και τις Κυκλάδες, λόγω των ισχυρών ανέμων που πνέουν σε πολλές θαλάσσιες περιοχές και φθάνουν κατα τόπους τα 8 μποφόρ. Επίσης, από το Λαύριο δεν εκτελούνται τα δρομολόγια των πλοίων για τη Τζιά και δεν εκτελούνται τα δρομολόγια των πλοίων στη γραμμή Αγία Μαρίνα-Νέα Στύρα, λόγω ισχυρών ανέμων. Επιπλέον, δεν εκτελούνται τα δρομολόγια των υδροπτέρυγων για τον Αργοσαρωνικό, ενώ δεμένα θα παραμείνουν τα πλοία ανοιχτού τύπου στα λιμάνια Κέρκυρας, Λευκίμμης και Ηγουμενίτσας λόγω της κακοκαιρίας.</p>
      <p>Εξάλλου, ανεστάλησαν προσωρινά τα δρομολόγια του προαστιακού σιδηροδρόμου από το Κιάτο προς Πειραιά και αντίστροφα.</p>
      <p>Πτώσεις δέντρων σημειώθηκαν και στη Θεσσαλονίκη, ενώ κλειστά θα παραμείνουν σήμερα τα σχολεία στη Θάσο, στον δήμο Αριστοτέλη Χαλκιδικής και την Πιερία.</p>
      <h3>Αποκαταστάθηκε η κυκλοφορία των οχημάτων στην Οδός Πειραιώς – Κλειστή η Χαμοστέρνας προς Πειραιώς</h3>
      <p>Αποκαταστάθηκε η κυκλοφορία των οχημάτων στην Οδός Πειραιώς, από το ύψος της οδού Χαμοστέρνας έως την Ηρακλειδών. Κλειστή παραμένει η έξοδος προς Πειραιώς στην οδό Χαμοστέρνας στην δεξιά πλευρά, λόγω καθίζησης του οδοστρώματος.</p>
      <figure>
        <img src="https://www.eleftherostypos.gr/wp-content/uploads/2019/11/xamosternas-re-s-t-400.jpg"/>
      </figure>
      <ul>
        <li/>
        <li/>
        <li/>
      </ul>
      <p>Επίσης, αποκαταστάθηκε η κυκλοφορία στην Ακτή Βασιλειάδη στο λιμάνι του Πειραιά από την πύλη Ε-3 στο ρεύμα προς Κερατσίνι και στη Λεωφόρο Σαλαμίνος από τη Ζωοδόχο Πηγή έως τη λεωφόρο Φανερωμένης.</p>
      <h3>Kακοκαιρία και στα Δωδεκάνησα – Απαγόρευση απόπλου, καθήλωση αεροσκαφών</h3>
      <p>Ιδιαιτέρως αισθητή έχει γίνει η κακοκαιρία στη Δωδεκάνησο, προκαλώντας τεράστια προβλήματα στις συγκοινωνίες και τις μετακινήσεις προς και από τα νησιά.</p>
      <p>Στα Δωδεκάνησα από νωρίς το πρωί, η ένταση των ανέμων ξεπερνά τα 8 και σε ορισμένες περιοχές ακόμα και τα 9 μποφόρ, γεγονός που έχει προκαλέσει απαγόρευση απόπλου όλων των σκαφών. Καθηλωμένα παραμένουν επίσης εξαιτίας της κακοκαιρίας αυτής και τα αεροσκάφη που επρόκειτο να πραγματοποιήσουν πτήσεις.</p>
      <h3>Κατερίνη: Προβλήματα στην Πιερία από τα έντονα καιρικά φαινόμενα</h3>
      <p>Προβλήματα προκάλεσαν τα έντονα καιρικά φαινόμενα που έπληξαν την Πιερία κατά τη διάρκεια της νύχτας.</p>
      <p>Όπως ανέφερε στο ΑΠΕ-ΜΠΕ ο υποδιοικητής της Πυροσβεστικης Υπηρεσίας Κατερίνης Παναγιώτης Πατσιαλής πυροσβέστες χρειάστηκε να επέμβουν για να απεγκλωβίσουν και να μεταφέρουν σε ασφαλές σημείο Ισπανό ποδηλάτη και τον σκύλο του, που διανυκτέρευαν στα Λείβηθρα Ολύμπου και δεν μπορούσαν να φύγουν από το σημείο, λόγω της καταιγίδας που έπληξε την περιοχή.</p>
      <p>Επιπρόσθετα, εξαιτίας της ισχυρής βροχόπτωσης και των ανέμων που έπνεαν, δημιουργήθηκαν προβλήματα και στο παραλιακό μέτωπο της Κατερίνης.</p>
      <p>«Η Πυροσβεστική υπηρεσία δέχθηκε 8 κλήσεις από Κατερίνη και Λιτόχωρο και προχώρησε σε 4 αντλήσεις υδάτων. Το μεγαλύτερο πρόβλημα εστιάστηκε στο οδικό δίκτυο της παραλίας, καθώς σε κάποια σημεία, λόγω συγκέντρωσης υδάτων, δεν μπορεί να γίνει η κυκλοφορία των οχημάτων», δήλωσε στο ΑΠΕ- ΜΠΕ ο κ. Πατσιαλής.</p>
      <h3>Πρόγνωση καιρού</h3>
      <p>Kακοκαιρία με ισχυρές βροχές και καταιγίδες, που κατά τόπους θα συνοδεύονται από χαλαζοπτώσεις. Πιο συγκεκριμένα θα επηρεαστούν τις πρωινές ώρες η δυτική Στερεά, η δυτική Πελοπόννησος και πιθανώς τα νησιά του Ιονίου και η Ήπειρος, μέχρι τις προμεσημβρινές ώρες η ανατολική Στερεά, η ανατολική Πελοπόννησος, η Εύβοια, η Κρήτη, μέχρι το απόγευμα η Θεσσαλία, οι Σποράδες, οι Κυκλάδες, τα νησιά του βορείου και του ανατολικού Αιγαίου και μέχρι τις βραδινές ώρες η δυτική και κεντρική Μακεδονία και τα Δωδεκάνησα. Οι άνεμοι θα πνέουν ανατολικοί νοτιοανατολικοί 5 με 7 και στο Αιγαίο τοπικά 8 με 9 μποφόρ. Βαθμιαία από τα δυτικά θα στραφούν σεδυτικούς νοτιοδυτικούς και θα εξασθενήσουν.Η θερμοκρασία θα σημειώσει πτώση ως προς τις μέγιστες τιμές κυρίως στα βόρεια.</p>
      <p>
        <b>Μακεδονία, Θράκη</b>
      </p>
      <p>Καιρός: Νεφώσεις με βροχές και καταιγίδες, οι οποίες στη δυτική και κεντρική Μακεδονία, θα είναι κατά τόπους ισχυρές μέχρι τις βραδινές ώρες. Ανεμοι: Από ανατολικές διευθύνσεις 5 με 7 και τοπικά 8 μποφόρ. Τις βραδινές ώρες θα εξασθενήσουν και θα στραφούν στα δυτικά σε βόρειους βορειοδυτικούς.Θερμοκρασία: Από 10 έως 16 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p>
        <b>Νησιά Ιονίου, Ήπειρος, Δυτική Στερεά, Δυτική Πελοπόννησος</b>
      </p>
      <p>Καιρός: Νεφώσεις με βροχές και καταιγίδες, οι οποίες τις πρωινές ώρες θα είναι κατά τόπους ισχυρές στα νησιά του Ιονίου, τη δυτική Στερεά, τη δυτική Πελοπόννησο και πιθανώς την Ήπειρο.Ανεμοι: Στα βόρεια νότιοι νοτιοανατολικοί 5 με 7 που γρήγορα θα εξασθενήσουν. Στα νότια δυτικοί νοτιοδυτικοί 4 με 6 μποφόρ.Θερμοκρασία: Από 10 έως 18 βαθμούς Κελσίου. Στην Ήπειρο 3 με 4 βαθμούς χαμηλότερη.</p>
      <p>
        <b>Θεσσαλία, Ανατολική Στερεά, Εύβοια, Ανατολική Πελοπόννησος</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις προμεσημβρινές ώρες στην ανατολική Πελοπόννησο, την ανατολική Στερεά, την Εύβοια και μέχρι το απόγευμα στη Θεσσαλία και τις Σποράδες. Τα φαινόμενα από αργά το απόγευμα θα σταματήσουν.Ανεμοι: Ανατολικοί νοτιοανατολικοί 5 με 7 και στα ανατολικά τοπικά 8 μποφόρ. Βαθμιαία από τα νότια θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 10 έως 20 βαθμούς Κελσίου.</p>
      <p>
        <b>Κυκλάδες, Κρήτη</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι τις μεσημβρινές ώρες στην Κρήτη και μέχρι το απόγευμα στις Κυκλάδες. Τα φαινόμενα τις βραδινές ώρες θα εξασθενήσουν. Ανεμοι: Νότιοι νοτιοανατολικοί 5 με 7 και τοπικά 8 μποφόρ. Βαθμιαία από τα δυτικά θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 14 έως 23 βαθμούς Κελσίου.</p>
      <p>
        <b>Νησιά Ανατολικού Αιγαίου, Δωδεκάνησα</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές, μέχρι το απόγευμα στα νησιά του ανατολικού Αιγαίου και μέχρι τις βραδινές ώρες στα Δωδεκάνησα.Ανεμοι: Ανατολικοί νοτιοανατολικοί 5 με 7 και τοπικά 8 με 9 μποφόρ. Βαθμιαία εξασθένηση από το απόγευμα. Θερμοκρασία: Από 12 έως 22 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>
        <b>Αττική</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές τις πρωινές ώρες και βαθμιαία βελτίωση. Ανεμοι: Νότιοι νοτιοανατολικοί 5 με 7 και πρόσκαιρα τοπικά 8 μποφόρ. Βαθμιαία θα στραφούν σε δυτικούς νοτιοδυτικούς 4 με 6 μποφόρ. Θερμοκρασία: Από 12 έως 20 βαθμούς Κελσίου.</p>
      <p>
        <b>Θεσσαλονίκη</b>
      </p>
      <p>Καιρός: Νεφώσεις με βροχές και καταιγίδες, οι οποίες θα είναι κατά τόπους ισχυρές μέχρι τις βραδινές ώρες. Ανεμοι: Από ανατολικές διευθύνσεις 5 με 7 μποφόρ. Τις βραδινές ώρες θα εξασθενήσουν και θα στραφούν σε βόρειους βορειοδυτικούς 4 με 6 μποφόρ. Θερμοκρασία: Από 12 έως 16 βαθμούς Κελσίου.</p>
      <p>
        <b>Πρόγνωση για αύριο Τρίτη</b>
      </p>
      <p>Στα δυτικά νεφώσεις με τοπικές βροχές και σποραδικές καταιγίδες κυρίως στα νότια, και σταδιακή βελτίωση από το απόγευμα. Στις υπόλοιπες περιοχές νεφώσεις με τοπικές βροχές και σποραδικές καταιγίδες. Τα φαινόμενα, που θα είναι κατά τόπους έντονα στα νησιά του ανατολικού Αιγαίου μέχρι το μεσημέρι, στα Δωδεκάνησα μέχρι και τις απογευματινές ώρες, στην Κρήτη και πιθανώς στις Κυκλάδες από αργά το πρωί μέχρι το απόγευμα και πιθανώς στη Μακεδονία τις πρώτες πρωινές ώρες, από το βράδυ θα εξασθενήσουν. Οι άνεμοι στα δυτικά, τα κεντρικά και τα βόρεια θα πνέουν από βόρειες διευθύνσεις 3 με 5 και πρόσκαιρα έως 6 μποφόρ. Στην υπόλοιπη χώρα θα πνέουν νότιοι νοτιοδυτικοί 3 με 5 και πρόσκαιρα έως 6 μποφόρ, από το απόγευμα θα στραφούν σε βορείων διευθύνσεων με την ίδια ένταση. Η θερμοκρασία θα σημειώσει μικρή πτώση κυρίως στα νότια.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Facebook 0</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Twitter</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">LinkedIn</a>
        </li>
        <li>
          <a href="https://www.eleftherostypos.gr/ellada/492174-i-bibliki-katastrofi-stin-kineta-apo-drone-katestrammenoi-dromoi-eikones/#">Περισσότερα</a>
        </li>
      </ul>
    </article>
  </body>
</html>