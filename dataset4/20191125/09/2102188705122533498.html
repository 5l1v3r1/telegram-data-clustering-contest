<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654074/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T09:48:00+00:00"/>
    <meta property="og:title" content="Інвестори закликали Зеленського розібратися у &quot;критичній ситуації&quot; щодо &quot;Укрбуду&quot;"/>
    <meta property="og:description" content="Інвестори, які купили житло у 26 житлових комплексах Києва, які будуються під егідою “Укрбуду”, звернулись до президента Володимира Зеленського через “критичну ситуацію, що відбувається на будівельних майданчиках протягом останніх 4 місяців”."/>
  </head>
  <body>
    <article>
      <h1>Інвестори закликали Зеленського розібратися у "критичній ситуації" щодо "Укрбуду"</h1>
      <address>
        <time datetime="2019-11-25T09:48:00+00:00">25 Nov 2019, 09:48</time>
      </address>
      <p>Інвестори, які купили житло у 26 житлових комрлексах Києва, які будуються під егідою "Укрбуду", звернулись до президента Володимира Зеленського через "критичну ситуацію, що відбувається на будівельних майданчиках протягом останніх 4 місяців".</p>
      <p>Про це йдеться <a href="https://petition.president.gov.ua/petition/79278?fbclid=IwAR0bk5PTT4tEdqjKMv9PVv84XMYtbFIEOBYYrTFPlWYi9znhX1tFsvzFVMU">у петиції</a> на сайті президента від 23 листопада, автором якої є Дмитро Потапов.</p>
      <p>Зазначається, що інвестори "вкрай занепокоєні критичною ситуацією, що відбувається на будівельних майданчиках протягом останніх 4-х місяців починаючи з липня 2019 року (призупинення будівництва та перенесення строків введення в експлуатацію об'єктів на рік і більше), неспроможністю забудовника виконувати взяті на себе зобов'язання".</p>
      <p>Також вони мають підозру про розкрадання мільярдів гривень інвесторів з використанням імені державної корпорації.</p>
      <p>У петиції наголошується, що багаторазові спроби отримати пояснення ситуації від голови ради директорів ДП "Укрбуд" Пелиха Ю.К., директора ТОВ "Укрбуд Девелопмент" Майбороди О.Г., директора ТОВ "ФК "ЖИТЛО-КАПІТАЛ" Смілого Є.М. та бенефіціара генерального підрядника ТОВ "Північно-український будівельний альянс" Якусевича А.Г., були проігноровані, не було надано правдивих планів із завершення будівництва, а обіцянки корпорації багаторазово порушувались.</p>
      <p>Інвестори просять Зеленського особисто долучитися до врегулювання кризової ситуації, створивши робочу групу з представників Офісу президента, Кабміну, КМДА, ДАБІ, Української державної будівельної корпорації "Укрбуд", ТОВ "Укрбуд Девелопмент", ТОВ "ФК "ЖИТЛО-КАПІТАЛ" та представників ініціативної групи інвесторів.</p>
      <p>Також вони просять президента "особисто провести установче засідання задля запобігання незворотних руйнівних наслідків на ринку нерухомості України".</p>
      <p>Наразі триває збір підписів, петиція зібрала 593 підписи з 25 тисяч необхідних.</p>
      <p>
        <b>Нагадаємо:</b>
      </p>
      <p>Раніше радник мера Києва Віталія Кличка Маским Бахматов заявив, що група "Укрбуд" не збанкрутує, бо <a href="https://www.epravda.com.ua/news/2019/11/6/653381/">туди зайшов новий інвестор.</a></p>
      <p>Частки у будівельній коропорації "Укрбуд Девелопмент" <a href="https://www.epravda.com.ua/news/2019/10/7/652351/">придбали</a> топ-менеджер маловідомої компанії Євген Дікін та фермер Василь Польовий.</p>
      <p>Попереднім власником "Укрбуд девеломент" був "Базерт дівелопмент елелпі",який належав екс-нардепу Максиму Микитасю. Це було вказано у його <a href="https://public.nazk.gov.ua/declaration/7c75779a-701f-4479-8bfc-11ee98b158f9">декларації 2019 року</a>. Кінцевим беніфеціаром компанії зазначалася Яна Левенець.</p>
      <p>19 вересня гендиректор корпорації "Укрбуд" Олег Майборода повідомив, що Микитась <a href="https://www.epravda.com.ua/news/2019/09/19/651800/">вийшов з будівельного бізнесу.</a> 20 вересня Микитась підтвердив, що продав компанію "Укрбуд Девелопмент".</p>
      <p>Читайте також: <a href="https://www.epravda.com.ua/publications/2019/10/21/652757/"><b>У підвішеному стані: що відбувається з ринком нерухомості Києва</b></a></p>
      <p>Економічна правда</p>
    </article>
  </body>
</html>