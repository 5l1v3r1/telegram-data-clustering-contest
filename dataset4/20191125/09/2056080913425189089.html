<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3996702_kitaiski_lageri_promivat_mozucite_na_stotici_hiliadi/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T09:37:00+00:00"/>
    <meta property="og:title" content="Китайски лагери промиват мозъците на стотици хиляди уйгури, сочат документи"/>
    <meta property="og:description" content="Документите обрисуват системата, по която уйгурите в лагерите са заключвани в изградените в последните 3 години лагери, индоктринирани и наказвани."/>
  </head>
  <body>
    <article>
      <h1>Китайски лагери промиват мозъците на стотици хиляди уйгури, сочат документи</h1>
      <address><time datetime="2019-11-25T09:37:00+00:00">25 Nov 2019, 09:37</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Систематичното промиване на мозъци на стотици хиляди уйгури в мрежа от лагери в северозападната китайска провинция Синцзян, описано в официални документи, предизвика размяна на остри дипломатически реплики между Китай, САЩ и авторитетни медии.</p>
      <p>Данните, <a href="https://www.icij.org/tags/china-cables/">получени</a> от Международния консорциум за разследваща журналистика (ICIJ), са от документи, придобити в хода на разследване на <a href="https://elpais.com/internacional/2019/11/24/actualidad/1574585084_949708.html">17 медии</a>, сред тях "Ню Йорк таймс", "Монд" и "Ел Паис". Предаването "Панорама" на британския обществен оператор <a href="https://www.bbc.com/news/world-asia-china-50511063">Би Би Си</a> също е получило достъп до тях.</p>
      <p>Документите обрисуват системата, по която уйгурите в лагерите са заключвани в изградените в последните 3 години лагери, индоктринирани и наказвани. Само за седмица през 2017 г. това се е случило с 15 хил. души, а отбелязани като подлежащи на следене са 1.8 млн. души само защото са си инсталирали приложение за споделяне на данни Zapya на телефона си (преди месеци холандски програмист откри <a href="https://www.dnevnik.bg/sviat/2019/02/18/3392345_kitai_sledi_dvijeniiata_na_pone_26_mln_dushi_v/">база данни с 2.6 млн. набелязани и следени</a>). Задържанията могат да се случват на базата на алгоритми, <a href="https://www.icij.org/investigations/china-cables/exposed-chinas-operating-manuals-for-mass-internment-and-arrest-by-algorithm/">обяснява ICIJ</a>.</p>
      <h3>Всичко да се контролира</h3>
      <p>Т.нар. The China Cables съдържат и бележка, изпратена през 2017 г. от тогавашен заместник-секретар на комунистическата партия в Синцзян, инструктира управляващите лагерите, че трябва да ги управляват като затвори с високи мерки за сигурност, със строга дисциплина, наказания и без бягства.</p>
      <p>Нужно е, напротив, управата да "насърчава разкаянието и признанието", както и "истинската трансформация на учещите" (която да бъде поощрявана) и да направи изучаването на мандарин "главен приоритет" заедно с идеологическото образование. Нещо повече, необходимо е да се гарантира "пълно видеопокритие на спалните помещения и класните стаи без слепи зони".</p>
      <p>Всичко в живота на задържаните трябва да се контролира - строго определено място на леглото, точно определено място в клас, "фиксирана позиция при работата за придобиване на умения и е строго забранено да се променя." Изисквания за "дисциплина" има дори за "ставане, проверка за присъствие, измиване, ходене до тоалетната, организация и поддържане на ред, хранене, учене, спане, затваряне на вратата и т.н.".</p>
      <p>"Трябваше да говорим по високоговорител, за да получим разрешение да отидем до тоалетната", обяснява някога задържаната Гулбакар Джалилова. По думите ѝ е имало само 10 минути всеки час, в които хората в нейната килия можело да ходят до тоалетната. "Някои от нас успяваха да отидат за това време, други - не."</p>
      <figure>
        <img src="https://www.dnevnik.bg/shimg/zx780_3996710.jpg"/>
        <figcaption>© Associated Press</figcaption>
      </figure>
      <h3>"Светът мълчи за лагерите"</h3>
      <p>Новият съветник по националната сигурност на САЩ Робърт О'Брайън отправи критики срещу мълчанието на останалата част от света за действията на Китай. О'Брайън зададе и въпроса дали останалата част от света ще запази мълчание и в случай че Пекин смаже продемократичните протести в Хонконг така, както тези на площад Тянанмън преди 30 години.</p>
      <p>Съветникът на президента на САЩ Доналд Тръмп се срещна с журналисти и отговори на въпроси на Международния форум по сигурността в Халифакс. О'Брайън направи това изявление в момент, когато САЩ и Китай са в търговска война. Според него администрацията на Тръмп не е запазила мълчание по въпроса с китайските лагери, отбелязва АП.</p>
      <p>Посланикът на Китай във Великобритания Лю Сяомин нарече информацията "фалшиви новини". Пекин <a href="https://www.dnevnik.bg/sviat/2018/09/14/3310946_kitai_obiavi_che_obrazova_uigurite_i_se_bori_s/">настоява от години, че центровете са за "образование и обучение"</a>. Тази теза се застъпваше дори когато ООН обяви, че недвусмислени данни говорят за задържането на поне милион мюсюлмани, повечето уйгури. Освен това, смята посланикът, мерките в центровете са опазили местните и не е имало нито една терористична атака в Синцзян от три години, а регионът "се наслаждава на социална стабилност и единство между етническите групи". "Хората там водят щастлив живот и имат много по-силно усещане за удовлетвореност и сигурност".</p>
      <figure>
        <img src="https://www.dnevnik.bg/shimg/zx780_3996708.jpg"/>
        <figcaption>Стария град на Кашгар, Синцзян. <br/>© Reuters</figcaption>
      </figure>
      <p>Според правозащитната организация "Хюмън райтс уоч" е нужна прокурорска проверка след тези доказателства, тъй като те показват "грубо нарушение на човешките права". "Мисля, че е справедливо да се опише всеки задържан като подложен най-малкото на психологическо насилие, защото буквално не знаят колко време ще бъдат там", смята Софи Ричардсън, директор за Китай в организацията. За <a href="https://www.aljazeera.com/news/2019/11/secret-papers-reveal-workings-chinas-xinjiang-detention-camps-191125004212642.html">"Ал Джазира"</a> адвокатът Арсалан Ифтихар казва, че става дума за "система за етническо прочистване като при Оруел", имайки предвид романа му "1984 г."</p>
      <p>В съобщението на ICIJ, с което се разказва за The China Cables, е цитиран германският академик Адриан Ценц, който отива още по-далеч. "Масовите задържания в Китай са вероятно най-интензивното принудително социално инженерство от края на Културната революция насам", казва той. Друго негово твърдение: "Вероятно това е <a href="https://www.icij.org/investigations/china-cables/about-the-china-cables-investigation/">най-масовото затваряне на етнорелигиозни малцинства </a>от Холокоста насам."</p>
      <figure>
        <img src="https://www.dnevnik.bg/shimg/zx780_3996714.jpg"/>
        <figcaption>© Associated Press</figcaption>
      </figure>
    </article>
  </body>
</html>