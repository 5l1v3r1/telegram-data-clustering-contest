<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/senatorul-psd-cristian-resmerita-viorica-dancila-trebuie-sa-faca-un-pas-in-spate.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T09:41:56+00:00"/>
    <meta property="og:title" content="Senatorul PSD Cristian Resmeriţă: Viorica Dăncilă trebuie să facă un pas în spate"/>
    <meta property="og:description" content="Preşedintele executiv al filialei judeţene PSD Hunedoara, senatorul Cristian Resmeriţă, consideră că rezultatul obţinut de social-democraţi în alegerile"/>
  </head>
  <body>
    <article>
      <h1> Senatorul PSD Cristian Resmeriţă: Viorica Dăncilă trebuie să facă un pas în spate </h1>
      <address><time datetime="2019-11-25T09:41:56+00:00">25 Nov 2019, 09:41</time> by <a rel="author">Redacția</a></address>
      <p>Preşedintele executiv al filialei judeţene PSD Hunedoara, senatorul Cristian Resmeriţă, consideră că rezultatul obţinut de social-democraţi în alegerile prezidenţiale este unul „ruşinos” şi că Viorica Dăncilă ar trebui să facă „un pas în spate”, potrivit unei postări de pe pagina sa de Facebook, transmite Agerpres.</p>
      <p>„Consider că acest rezultat este unul ruşinos pentru PSD, cred că în acest moment candidatul nostru, doamna Viorica Dăncilă, trebuie să facă un pas în spate pentru ca PSD să aibă O ŞANSĂ”, a scris preşedintele executiv al PSD Hunedoara.</p>
      <p>Senatorul Cristian Resmeriţă a coordonat campania electorală a PSD în Valea Jiului, el fiind domiciliat în oraşul Lupeni. În acest context, el a prezentat, pe pagina sa de Facebook, rezultatele obţinute în zonă, din care rezultă că PSD a câştigat al doilea tur de scrutin al prezidenţialelor în toate oraşele din Valea Jiului: Lupeni, Petrila, Petroşani, Aninoasa, Vulcan şi Uricani.</p>
      <p>Candidatul PNL la prezidenţiale, Klaus Iohannis, a câştigat alegerile în judeţul Hunedoara, el obţinând 54,78% din voturile valabil exprimate, în timp ce candidata PSD, Viorica Dăncilă, a fost votată de 45,21% dintre alegători, conform AEP.</p>
      <p>Prezenţa la vot a fost de 50,93%, potrivit datelor afişate de BEC.</p>
      <p>
        <b>Citește și: <a href="https://www.g4media.ro/rezultate-partiale-iohannis-661-dancila-339-au-fost-centralizate-peste-98-din-voturile-din-tara-si-din-diaspora-psd-a-castigat-doar-in-cinci-judete-in-diaspora-iohannis-a-obtinut-aproape.html">Rezultate parțiale: Iohannis – 65,88%, Dăncilă – 34,12%. Au fost centralizate peste 99% din voturile din țară și din diaspora / PSD a câștigat doar în cinci județe / În diaspora, Iohannis a obținut aproape 94% din voturi</a></b>
      </p>
    </article>
  </body>
</html>