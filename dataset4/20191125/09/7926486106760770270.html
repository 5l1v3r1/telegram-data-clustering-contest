<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013365/%DA%A9%D8%A7%D8%B1%D9%87%D8%A7%DB%8C-%D8%AE%D9%84%D8%A7%D9%81-%D8%B9%D8%B1%D9%81-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B9%D8%AB-%D8%B4%D8%AF-%D8%B4%DA%A9%D8%A7%DB%8C%D8%AA-%DA%A9%D9%86%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T09:19:44+00:00"/>
    <meta property="og:title" content="کارهای خلاف عرف پرسپولیس باعث شد شکایت کنم"/>
    <meta property="og:description" content="بازیکن اسبق تیم پرسپولیس گفت: به نظر من این تیم با وجود پتانسیل خوبی که دارد اما یک جای کارش می‌لنگد."/>
  </head>
  <body>
    <article>
      <h1>کارهای خلاف عرف پرسپولیس باعث شد شکایت کنم</h1>
      <h2>علی‌عسگری:</h2>
      <address>
        <time datetime="2019-11-25T09:19:44+00:00">25 Nov 2019, 09:19</time>
      </address>
      <p>
        <i>بازیکن اسبق تیم پرسپولیس گفت: به نظر من این تیم با وجود پتانسیل خوبی که دارد اما یک جای کارش می‌لنگد.</i>
      </p>
      <p>به گزارش مشرق، <b>حمیدرضا علی عسگری</b> در خصوص شکایتش از باشگاه <b>پرسپولیس </b>اظهار داشت: متأسفانه در این سال‌ها باشگاه پرسپولیس جزء جواب سربالا دادن و کارهای خلاف عرف، کار دیگری نکرده است. من حدود 5، 6 سالی است، طلب دارم اما هر بار که برای گرفتن مطالباتم اقدام کردم فقط به من جواب سربالا دادند. نمی‌خواستم کار به شکایت کشیده شود اما مجبور شدم شکایت کنم تا بتوانم بعد از چند سال به پولم برسم.</p>
      <p>وی ادامه داد: البته با تغییر و تحولات مدیریتی که رخ داده نمی‌دانم تکلیف چه می‌شود اما هنوز با آقای انصاری‌فرد در خصوص مطالباتم صحبت نکرده‌ام. دو سال قبل می‌خواستم شکایت کنم و حتی پول آن را هم به حساب فدراسیون واریز کردم اما باز هم از این موضوع صرفنظر کردم چرا که پرسپولیس به گردن من حق دارد. با این همه شرایط به گونه‌ای پیش رفت که احساس کردم باید از این باشگاه شکایت کنم چون رفتارهای برخی‌ با من به گونه‌ای بود که فقط خودم را سبک می‌کردم.</p>
      <p>علی‌عسگری درباره اینکه گفته می‌شود طلب او از پرسپولیس نزدیک به یک میلیارد تومان است، خاطرنشان کرد: درباره رقم مطالباتم فعلاً چیزی مشخص نیست اما باشگاه باید به مطالباتش عمل می‌کرد که این کار را انجام نداد. الان هم 5، 6 سال از زمانی که من از پرسپولیس طلب داشتم گذشته و می‌دانید که ارزش ریالی طلبم پایین آمده است. من برادری‌‌ام را بارها  ثابت کردم و امیدوارم که حالا آنها به تعهداتشان پایبند باشند. من چیز زیادی نمی‌خواهم و فقط طلبم را بعد از سالها درخواست کرده‌ام. </p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1013277/%D8%B1%D9%82%DB%8C%D8%A8-%D8%A8%D8%B1%D8%A7%D9%86%DA%A9%D9%88-%D8%A8%D8%B1%D8%A7%DB%8C-%D8%B1%D8%B3%DB%8C%D8%AF%D9%86-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88-%D8%AA%DB%8C%D9%85-%D9%85%D9%84%DB%8C">رقیب برانکو برای رسیدن به <i>پرسپولیس</i> و تیم ملی</a>
      </blockquote>
      <p>این بازیکن درباره اینکه آیا قصد بازی کردن دارد یا نه، تصریح کرد: تلاش می‌کنم تا بتوانم نیم‌فصل دوباره به میادین برگردم، خوشبختانه  از نظر بدنی در شرایط خیلی خوبی هستم و با تمرینات اختصاصی که انجام می‌دهم شرایطم به گونه‌ای است که در 10 سال اخیر هیچ وقت اینقدر آماده نبودم. امیدوارم که در نیم‌فصل دوباره به فوتبال برگردم. احتمالاً در نیم‌فصل به تیم بادران خواهم رفت تا همراه با آقای کاظمی تلاش کنیم این تیم لیگ برتری شود و سپس ببینم که برای فصل بعد چه می‌توانم انجام دهم.</p>
      <p>بازیکن اسبق سرخپوشان درباره عملکرد این تیم بعد از 11 هفته‌ای که از لیگ برتر گذشته، اظهار داشت: نتوانستم همه بازی‌های پرسپولیس را ببینم اما در چند بازی که دیدم به نظر می‌آمد که بازیکنان از نظر فکری، روحی و روانی مشکل دارند و یک جای کار می‌لنگد. من داخل تیم نیستم و از شرایط و بازیکنان خبر ندارم اما به نظر من پرسپولیس پتانسیل این را دارد که نتایج خیلی خوبی بگیرد و فقط باید روی مسائل روحی و روانی این تیم کار کرد. به نظر من مربی جدیدی هم که آمده هنوز با شرایط فوتبال ایران آشنا نیست هر چند که من خیلی او را نمی‌شناسم و از عملکردش هم خبر ندارم. </p>
      <p>منبع: فارس</p>
    </article>
  </body>
</html>