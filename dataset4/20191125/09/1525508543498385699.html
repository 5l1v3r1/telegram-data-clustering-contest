<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780477/%D8%B1%D8%A7%DB%8C%D8%B2%D9%86%DB%8C-%DA%A9%D9%85%DB%8C%D8%AA%D9%87-%D9%81%D9%88%D8%AA%D8%B3%D8%A7%D9%84-%D8%A8%D8%A7%DA%A9%D9%88%DB%8C%D8%AA-%D8%A8%DB%8C-%D9%86%D8%AA%DB%8C%D8%AC%D9%87-%D9%85%D8%A7%D9%86%D8%AF-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AC%D8%A7%DB%8C%DA%AF%D8%B2%DB%8C%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T09:14:18+00:00"/>
    <meta property="og:title" content="برای تورنمنت چهارجانبه مشهد؛ رایزنی کمیته فوتسال باکویت بی نتیجه ماند/افغانستان جایگزین می‌شود"/>
    <meta property="og:description" content="فدراسیون فوتبال کویت مانع سفر تیم ملی فوتسال این کشور به ایران و حضور در تورنمنت چهارجانبه مشهد شد."/>
  </head>
  <body>
    <article>
      <h1>برای تورنمنت چهارجانبه مشهد؛ رایزنی کمیته فوتسال باکویت بی نتیجه ماند/افغانستان جایگزین می‌شود</h1>
      <address><time datetime="2019-11-25T09:14:18+00:00">25 Nov 2019, 09:14</time> by <a rel="author" href="https://www.mehrnews.com/archive?jr=52" target="_blank">مرتضی احمدی</a></address>
      <p>به گزارش <a href="https://www.mehrnews.com/">خبرنگار مهر</a>، کمیته فوتسال قصد داشت در سال منتهی به جام ملت های آسیا و بالابردن آمادگی تیم ملی فوتسال، تورنمنت چهارجانبه ای را با حضور تیم های اروپایی در ایران برگزار کند. درخواست سیدمحمد ناظم الشریعه از مسئولان کمیته فوتسال این بود که در این تورنمنت تیم های اروپایی شرکت کنند تا دست تیم ملی برای دیگر حریفان آسیایی اش رو نشود.</p>
      <p>در همین ارتباط مذاکراتی با اسلواکی، بلاروس و اوکراین سه کشور اروپای شرقی صورت گرفت و این کشورها حضورشان در تورنمنت مشهد در آذرماه را تایید کردند. با این حال اوکراین بعد از چند روز زیر توافقش زد و اعلام کرد که به ایران سفر نمی کند.</p>
      <p>کمیته فوتسال ایران برای جلوگیری از کاهش تعداد تیم ها و باتوجه به زمان اندک باقیمانده تا تورنمنت، از کشور کویت دعوت کرد تا برای حضور در این رقابت ها، به ایران بیاید. کویت هم ابتدا با این درخواست موافقت کرد اما از روز گذشته زمزمه های لغو سفر کویتی ها مطرح شد.</p>
      <p>پیگیری های <a href="https://www.mehrnews.com/">خبرنگار مهر</a> نشان می دهد مسئولان فدراسیون فوتبال کویت اجازه سفر تیم ملی فوتسال این کشور به ایران را نداده اند و حتی اردوی ملی کویتی ها تعطیل شده است تا ملی پوشان این کشور به باشگاه های خودشان بازگردند.</p>
      <p>بعد از مسجل شدن انصراف کویت از تورنمنت مشهد، مسئولان کمیته فوتسال یکبار دیگر برای انتخاب تیم جایگزین دست به کار شده اند. هرچند که هنوز اندک امیدی برای تغییر رای کویتی ها وجود دارد و مسئولان سیاسی کشور هم در حال رایزنی هستند.</p>
      <p>مسابقات مشهد هفته آینده برگزار می شود و بنابراین دیگر فرصت کافی برای مذاکره با تیم های مدعی و قدرتمند و یا تیم هایی که صدور ویزای آنها زمان می برد نیست. به همین خاطر کمیته فوتسال سراغ فدراسیون فوتبال افغانستان رفته و از این کشور دعوت کرده است تا در این تورنمنت در کنار ایران، اسلواکی و بلاروس حضور یابد.</p>
      <p>از آنجا که اکثر بازیکنان افغانستان در مشهد ساکن هستند و مشکلی برای سفر به ایران ندارند، به نظر می رسد حضور این تیم در تورنمنت چهارجانبه قطعی است.</p>
    </article>
  </body>
</html>