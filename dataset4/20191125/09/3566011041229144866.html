<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549841.html/%D8%B4%DB%8C%D8%B1-%D8%A7%D9%84%D8%A7%D8%BA-%DA%86%D9%87-%D8%AE%D9%88%D8%A7%D8%B5%DB%8C-%D8%AF%D8%A7%D8%B1%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:21:00+00:00"/>
    <meta property="og:title" content="شیر الاغ چه خواصی دارد؟"/>
    <meta property="og:description" content="سازمان دامپزشکی مجوز راه اندازی مزرعه پرورش الاغ شیری را صادر کرده و از این پس امکان تولید شیر الاغ در کشور وجود دارد."/>
  </head>
  <body>
    <article>
      <h1>شیر الاغ چه خواصی دارد؟</h1>
      <address>
        <time datetime="2019-11-25T09:21:00+00:00">25 Nov 2019, 09:21</time>
      </address>
      <p>سازمان دامپزشکی مجوز راه اندازی مزرعه پرورش الاغ شیری را صادر کرده و از این پس امکان تولید شیر الاغ در کشور وجود دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ میر غضنفری متخصص طب سنتی با اشاره به خواص شیر الاغ برای سلامت بدن اظهار کرد: شیر الاغ دوای غذایی است و خواصی برای سلامت بدن دارد.</p>
      <p>جالب است بدانید، شیر الاغ به عنوان یکی از گران‌ترین و محبوب‌ترین شیرها در فرانسه و ایتالیا شناخته می‌شود، پنیر شیر الاغ گرانترین محصول لبنیاتی دنیاست چرا که تهیه هر کیلوگرم پنیر الاغ حدود ۳۰ تا ۴۰ کیلوگرم شیر الاغ نیاز دارد.   به گفته متخصصان خارجی، شیر الاغ خواص آنتی بیوتیکی بالایی دارد و این خاصیت ضد باکتری گاهی تا ۲۰۰ برابر شیر گاو تخمین زده می‌شود.   <b>خواص شیر الاغ را بشناسید</b>   محققان اروپایی معتقدند که شیر الاغ در زیبایی و جوانی پوست تاثیر بسیار زیادی دارد و به همین دلیل استفاده از آن برای پاکسازی پوست و جوانی پوست توصیه می‌شود. در برخی از مراکز مراقبت پوست و زیبایی در اروپا وان‌های حمام پر از شیر الاغ تعبیه شده است که از آن برای جوان سازی و زیبایی پوست استفاده می‌کنند البته این کار هزینه بسیار زیادی دارد.   در گذشته‌ها از شیر الاغ برای درمان ذات الریه، بیماری‌های تنفسی، بهبود آسم و آلرژی، سرفه و سرماخوردگی، درمان عفونت و باکتری، رفع مشکلات گوارشی مانند اسهال استفاده می‌شده و در کاهش وزن موثر بوده است.   <b>شیر الاغ نزدیکترین شیر به شیر مادر</b>   به نظر برخی‌ها شیر الاغ بهترین جایگزین برای نوزادان محروم از شیر مادر است چرا که نزدیک‌ترین شیر به شیر مادر شناخته می‌شود، هر راس الاغ حدود شش تا هشت ماه دوره شیردهی دارد و در طول دوران شیردهی روزانه ۲ کیلوگرم در بهترین حالت شیردهی داشته باشد.   <b>تاکنون مجوزی برای شیر الاغ صادر نشده است</b>   سازمان دامپزشکی مجوز راه اندازی مزرعه پرورش الاغ شیری را صادر کرده و از این پس امکان تولید شیر الاغ در کشور وجود دارد.   کیانوش جهانپور سخنگوی سازمان غذا و دارو با اشاره به مجوز سازمان دامپزشکی برای تولید شیر الاغ، در گفت‌وگو با خبرنگار حوزه بهداشت و درمان گروه علمی پزشکی باشگاه خبرنگاران جوان، اظهار کرد: اگر درخواستی برای تولید صنعتی شیر الاغ به سازمان غذا و دارو ارسال شود، موضوع قابل بررسی خواهد بود و در صورتی که شیر الاغ تولیدی استانداردهای لازم را داشته باشد، سازمان غذا و دارو مجوز تولید را صادر خواهد کرد.   جهانپور ادامه داد: تاکنون درخواستی برای تولید شیر الاغ که سلامت آن مورد تأیید سازمان غذا و دارو باشد نداشته‌ایم و مجوزی برای تولید شیر الاغ صادر نشده است.   او بیان کرد: در برخی کشورها شیر الاغ به صورت محدود و صنعتی تولید می‌شود و باتوجه به آنکه فرآیند پاستوریزه کردن شیر الاغ با شیر گاو متفاوت است و پیچیدگی‌های خاصی دارد، هزینه تولید بیشتر و قیمت شیر الاغ بالا بوده و نیازمند استانداردهای زیادی است.   <b>فروش شیر الاغ در فضای مجازی و واحدهای صنفی ممنوع است</b>   جهانپور تأکید کرد: فروش شیر الاغ در فضای مجازی و واحدهای صنفی لبنیاتی ممنوع است و تخلف محسوب می‌شود؛ مردم در صورت مشاهده تخلف با سامانه ۱۹۰ وزارت بهداشت تماس بگیرند و تخلف را گزارش کنند.   سخنگوی سازمان غذا و دارو با اشاره به اینکه برخی ها درباره کراهت شیر الاغ صحبت می کنند، اظهار کرد: سازمان غذا و دارو شیر الاغ را فقط از نظر سلامت و امنیت بررسی می کند و هر فرد برای مصرف آن باید از مرجع تقلید مجوز بگیرد.   منبع: باشگاه خبرنگاران   انتهای پیام/</p>
    </article>
  </body>
</html>