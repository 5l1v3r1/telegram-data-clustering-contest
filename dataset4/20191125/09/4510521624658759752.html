<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/iasi/la-trei-sectii-votare-judetul-iasi-nu-s-a-prezentat-nicio-persoana-inscrisa-listele-permanente-1_5ddb806a5163ec427164050f/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T09:21:45+00:00"/>
    <meta property="og:title" content="La trei secţii de votare din judeţul Iaşi nu s-a prezentat nicio persoană înscrisă pe listele permanente"/>
    <meta property="og:description" content="Duminică, 24 noiembrie, la ora 19:10, a fost depăşit, în judeţul Iaşi, numărul de alegători care au fost prezenţi la vot pe parcursul întregii zile din turul I. Cu toate acestea, au existat şi secţii de votare la care nu s-a prezentat nicio persoană înscrisă pe listele permanente."/>
  </head>
  <body>
    <article>
      <h1>La trei secţii de votare din judeţul Iaşi nu s-a prezentat nicio persoană înscrisă pe listele permanente</h1>
      <address><time datetime="2019-11-25T09:21:45+00:00">25 Nov 2019, 09:21</time> by <a rel="author">Alina Batcu</a></address>
      <h4>Duminică, 24 noiembrie, la ora 19:10, a fost depăşit, în judeţul Iaşi, numărul de alegători care au fost prezenţi la vot pe parcursul întregii zile din turul I. Cu toate acestea, au existat şi secţii de votare la care nu s-a prezentat nicio persoană înscrisă pe listele permanente.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/botosani/rezultat-istoric-turul-doi-prezidentiale-iohannis-reusit-castige-mai-dur-bastion-psd-moldova-1_5ddb74375163ec4271639fb1/index.html"/>
        <a href="https://adevarul.ro/locale/iasi/senator-psd-iasi-rezultatul-partidului-rusinos-nevoie-echipa-conducere-noua-1_5ddb11605163ec4271618ad2/index.html"/>
      </related>
      <p>În judeţul Iaşi, prezenţa la vot în cel de-al doilea tur de scrutin al alegerilor prezidenţiale a fost de 45,34%, adică 352.450 de persoane din cele 777.321 înscrise pe listele permanente. Cu toate că cifrele arată că ieşenii au ieşit în număr mare la vot, există trei secţii la care nu s-a prezentat niciun candidat înscris pe listele permanente.</p>
      <p>Este vorba despre două secţii de votare de la Colegiul Naţional „Mihail Sadoveanu" din Paşcani, acolo unde s-au prezentat 32, respectiv 38 de persoane, însă toate au votat pe listele suplimentare. Prezenţa la vot la cele două secţii este puţin peste 2%.</p>
      <p>Potrivit Biroului Electoral Central, acestea nu sunt singurele secţii de votare din judeţul Iaşi la care nu s-a prezentat nicio persoană înscrisă pe listele permanente. În aceeaşi situaţie se află şi secţia de votare din comuna Moşna. La Şcoala Gimnazială din această comună, au votat 149 de persoane, însă niciuna nu are domiciliul acolo, votând, astfel, pe listele suplimentare. </p>
      <p>În judeţul Iaşi prezenţa la vot în cel de-al doilea tur de scrutin al alegerilor prezidenţiale a fost de 45,34%, adică 352.450 de persoane. Dintre acestea, au votat 295.656 de persoane de pe listele permanente, 53.518 pe liste suplimentare şi 3.276 cu urna mobilă. Preşedintele în funcţie, Klaus Iohannis, a câştigat detaşat alegerile prezidenţiale din judeţul Iaşi. <a href="https://adevarul.ro/locale/iasi/rezultate-alegeri-prezidentiale-iasi-iohannis-castigat-detasat-scrutinul-mai-mare-judetul-moldova-1_5ddae2c25163ec4271600253/index.html">Candidatul susţinut de PNL a obţinut aproximativ două treimi din voturi.</a></p>
      <hr/>
    </article>
  </body>
</html>