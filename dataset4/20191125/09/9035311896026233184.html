<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/muharrem-ince-den-chp-ye-o-iftirac-y-bulup-cezaland-r-n"/>
    <meta property="og:site_name" content="euronews"/>
    <meta property="article:published_time" content="2019-11-25T09:28:18+00:00"/>
    <meta property="og:title" content="Muharrem İnce'den CHP'ye: O iftiracıyı bulup cezalandırın"/>
    <meta property="og:description" content="Siyasetin sıcak gündemiyle ilgili Twitter hesabından açıklamada bulunan İnce, cumhurbaşkanı adayı olduğu dönemde seçim kampanyası ile ilgili haberlere yer vermeyen bazı basın organlarını da eleştirdi."/>
  </head>
  <body>
    <article>
      <h1>Muharrem İnce'den CHP'ye: O iftiracıyı bulup cezalandırın</h1>
      <address><time datetime="2019-11-25T09:28:18+00:00">25 Nov 2019, 09:28</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan ile Cumhurbaşkanlığı Külliyesi'nde görüştüğü iddia edilen Muharrem İnce, "Bu olay sonunda bana iftira atıldığı, kumpas kurulduğu bütün gerçekliğiyle ortadadır. Şimdi CHP yönetiminin yapması gereken partimizin içindeki o iftiracıyı bulup cezalandırmasıdır. O kişiyi bulmazlarsa aynı iftira ile kendileri karşılaştıklarında şaşırmasınlar." dedi.</p>
      <figure>
        <iframe data-src="https://twitter.com/euronewses/status/1198875937254858752" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>"Yandaş medya senden gelecek rahmet Allah’tan gelsin"</h3>
      <p>Siyasetin sıcak gündemiyle ilgili Twitter hesabından açıklamada bulunan İnce, cumhurbaşkanı adayı olduğu dönemde seçim kampanyası ile ilgili haberlere yer vermeyen bazı basın organlarını da eleştirdi.</p>
      <p>İnce, "Cumhurbaşkanlığı kampanyasında 107 miting yaptım. Yandaş medyada tek satır haber olmadım. Bugün yandaş medya beni pek sever oldu. Geçmişte beni yazmayarak, bugünse yazarak bana zarar vermeye devam ediyor. Yandaş medya senden gelecek rahmet Allah’tan gelsin." ifadelerini kullandı.</p>
      <figure>
        <iframe data-src="https://twitter.com/euronewses/status/1198876065134993408" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>HaberTürk gazetesi yazarı Nagehan Alçı'nın "Muharrem Bey’i hedefleyen bu büyük politik komplo üstü örtülebilir basit bir hadise değil. Çok açık bir onursuzluk yapılmış. Sonuna kadar Muharrem İnce’nin yanındayım" demesi sosyal medyada tartışma yaratmıştı.</p>
      <p>İnce'nin dün Yalova'da yaptığı basın açıklamasını çoğu gazetenin manşetten vermesi yine sosyal medyada dikkat çekti.</p>
      <ul>
        <li>
          <a href="https://tr.euronews.com/2019/11/24/ince-bestepeye-giden-chpli-iddiasiyla-ilgili-olarak-genel-baskani-kilicdaroglunu-agir-el">İnce 'Beştepe'ye giden CHP'li' iddiasıyla ilgili Kılıçdaroğlu'nu ağır eleştirdi</a>
        </li>
        <li>
          <a href="https://tr.euronews.com/2019/11/24/bestepe-ye-giden-chp-li-iddias-talat-atilla-k-l-cdaroglu-nun-kamuoyuna-ac-klama-zorunlulu">Talat Atilla: Kılıçdaroğlu'nun kamuoyuna açıklama zorunluluğu var</a>
        </li>
        <li>
          <a href="https://tr.euronews.com/2019/11/24/ince-nin-erdogan-ile-gorustugu-iddias-siyaset-dunyas-n-sarsmaya-devam-ediyor">"İnce’nin Erdoğan ile görüştüğü" iddiası siyaset dünyasını sarsmaya devam ediyor</a>
        </li>
      </ul>
      <h3>Ne olmuştu?</h3>
      <p>Sözcü yazarı Rahmi Turan, 20 Kasım tarihinde "Müthiş haber" başlıklı yazısında, isim vermeden bir CHP’linin 9 Kasım’da Cumhurbaşkanı Erdoğan ile gizlice görüştüğünü yazmıştı. Turan, yazısında 'Cumhurbaşkanı Erdoğan'ın, huzuruna çıkan CHP’liyi genel başkan olarak görmek istediğini' aktarmıştı.</p>
      <p>Bu CHP'linin kim olduğu ve haberin doğruluğuna ilişkin tartışmalar sonrası ertesi gün "Müthiş haber" başlığıyla bir başka yazısı yayımlanan gazeteci, "Saray'a yakın haber kaynağına bir kez daha sorduğunu, kesin bir ifadeyle 'Yüzde yüz doğru!' yanıtını aldığını" kayda geçmişti.</p>
    </article>
  </body>
</html>