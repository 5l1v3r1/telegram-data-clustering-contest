<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/diagrafes-prostimon-kai-ofeilon-kato-ton-10-euro-kai-ilektronika-timologia-sto-neo-forologiko-nomoschedio.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-25T09:39:00+00:00"/>
    <meta property="og:title" content="Διαγραφές προστίμων και οφειλών κάτω των 10 ευρώ και ηλεκτρονικά τιμολόγια στο νέο φορολογικό Νομοσχέδιο"/>
    <meta property="og:description" content="Ποιά ειναι τα βασικά σημεία "/>
  </head>
  <body>
    <article>
      <h1>Διαγραφές προστίμων και οφειλών κάτω των 10 ευρώ και ηλεκτρονικά τιμολόγια στο νέο φορολογικό Νομοσχέδιο</h1>
      <address>
        <time datetime="2019-11-25T09:39:00+00:00">25 Nov 2019, 09:39</time>
      </address>
      <p>
        <b>Ποιά ειναι τα βασικά σημεία </b>
      </p>
      <p>Με αλλαγές και εκπλήξεις έρχεται στη Βουλή τις επόμενες μέρες ή ώρες, το νέο φορολογικό νομοσχέδιο. Εκτός από τις μεγάλες μειώσεις φόρων (9% αντί 22% στα νοικοκυριά για εισοδήματα ως 10.000 ευρώ ή 24% αντί 28% στις επιχειρήσεις), εισάγει στην ηλεκτρονική εποχή τις συναλλαγές των επιτηδευματιών μεταξύ τους αλλά και με την εφορία. Από το 2020 καταργούνται σταδιακά τα έντυπα τιμολόγια και οι φορολογικές κινήσεις της αγοράς θα δηλώνονται και θα παρακολουθούνται ηλεκτρονικά, θέτοντας τέλος σε γραφειοκρατικές διαδικασίες, αλλά παρέχοντας και πλήρη έλεγχο στην εφορία για τα πραγματικά έσοδα και έξοδα των φορολογουμένων.</p>
      <p>Με άλλες διατάξεις, σύμφωνα με πληροφορίες του newmoney.gr, επέρχονται οι εξής βελτιώσεις ή αλλαγές:</p>
      <p>Συναλλαγές</p>
      <p>- παραμένει στα 500 ευρώ και δεν μειώνεται στα 300 το όριο συναλλαγών με μετρητά, μετά και τις σχετικές αντιδράσεις φορέων και πολιτών στην πρόβλεψη που είχε τεθεί στην δημόσια διαβούλευση.</p>
      <p>- Από τις ηλεκτρονικές δαπάνες (30% του εισοδήματος) το 2020, θα εξαιρούνται όχι μόνον η εισφορά αλληλεγγύης αλλά και η διατροφή διαζυγίου που δίνει κάποιος, καθώς και οι δωρεές προς το Δημόσιο, όπως δήλωσε χθες ο υπουργός Οικονομικών Χρήστος Σταϊκούρας, σε συνέντευξή του στο OPEN και στην εκπομπή "Τώρα ό,τι συμβαίνει".</p>
      <p>Οφειλές στην εφορία</p>
      <p>- Διαγράφονται εφάπαξ αυτομάτως χρέη έως 10 ευρώ που έχουν ήδη συσσωρευθεί στην εφορία. Την αποκάλυψη έκανε το Κυριακάτικο ΠΡΩΤΟ ΘΕΜΑ και την επιβεβαίωσε στην ίδια συνένετευξη ο υπουργός Οικονομικών. Ουσιαστικά απαλλάσσονται 536.000 πολίτες αλλά και το δημόσιο, από το κόστος και την ταλαιπωρία (παρακολούθηση χρέους, στέρηση φορολογικής ενημερότητος κλπ) για ασήμαντης αξίας ποσά. Χωρίς δημοσιονομικό κόστος, το υπουργείο Οικονομικών βάζει τέλος στον παραλογισμό και μειώνει το γραφειοκρατικό κόστος αφού, εδώ και δεκαετίες ταλαιπωρείται κόσμος -ειδικά σε επαρχία και νησιά- που μετακινείται για μικροφειλές που δημιουργήθηκαν και υφίστανται εν αγνοία τους (πχ από τόκους για λάθος ταυτότητα πληρωμής δόσεως ή υπόλοιπα οφειλης λόγω θανάτου κλπ) και ποσά που δεν αξίζουν ούτε το χαρτί και το μελάνι ή τις εργατοώρες που ξοδεύει η φορολογική διοίκηση, για να επιδιώκει την είσπραξή τους.</p>
      <p>- Καθιερώνει τις e- Μεταβιβάσεις ακινήτων το 2020 και ορίζει ότι όσοι χρωστάνε στην εφορία, θα μπορούν να εξοφλούν πουλώντας ακίνητο χωρίς ταλαιπωρία. Κατά την μεταβίβαση, θα παρακρατείται από τον συμβολαιογράφο και θα αποδίδεται αυτόματα στο Δημόσιο τυχόν οφειλή του πωλητή από ΕΝΦΙΑ. Έτσι απλά ο πωλητής θα εξοφλεί άμεσα, χωρίς να αναγκάζεται πια να ρυθμίζει πρώτα ή να δανείζεται χρήματα για να την εξοφλήσει πριν κάνει συμβόλαια.</p>
      <p>Ιδιοκτήτες ακινήτων</p>
      <p>- Συγκροτείται Επιτροπή που θα αναλάβει την αλλαγή των αντικειμενικών αξιών και την ένταξη νέων περιοχών στο αντικειμενικό σύστημα υπολογισμού μέχρι τον Φεβρουάριο. Με βάση τις αλλαγές αυτές, ως τον Μάΐο θα έχει αλλάξει ο ο ΕΝΦΙΑ του 2020. «Πληρώνοντας λίγα παραπάνω όσοι πλήρωναν λιγότερα από όσα πρέπει αναμένουμε να υπάρξει δημοσιονομικός χώρος και για άλλες ελαφρύνσεις» ανακοίνωσε ο υπουργός Οικονομικών κ.Σταϊκούρας.</p>
      <p>- Δεν χάνουν τελικά την αυτόματη έκπτωση 5% στα εισοδήματα από ενοίκια, όσοι ιδιοκτήτες ακινήτων ζητήσουν μείωση φόρου 40% της δαπάνης ανακαίνισης από το 2020 και μετά. Οι δύο εκπτώσεις φόρου θα ισχύουν κανονικά, παράλληλα και αθροιστικά.</p>
      <p>Επιπλέον, στο νέο νομοσχέδιο που καταθέτει , το υπουργείο Οικονομικών:</p>
      <p>- καθιερώνει φόρο 9% στα νοικοκυριά, 5% στα μερίσματα και 24% στις επιχειρήσεις, δηλαδή φοροελαφρύνσεις 950 εκατ. ευρώ για το 2020.</p>
      <p>- μειώνει τους φόρους για παροχές σε είδος, αλλά και στα stock options στους εργαζόμενους (στο 15% από 45% σήμερα)</p>
      <p>- καταργεί το "χαράτσι" 0,6% στο leasing και το factoring</p>
      <p>- "παγώνει" τον ΦΠΑ και αναστέλλει φόρους στα ακίνητα</p>
      <p>- επιστρέφει λεφτά σε όσους κάνουν ανακαίνιση κατοικίας.</p>
      <p>protothema.gr</p>
    </article>
  </body>
</html>