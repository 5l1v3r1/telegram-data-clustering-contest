<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549851.html/%D8%AC%D8%A8%D9%87%D9%87-%D9%85%D9%82%D8%A7%D9%88%D9%85%D8%AA-%D9%BE%D8%B1%DA%86%D9%85-%D8%AF%D8%A7%D8%B1-%DA%AF%D9%81%D8%AA%D9%85%D8%A7%D9%86-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%AF%D8%B1-%D8%AF%D9%86%DB%8C%D8%A7-%D8%A7%D8%B3%D8%AA--%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%B4%D8%A7%D9%87%D8%AF-%D9%87%D9%88%D8%B4%D9%85%D9%86%D8%AF%DB%8C-%D8%AF%D8%B1-%D8%A8%D8%B1%D8%AE%DB%8C-%D8%B1%D8%B3%D8%A7%D9%86%D9%87-%D9%87%D8%A7-%D9%86%D8%A8%D9%88%D8%AF%DB%8C%D9%85--%D8%B6%D8%B1%D9%88%D8%B1%D8%AA-%D8%AA%D8%B3%D9%84%D8%B7-%D8%A7%D8%B5%D8%AD%D8%A7%D8%A8-%D8%B1%D8%B3%D8%A7%D9%86%D9%87-%D8%A8%D8%B1-%D8%AA%D8%A7%D8%B1%DB%8C%D8%AE-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:48:00+00:00"/>
    <meta property="og:title" content="جبهه مقاومت پرچم‌دار گفتمان انقلاب اسلامی در دنیا است/ در اغتشاشات اخیر شاهد هوشمندی در برخی رسانه‌ها نبودیم/ ضرورت تسلط اصحاب رسانه بر تاریخ ایران"/>
    <meta property="og:description" content="سخنگوی سپاه پاسداران انقلاب اسلامی گفت: صدور بیانیه گام دوم انقلاب رویداد مهمی است زیرا در طول این 40 سال در کنار تمام موانع و کم تجربگی ها پیشرفت های بسیاری داشتیم، در واقع این چهل سال، چهل سال مبارزه مداوم برای تثبیت و تعمیق انقلاب بود و نیاز به بررسی دقیق دارد."/>
  </head>
  <body>
    <article>
      <h1>جبهه مقاومت پرچم‌دار گفتمان انقلاب اسلامی در دنیا است/ در اغتشاشات اخیر شاهد هوشمندی در برخی رسانه‌ها نبودیم/ ضرورت تسلط اصحاب رسانه بر تاریخ ایران</h1>
      <h2>سردار شریف در همایش رسالت رسانه در گام دوم انقلاب:</h2>
      <address>
        <time datetime="2019-11-25T09:48:00+00:00">25 Nov 2019, 09:48</time>
      </address>
      <p>سخنگوی سپاه پاسداران انقلاب اسلامی گفت: صدور بیانیه گام دوم انقلاب رویداد مهمی است زیرا در طول این 40 سال در کنار تمام موانع و کم تجربگی ها پیشرفت های بسیاری داشتیم، در واقع این چهل سال، چهل سال مبارزه مداوم برای تثبیت و تعمیق انقلاب بود و نیاز به بررسی دقیق دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از راه <a href="http://armanekerman.ir/">آرمان</a>؛ صبح امروز همایش رسالت رسانه در گام دوم انقلاب با حضور سردار رمضان شریف مسئول روابط عمومی و سخنگوی سپاه پاسداران انقلاب اسلامی، فعالان فضای مجازی و اصحاب رسانه در دانشگاه آزاد اسلامی واحد کرمان برگزار شد.</p>
      <p>سردار رمضان شریف سخنگوی سپاه پاسداران انقلاب اسلامی در این همایش اظهار داشت: انقلاب اسلامی گفتمان سومی در دنیای جدید مطرح کرد، پیش از این دنیا در اختیار دو گفتمان تحت رهبری شوروی و آمریکا بود.</p>
      <p>وی افزود: نفوذ یک گفتمان کار سخت و پیچیده ای است از این رو تا قبل از انقلاب اسلامی هرکس که به دنبال راه اندازی جنبشی بود باید راه و روش کمونیست را در پیش می گرفت اما انقلاب اسلامی در بهمن ۵۷ به رهبری یک روحانی مبارز با گفتمان انقلاب اسلامی پا به عرصه میدان سیاست گذاشت.</p>
      <p>سردار شریف یادآور شد: در برهه ای از زمان گفتمان کمونیست در جهان موفق عمل کرد اما ایجاد شکاف و تفرقه سبب فروپاشی آن در دنیا شد، وضعیتی که در کره شمالی و جنوبی ایجاد شد محصول همین گفتمان کمونیستی است.</p>
      <p>سخنگوی سپاه پاسداران انقلاب اسلامی ابراز داشت: گفتمان انقلاب اسلامی، گفتمان سومی بود که توانست بخشی از افکار عمومی را به خود معطوف کند همان چیزی که امروز آن را نماد و پرچم مقاومت می نامیم.</p>
      <p>وی مطرح کرد: صدور بیانیه گام دوم انقلاب رویداد مهمی است زیرا در طول این ۴۰ سال در کنار تمام موانع و کم تجربگی ها پیشرفت‌های بسیاری داشتیم، در واقع این چهل سال، چهل سال مبارزه مداوم برای تثبیت و تعمیق انقلاب بود و نیاز به بررسی دقیق دارد.</p>
      <p>سردار شریف بیان کرد: بخش دوم آن بهره برداری از تجاربی است که در طول ۴۰ سال گذشته داشتیم و موتور محرک آن، جوانان را مخاطب قرار داده و از تجربه نسل اول انقلاب بهره مند شوند از این رو نیازمند راهبرد رسانه ای برای تبیین شرایط مناسب و نمایش افق آینده هستیم.</p>
      <p>سخنگوی سپاه پاسداران انقلاب اسلامی ادامه داد: شاه بیت بررسی رفتار رسانه‌ای دشمن از آغاز پیروزی انقلاب اسلامی تاکنون اثبات ناکارآمدی نظام اسلامی ایران بوده است و تلاش می کنند این گزاره را در مقاطع مختلف با دروغگویی نمایش دهند.</p>
      <p>وی تصریح کرد: راهبرد تاکتیکی دشمن شامل سه بخش است؛ در ابتدا ما را از گذشته پشیمان کنند، در گام بعد شرایط امروز را سخت نشان داده و القا کنند که به بن بست رسیده ایم و در آخر شرایط آینده را بسیار مایوس کننده و ناامیدانه بر روح جامعه وارد کند.</p>
      <p>سردار شریف گفت: این گزاره ها را در شبکه های اجتماعی و تلویزیون دشمن می‌بینیم به گونه ای که از یک فرصت تاریخی بهره مند هستند.</p>
      <p>سخنگوی سپاه پاسداران انقلاب اسلامی افزود: نسل جدید ما دوران ستم شاهی، انقلاب و دفاع مقدس را درک نکرده است از این رو دشمن از این فرصت استفاده کرده و در اصطلاح جامعه شناسی انقطاع نسلی ایجاد کرده و به دنبال اختلاف افکنی است.</p>
      <p>وی ابراز داشت: آمریکا و انگلیس پیش از این در تلاش بودند تا ملت ایران چهل سالگی انقلاب را نبینند از این رو از بستر شبکه‌های اجتماعی استفاده کرده و رژیم پهلوی را دوران مشعشع جلوه داده‌اند.</p>
      <p>سردار شریف عنوان کرد: دشمن با انقطاع نسلی به دنبال ایجاد فشار بر کشور است، روزی نیست که از این طریق کشور را مورد حمله قرار ندهند.</p>
      <p>سخنگوی سپاه پاسداران انقلاب اسلامی گفت: از طرفی ما نیز به دلیل بی توجهی و یا وجود نیروهای غیر حرفه‌ای نتوانستیم چهره منحوس رژیم سابق و دوران گذشته را به جوانان امروز انتقال دهیم؛ از این رو جوان امروز با چالش جدی رو به رو است و این مسئولیت اصحاب رسانه را برجسته می‌کند.</p>
      <p>وی تاکید کرد: افرادی که در حوزه رسانه فعالیت می‌کنند باید خودشان به باور قطعی برسند که انقلاب اسلامی چه نظامی را سرنگون و دست چه کسانی را از ملت قطع کرد تا بعد بتوانند مبلغان خوبی برای انقلاب اسلامی، دستاوردها و عملکرد آن باشند.</p>
      <p>سردار شریف ادامه داد: تا اصحاب رسانه بر تاریخ مسلط نشوند و دستاوردها، پیشرفت ها، ضعف ها و دلایل ناکارآمدی رژیم ستم شاهی را مسلط نشوند، نمی‌توانند دستاوردهای انقلاب را به درستی انتقال دهند.</p>
      <p>
        <b>نماینده ولی فقیه در سپاه ثارالله استان کرمان:<br/>بیانیه گام دوم پس از وصیت نامه امام راحل، افقی به سوی آینده انقلاب است</b>
      </p>
      <p>حجت الاسلام و المسلمین مهدی عربپور نماینده ولی فقیه در سپاه ثارالله استان کرمان صبح امروز در چهارمین جشنواره ابوذر رسانه و اولین همایش رسالت رسانه در گام دوم انقلاب ضمن گرامیداشت هفته بسیج و یاد و خاطره شهدا و به ویژه شهدای رسانه گفت: شهدای رسانه و مطبوعات پرچم اطلاع رسانی، خبر و تبلیغ را بر دوش کشیده اند و این رسالت را با دم شهادت به سرانجام رساندند.</p>
      <p>وی با تأکید بر اینکه امروز همگان رسالت بر دوش داریم که رسالت شهداء بیش از همه چیز است، تصریح کرد:ما باید پیام رسان آنان در جامعه باشیم و صداقت را در جامعه از طرف شهداء به جامعه تزریق کنیم.</p>
      <p>نماینده ولی فقیه در سپاه ثارالله استان کرمان ادامه داد: صدور بیانیه گام دوم انقلاب از سوی مقام معظم رهبری سندی زرین برای ادبیات معرفتی انقلاب اسلامی بود.</p>
      <p>این مقام مسئول با بیان اینکه بیانیه گام دوم انقلاب سراسر تدبیر و حکمت با نگاه واقع بینانه برای حال و آینده انقلاب قابل تحسین است، اظهار کرد: بعد از وصیت نامه سیاسی و الهی امام راحل، با صدور بیانیه و منشور جبهه گام دوم انقلاب افقی به سوی آینده انقلاب باز شد.</p>
      <p>حجت الاسلام و المسلمین عربپور افزود: همگان وظیفه داریم در جهت اجرایی و عملیاتی شدن بیانیه گام دوم انقلاب نقش خودمان را ایفاء کنیم و در این راستا اصحاب رسانه در کنار اقشار مختلف مردم در راستای فرهنگ سازی و تبیین این موضوع نقش دارند.</p>
      <p>وی با تأکید بر اینکه نقش اول گفتمان سازی بیانیه گام دوم انقلاب رسانه و اصحاب رسانه به عهده دارند، عنوان کرد: رسالتی بس سنگین بر دوش ما است و چنانچه در این راستا خدایی ناکرده در قبال وظایفمان کوتاهی کنیم، خسارتی جبران ناپذیر را باید متحمل شویم.</p>
      <p>نماینده ولی فقیه در سپاه ثارالله استان کرمان بیان کرد: در زمینه گام دوم انقلاب باید سیستم بازخوانی نسبت به گام اول انقلاب در مسیر رسانه و مطبوعات داشته باشیم و همان گونه که مقام معظم رهبری تبیین کردند با توجه به نقاط قوت و ضعف چله اول انقلاب، چله دوم را رقم بزنیم.</p>
      <p>این مقام مسئول با اشاره به اینکه بیانیه گام دوم انقلاب در سطح سطح کوتاه مدت، میان مدت و بلند مدت دارد، اظهار کرد: رسانه باید در سه سطح جهادی و انقلابی باید تلاش کند.</p>
      <p>وی با بیان اینکه امروزه جوانان ما اطلاعاتشان در زمینه انقلاب ضعیف است، ابراز کرد: رسالت اصحاب رسانه در این راستا بیشتر است تا پیام اصلی انقلاب را به نسل جوان در چله دوم انقلاب برسانند.</p>
      <p>حجت الاسلام و المسلمین عربپور تصریح کرد: دشمنان تا مادامی که پرچم انقلاب بالا است کوتاه نمی آیند و کار خود را انجام خواهند داد؛ چرا که آنان از انقلاب اسلامی ضربه خورده اند و ما نسبت به شناخت دشمن نقش و رسالت بزرگی داریم.</p>
      <p>نماینده ولی فقیه در سپاه ثارالله استان کرمان ادامه داد: تقویت فرهنگ مقاومت در سایه افزایش عزت نفس و شبه زدایی از ناکارآمدی مدیریت انقلابی از جمله وظایف اصخاب رسانه در تبیین گام دوم انقلاب است.</p>
      <p>این مقام مسئول در پایان خاطر نشان کرد: به تمامی خواهران و برادران توصیه می کنم به منظور تحقیق و توجیه هر چه بیشتر بیانیه گام دوم انقلاب، این بیانیه را در پایان وقت هر روز با نظر پژوهشی مطالعه کنند.</p>
      <p>انتهای پیام/</p>
    </article>
  </body>
</html>