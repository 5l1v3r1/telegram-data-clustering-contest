<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/25/liguria-ponte-coppetta-rischio-crollo/"/>
    <meta property="og:site_name" content="NewNotizie"/>
    <meta property="article:published_time" content="2019-11-25T09:52:15+00:00"/>
    <meta property="og:title" content="Liguria, il Ponte Morandi e gli altri ponti: dopo il crollo di ieri c’è un altro viadotto a rischio"/>
    <meta property="og:description" content="Il Ponte Coppetta (Genova) a rischio crollo: dopo i fatti che ieri hanno portato al crollo di un viadotto sulla A6, emergono altre criticità"/>
  </head>
  <body>
    <article>
      <h1>Liguria, il Ponte Morandi e gli altri ponti: dopo il crollo di ieri c’è un altro viadotto a rischio</h1>
      <address><time datetime="2019-11-25T09:52:15+00:00">25 Nov 2019, 09:52</time> by <a rel="author">maria.mento</a></address>
      <figure>
        <img src="https://www.newnotizie.it/wp-content/uploads/2019/11/Crollo-viadotto-A6-394x294.jpg"/>
      </figure>
      <p>
        <b>Il forte maltempo ieri ha causato il crollo del ponte “Madonna del Monte”, che si trova sulla A6 tra le località di Savona e Altare. Ma c’è un altro ponte, in Liguria, a essere a rischio: il Ponte Coppetta</b>
      </p>
      <p><b>L’Italia in ginocchio per il maltempo.</b> Da Nord a Sud le piogge torrenziali venute giù nelle ultime ore hanno causato <b>l’esondazione di numerosi fiumi e torrenti</b> e le acque hanno invaso molti centri abitati. Non solo Venezia, dunque, ma <b>un’emergenza</b> che sta creando danni e disagi in tutta la penisola. In Liguria, dopo la tragedia del crollo del <b>Ponte Morandi</b>, <a href="https://www.newnotizie.it/2019/11/24/frana-sullautostrada-dei-fiori-crolla-tratto-di-viadotto/">un altro ponte ha subito un crollo: si tratta del <b>Ponte “Madonna del Monte”</b></a>, che si trova sull’<b>autostrada A6 </b>tra le località di <b>Savona e Altare</b>. Purtroppo, però, <b>pare che ci sia ancora un altro ponte a rischio e si tratta del Ponte Coppetta</b>, che si trova sulla A7, poco fuori dal centro abitato del capoluogo ligure.</p>
      <h3>Il Ponte Coppetta (Genova) a rischio crollo, assegnato il livello di rischio “70”</h3>
      <p><b>Il terribile maltempo che ieri si è abbattuto sulla Liguria </b>(e diffusamente anche in molte altre regioni d’Italia, da Nord a Sud) <b>ha causato il crollo del Ponte “Madonna del Monte”</b>, sulla <b>A6</b> che collega <b>Savona a Torino</b>. La zona che ha visto il crollo del ponte è stata interessata da <b>una frana</b> e adesso si teme per un altro ponte, <b>il Ponte Coppetta</b>, anch’esso ritenuto a rischio crollo.</p>
      <p>Le criticità che riguardano il Ponte Coppetta, che caratterizza un tratto dell’autostrada che dalla Liguria va verso <b>Milano</b> (la A7), emergono da dei <b>report</b> che sono stati compilati da <b>Spea</b>. Come riporta <i>La Repubblica</i>, <b>la società- delegata al monitoraggio- ha classificato il ponte ponendolo a “70” su una scala di rischio che corre da zero a cento</b>. Si tratta di un <b>livello di rischio allarmante</b> che potrebbe anche portare alla <b>chiusura</b> del viadotto, per evitare possibili terribili conseguenze.</p>
      <h3>Il Ponte Coppetta (Genova) a rischio crollo, potrebbe esserci il sequestro cautelativo</h3>
      <p>Il <b>livello di rischio</b> assegnato al Ponte Coppetta è stato assegnato alla costruzione dopo <b>la scoperta dei falsi report</b> che venivano compilati sulle condizioni di diversi viadotti italiani, <b>report che minimizzavano su una condizione di rischio sicuramente più seria</b>.</p>
      <p>“<i>Non possiamo sostituirci a chi deve fare il monitoraggio e la manutenzione, ma se si presentano criticità, siamo pronti ad adottare i provvedimenti opportuni</i>”, ha dichiarato il <b>Procuratore capo Francesco Cozzi</b>. <b>Cosa potrebbe succedere adesso al Ponte Coppetta?</b> Tra le possibilità c’è quella del <b>sequestro cautelativo</b>, innescato da chi guida l’inchiesta e senza ricorrere all’intervento del giudice. <b>I fatti </b>che ieri hanno portato al <b>crollo del ponte sulla A6</b> potrebbero anche <b>rivelarsi decisivi</b> ai fini di questa decisione.</p>
      <p>
        <i>Maria Mento</i>
      </p>
    </article>
  </body>
</html>