<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/telangana-news/india-post-letter-writing-competition-2019-1-1-10610548.html"/>
    <meta property="og:site_name" content="ntnews.com"/>
    <meta property="article:published_time" content="2019-11-25T09:44:00+00:00"/>
    <meta property="og:title" content="జాతిపితకు ఉత్తరం..ఈ నెల 30 వరకు గడువు"/>
    <meta property="og:description" content="నిర్మల్: ఆధునిక సమాజంలో ఏదైనా సమాచారం పంపాలన్న, సమాచారం పొందాలన్న ప్రతి ఒక్కరూ ఆన్‌లైన్ సేవలపై ఆధారపడుతున్నారు. ప్రస్తుతం పట్టణాలు, నగరాలతో పాటు, మారుమూల గ్రామా"/>
  </head>
  <body>
    <article>
      <h1>జాతిపితకు ఉత్తరం..ఈ నెల 30 వరకు గడువు</h1>
      <address>
        <time datetime="2019-11-25T09:44:00+00:00">25 Nov 2019, 09:44</time>
      </address>
      <p>నిర్మల్: ఆధునిక సమాజంలో ఏదైనా సమాచారం పంపాలన్న, సమాచారం పొందాలన్న ప్రతి ఒక్కరూ ఆన్‌లైన్ సేవలపై ఆధారపడుతున్నారు. ప్రస్తుతం పట్టణాలు, నగరాలతో పాటు, మారుమూల గ్రామాల్లో ఎక్కడ చూసిన ఉత్తరం అనే మాట మాయమైపోయింది. ఇలాంటి పరిస్థితుల్లో ఉత్తరాల రూపంలో సమాచారాన్ని పంపేవారే కనిపించడం లేదు. ఒక్క మాటలో చెప్పాలంటే ప్రస్తుతం సమాజంలోని యువతతో పాటు, చిన్నారులకు పోస్టుకార్డులు, టెలీగ్రాం, ఇన్‌ల్యాండ్ లెటర్లు, రిజిష్టర్ పోస్టులు, స్పీడ్ పోస్టులు, పోస్టల్ స్టాంపుల వినియోగం గురించి అంతగా తెలియదు. <br/><br/>భావి తరాలను దృష్టిలో ఉంచుకొని, భారతీయ తపాల సంస్థ ఉత్తరాలపై నేటి తరానికి అవగాహన కల్పించడానికి ఒక ప్రయత్నాన్ని ప్రారంభించింది. దీంట్లో భాగంగానే మహాత్మాగాంధీ 150వ జయంతిని పురస్కరించుకొని జాతీయ స్థాయిలో ఉత్తరాల పోటీలను నిర్వహిస్తున్నది.<br/><br/>జాతీయ స్థాయిలో మొదటి బహుమతి 50 వేలు..<br/><br/>తపాలా శాఖ నిర్వహిస్తున్న ఉత్తరాల పోటీల్లో జాతీయ స్థాయిలో మొదటి బహుమతి సాధించిన వారికి రూ.50 వేలు, ద్వితీయ బహుమతికి రూ.25 వేలు, తృతీయ స్థానంలో నిలిచిన వారికి రూ.10 వేలు బహుమతులుగా అందజేయనున్నారు. రాష్ట్రస్థాయిలో మొదటి బహుమతికి 25 వేల రూపాయలు, ద్వితీయ బహుమతికి 10 వేల రూపాయలు, తృతీయ బహుమతికి 5వేల రూపాయలు అందజేయనున్నారు. ఉత్తరాల పోటీల్లో విజేతల వివరాలను రాష్ట్ర స్థాయిలో వచ్చే జనవరి 31న, జాతీయ స్థాయిలో మార్చి 31న విడుదల చేయనున్నారు.<br/><br/>పోటీకి అర్హులు వీరే..<br/><br/>నేటి యువతతో పాటు, చిన్నారుల్లో జాతీయ భావాలను, వారి సృజనాత్మకతను వెలికితీయడంతో పాటు, భావి తరాల వారికి ఉత్తరం గురించి తెలియపర్చడానికి భారతీయ తపాలా శాఖ జాతీయ స్థాయిలో పోటీలను నిర్వహిస్తున్నది. ఈ పోటీలను రెండు విభాగాల్లో నిర్వహిస్తున్నారు. 18 సంవత్సరాల లోపు బాలబాలికలకు ఒక విభాగంలో, 18 సంవత్సరాలు వయస్సు దాటిన వారికి మరో విభాగంగా విభజించారు. ఉత్తరం రాసేవారు స్వదస్తూరితో ఉత్తరం రాయడంతో పాటు, తప్పకుండా తమ వయస్సు వివరాలను పొందుపర్చాలి. ఉత్తరాల పోటీల్లో పాల్గొన్న వారి వయస్సు నిర్ధారణ ఆధారంగా విభజించి ఉత్తరాలను పరిశీలిస్తారు. ఉత్తరంపై శిర్షీకను రాసేటప్పుడు ఇన్‌ల్యాండ్ లెటర్‌పై 500 పదాలకు మించకుండా, ఏ4 సైజ్ పేపర్ అయితే వెయ్యి పదాలకు మించకుండా ఉత్తరం రాసి ఎన్వలప్ కవర్‌లో పోస్ట్ చేసి పూర్తి వివరాలకు జిల్లా కేంద్రంలోని తపాలా కార్యాలయాలను సంప్రదించాలి.<br/><br/>ఈ నెల 30 వరకు గడువు..<br/><br/>తపాలా శాఖ నిర్వహిస్తున్న ఉత్తరాల పోటీల్లో పాల్గొనే వారు ఉత్తరాలను పోస్టులో పంపడానికి ఈ నెల 30 వరకు గడువు విధించారు. ఈ పోటీలో పాల్గొనే వారు జాతిపిత గాంధీజీ గురించి ఉత్తరాలు రాయాల్సి ఉంటుంది. దేశ వ్యాప్తంగా నిర్వహిస్తున్న ఈ పోటీల్లో పాల్గొనేవారు ఆయా ప్రాతీయ భాషల్లో ఉత్తరాలను రాయవచ్చు. దీంతో పాటు హిందీ, ఇంగ్లిష్ భాషల్లో సైతం ఉత్తరాలు రాయవచ్చు. రాష్ట్రస్థాయిలో విజేతలుగా నిలిచిన వారిని జాతీయ స్థాయికి పంపిస్తారు.<br/><br/>పోస్టు చేయాల్సిన చిరునామా...<br/>చీఫ్ పోస్టు మాస్టర్ జనరల్,<br/>తెలంగాణ సర్కిల్, అబిడ్స్, హైదరాబాద్</p>
    </article>
  </body>
</html>