<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/25/pytannya-stalogo-rozvytku-predstavnyk-proon-v-ukrayini-rozpoviv-navishho-i-naskilky-tse-vazhlyvo/"/>
    <meta property="og:site_name" content="Рубрика"/>
    <meta property="article:published_time" content="2019-11-25T09:00:39+00:00"/>
    <meta property="og:title" content="Питання сталого розвитку: представник ПРООН в Україні розповів, навіщо і наскільки це важливо"/>
    <meta property="og:description" content="Цілі сталого розвитку – це спільне завдання, яке ми маємо виконати, щоб передати нашим нащадкам комфортний і придатний для життя світ. Завдання складне, воно потребує нових підходів і обізнаності. Особливо серед представників влади, бізнесу і громадськості, які повинні в партнерстві реагувати на надзвичайно складні виклики сьогодення. Про це заявив керівник Програми розвитку ООН з досягнення Цілей […]"/>
  </head>
  <body>
    <article>
      <h1>Питання сталого розвитку: представник ПРООН в Україні розповів, навіщо і наскільки це важливо</h1>
      <address><time datetime="2019-11-25T09:00:39+00:00">25 Nov 2019, 09:00</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/1-92-860x580-c-1.jpg"/>
      </figure>
      <p>Фото UA: Українське радіо<br/><b><b>Цілі сталого розвитку – це спільне завдання, яке ми маємо виконати, щоб передати нашим нащадкам комфортний і придатний для життя світ. Завдання складне, воно потребує нових підходів і обізнаності. Особливо серед представників влади, бізнесу і громадськості, які повинні в партнерстві реагувати на надзвичайно складні виклики сьогодення.</b></b></p>
      <p>Про це заявив керівник Програми розвитку ООН з досягнення Цілей сталого розвитку в регіонах <b>Мустафа Саіт-Аметов </b>в ефірі UA: Українське радіо.</p>
      <p>«Наше суспільство, наша економіка і наш вплив на довкілля мають бути такими, щоб подолати існуючі кризи і не генерувати нові. Насправді йдеться не тільки про екологію, а й про економіку, фінанси, соціальний розвиток. Отже маємо розумно підходити до свого розвитку сьогодні», – наголосив він.</p>
      <p>Майже п’ять років тому на зустрічі вищого рівня в ООН у Нью-Йорку представники 193 країн ухвалили нову глобальну програму <b><i>«Перетворення нашого світу: Порядок денний в галузі сталого розвитку на період до 2030 року».</i></b> Порядок включає 17 Цілей сталого розвитку і 169 завдань. Фактично визначено перелік нових орієнтирів для розвитку світу: подолання бідності й голоду, забезпечення здорового способу життя та сприяння благополуччю для всіх у будь-якому віці, забезпечення всеохоплюючої і якісної освіти, доступ до чистих джерел енергії, розвиток інфраструктури і сприяння інноваціям, перехід до раціональних моделей споживання і виробництва, боротьба зі зміною клімату та її наслідками, збереження морських ресурсів та відновлення екосистем суші тощо.</p>
      <p>«Усі цілі дуже тісно взаємопов’язані між собою, тому зусилля для їх досягнення повинні носити комплексний характер», – впевнений Мустафа Саіт-Аметов.</p>
      <p>Він також нагадав про Ціль 17. Партнерство заради сталого розвитку, яка є «ключем до досягнення Цілей сталого розвитку – 2030». І закликав кожного будувати партнерство задля вирішення проблем в економічній, екологічній чи соціальній сфері.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FUkrainianradioua%2Fvideos%2F816274318810071%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p> </p>
      <p>Відповідаючи на запитання ведучої, <b>що конкретно люди на місцях можуть зробити задля сталого розвитку</b>, Мустафа Саіт-Аметов навів приклад – підвищення енергоефективності в житловому секторі, де сьогодні витрачається велика кількість енергії через застаріле обладнання.</p>
      <p>«У кожному багатоквартирному будинку є співвласники – вони разом несуть відповідальність за те, в якому стані знаходиться їхнє житло, скільки воно споживає енергії протягом опалювального сезону і скільки витрачається коштів. Об’єднавши зусилля, створивши ОСББ, розробивши проект модернізації свого житла, залучивши, наприклад, грант із Фонду енергоефективності, вони з одного боку – мінімізують витрати й заощаджують, з іншого – роблять свій внесок у досягнення більш глобальних цілей, як-от – зменшення енергоспоживання і викидів, а також боротьба з кліматичними змінами», – пояснив він.</p>
      <p>Утім, за його словами, будь-які дії потребують обізнаності. Отже зараз ПРООН в Україні втілює проект <b><i>«Електроне навчання задля сталого розвитку»</i></b> за фінансової підтримки уряду Німеччини через Deutsche Gesellschaft für Internationale Zusammenarbeit (GIZ) GmbH. Зокрема, працює над розробкою трьох онлайн-курсів, які будуть доступні всім охочим дізнатися про сталий розвиток. Але, насамперед, вони будуть спрямовані на державних посадовців усіх рівнів – аж до окремої громади, до місцевого самоврядування, а також на малий і середній бізнес та громадських активістів.</p>
      <p>«Насправді, сьогодні освіта у галузі сталого розвитку є найактуальнішим завданням», – наголосив керівник ПРООН з досягнення Цілей сталого розвитку в регіонах.</p>
      <p>Нагадаємо, <a href="https://rubryka.com/2019/11/25/v-proon-pidtverdyly-pidtrymku-u-vidnovlenni-reformuvanni-j-ekonomichnomu-zrostanni-ukrayiny/">Регіональна очільниця ПРООН підтвердила підтримку у відновленні, реформуванні й економічному зростанні України.</a></p>
    </article>
  </body>
</html>