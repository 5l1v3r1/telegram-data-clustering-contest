<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521171-rozbresk-potvrdi-se-lagardeove-stabilnejsi-vyhlidky-eurozony/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T09:19:09+00:00"/>
    <meta property="og:title" content="Rozbřesk: Potvrdí se Lagardeové stabilnější vyhlídky eurozóny?"/>
    <meta property="og:description" content="Christine Lagardeová by měla v nové roli tento týden dostat kompletní předvánoční obrázek ekonomiky eurozóny. Potvrdí se, že Německo a s ním i eurozóna jsou z nejhoršího venku? V uplynulém týdnu listopadové podnikatelské nálady PMI potvrdily určitou st..."/>
  </head>
  <body>
    <article>
      <h1>Rozbřesk: Potvrdí se Lagardeové stabilnější vyhlídky eurozóny?</h1>
      <address><time datetime="2019-11-25T09:19:09+00:00">25 Nov 2019, 09:19</time> by <a rel="author">Patria</a></address>
      <p><b>Christine Lagardeová by měla v nové roli tento týden dostat kompletní předvánoční obrázek <a href="https://www.kurzy.cz/makroekonomika/">ekonomiky</a> <a href="https://www.kurzy.cz/tema/eurozona/">eurozóny</a>. Potvrdí se, že Německo a s ním i <a href="https://www.kurzy.cz/tema/eurozona/">eurozóna</a> jsou z nejhoršího venku? V uplynulém týdnu listopadové podnikatelské nálady <a href="https://www.kurzy.cz/tema/pmi/">PMI</a> potvrdily určitou stabilizaci <a href="https://www.kurzy.cz/makroekonomika/">ekonomiky</a> <a href="https://www.kurzy.cz/tema/eurozona/">eurozóny</a> s blížícím se koncem roku. V klíčové německé <a href="https://www.kurzy.cz/makroekonomika/">ekonomice</a> podruhé v řadě vzrostla podnikatelská nálada v <a href="https://www.kurzy.cz/makroekonomika/prumysl/">průmyslu</a>. I když velice mírně z extrémně nízkých úrovní a současně se dál zhoršoval sentiment v sektoru služeb - i tak je čísla třeba vnímat spíše pozitivně. Mírní strach z toho, že stabilizace <a href="https://www.kurzy.cz/makroekonomika/prumysl/">průmyslu</a> ke konci třetího kvartálu byla jen důsledkem předzásobení se v rámci příprav na chaotický <a href="https://www.kurzy.cz/brexit/">brexit</a>. Zdá se, že ne úplně.</b><br/><br/>A v tomto týdnu to mohou ještě potvrdit další čísla. Dnes to bude index německé podnikatelské nálady Ifo (který uplynulý měsíc stagnoval), zítra německá spotřebitelská nálada a ve středu podnikatelské nálady Evropské komise. Pokud se zvěsti o stabilizaci Německa budou potvrzovat, je to pro novou šéfku <a href="https://www.kurzy.cz/tema/ecb/">ECB</a> jenom dobře.</p>
      <p>Na druhou stranu i lepší zprávy nezmění celkový velký obrázek, který dál ukazuje na velice slabý růst Německa (0,8 %) i celé <a href="https://www.kurzy.cz/tema/eurozona/">eurozóny</a> (1,0 %) v příštím roce. Za takových podmínek <a href="https://www.kurzy.cz/tema/eurozona/">eurozóna</a> zůstane i nadále nízkoinflačním klubem, což potvrdí hned tento <a href="https://www.kurzy.cz/obec/patek/">pátek</a> čerstvé listopadové odhady <a href="https://www.kurzy.cz/makroekonomika/inflace/">inflace</a> (0,9 %). <br/><br/>Výnos německého bundu v posledních týdnech ocenil nižší rizika a nejistoty spojené s eurovým růstem a vyšplhal se z -0,75 % (začátek září) až k -0,35 %. Sílu k dalšímu růstu ale i přes stabilnější vyhlídky bude sbírat těžko. <br/><b><br/>TRHY</b></p>
      <p>
        <b><a href="https://www.kurzy.cz/kurzy-men/">CZK</a> a <a href="https://www.kurzy.cz/dluhopisy/">dluhopisy</a></b>
      </p>
      <p><a href="https://www.kurzy.cz/koruna/">Česká koruna</a> se po ránu pokouší tlačit pod 25,50 <a href="https://www.kurzy.cz/kurzy-men/aktualni/CZK-EUR/">EUR/CZK</a> povzbuzena novým optimismem na akciových trzích, za kterým stojí vítězství pro-demokratických kandidátů v Hongkongu a současně revitalizace nadějí na obchodní dohodu mezi Čínou a USA (pozitivní komentáře amerických vyjednavačů přes víkend). Na druhé <a href="https://volby.kurzy.cz/strany">straně</a> ji bude držet v defenzivě pokračující napětí na sousedním forintu. <br/><b><i><br/>Zahraniční <a href="https://www.kurzy.cz/forex/">forex</a></i></b></p>
      <p>Velmi klidné období, které zdobilo hlavní devizové trhy minulý týden, může pokračovat i tento týden, neboť kalendář očekávaných událostí je (až na výjimky jako je dnešní index Ifo) vcelku nezajímavý.</p>
      <p>Situace však může být zajímavější ve střední <a href="https://www.kurzy.cz/tema/evropa/">Evropě</a>, kde se ke slabému forintu přidává zlotý. Také polská měna začíná mít strach ze své centrální banky, neboť s ohledem na zvolna zpomalující ekonomiku a <a href="https://www.kurzy.cz/makroekonomika/inflace/">inflaci</a> začínají narůstat spekulace na redukci sazeb ze <a href="https://volby.kurzy.cz/strany">strany</a> NBP.</p>
      <related>
        <h4>Příbuzné stránky</h4>
        <a href="https://www.kurzy.cz/tema/5660278.html"/>
        <a href="https://www.kurzy.cz/tema/5352617.html"/>
        <a href="https://www.kurzy.cz/zpravy/430009-rozbresk-pmi-nejspise-potvrdi-dobrou-kondici-ekonomiky-vetsiny-zemi-eurozony/"/>
        <a href="https://www.kurzy.cz/tema/4843917.html"/>
        <a href="https://www.kurzy.cz/tema/4886322.html"/>
        <a href="https://www.kurzy.cz/tema/4886272.html"/>
        <a href="https://www.kurzy.cz/tema/4530711.html"/>
        <a href="https://www.kurzy.cz/tema/4457284.html"/>
        <a href="https://www.kurzy.cz/zpravy/418879-rozbresk-po-inflaci-by-i-mzdy-meli-potvrdit-blizici-se-konec-intervenci/"/>
        <a href="https://www.kurzy.cz/zpravy/418480-rozbresk-yellenova-potvrdila-breznovy-rust-sazeb-dolar-ale-neni-schopen-dal-posilit/"/>
        <a href="https://www.kurzy.cz/zpravy/418879-rozbresk-po-inflaci-by-i-mzdy-mely-potvrdit-blizici-se-konec-intervenci/"/>
        <a href="https://www.kurzy.cz/tema/4422053.html"/>
      </related>
    </article>
  </body>
</html>