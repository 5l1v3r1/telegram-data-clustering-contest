<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549833.html/%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%A7%D9%85%D8%B1%D8%A7%D8%B1-%D9%85%D8%B9%D8%A7%D8%B4-%D8%B9%D8%AF%D9%87-%D8%A7%DB%8C-%D8%B1%D8%A7-%D8%B3%D8%AE%D8%AA-%D8%AA%D8%B1-%D9%85%DB%8C-%DA%A9%D9%86%D8%AF--%D9%85%D8%B1%D8%AF%D9%85-%D9%85%D8%A7-%D9%87%D9%85%D9%87-%D8%A8%D8%B3%DB%8C%D8%AC%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T09:21:00+00:00"/>
    <meta property="og:title" content="گرانی بنزین امرار معاش عده‌ای را سخت‌تر می‌کند/ مردم ما همه بسیجی هستند"/>
    <meta property="og:description" content="حجت‌الاسلام مروی با اشاره به اینکه گرانی بنزین امرار معاش عده‌ای را سخت‌تر می‌کند گفت: در این قضیه عده‌ای فریب‌خورده و اغتشاش‌گر بودند اما ملت بزرگ ایران حقیقتاً با صبوری و استقامت با وجود مشکلاتشان این تصمیم نظام را پذیرفتند."/>
  </head>
  <body>
    <article>
      <h1>گرانی بنزین امرار معاش عده‌ای را سخت‌تر می‌کند/ مردم ما همه بسیجی هستند</h1>
      <h2>تولیت آستان قدس رضوی:</h2>
      <address>
        <time datetime="2019-11-25T09:21:00+00:00">25 Nov 2019, 09:21</time>
      </address>
      <p>حجت‌الاسلام مروی با اشاره به اینکه گرانی بنزین امرار معاش عده‌ای را سخت‌تر می‌کند گفت: در این قضیه عده‌ای فریب‌خورده و اغتشاش‌گر بودند اما ملت بزرگ ایران حقیقتاً با صبوری و استقامت با وجود مشکلاتشان این تصمیم نظام را پذیرفتند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ حجت‌الاسلام احمد مروی، تولیت آستان قدس رضوی شب گذشته در همایش بسیجیان مدافع حرم رضوی که در حرم مطهر رضوی برگزار شد، گفت: عده‌ای بعد از جنگ گفتند که دیگر نیازی به بسیج نیست اما رهبر معظم انقلاب با صلابت، روشن‌بینی و ژرف‌نگری خود این یادگار امام راحل را صیانت کرده و آن را گسترش دادند.</p>
      <p>وی با بیان اینکه بسیج یک جریان نظامی نیست، بلکه یک فکر و یک جهان‌بینی است که در همه عرصه‌ها باید وجود داشته باشد، افزود: اگر بسیج نبود معلوم نبود سرنوشت جنگ ما چه می‌شد، حضور بسیج در جنگ پیروزی و سرافرازی را برای ملت و کشور به ارمغان آورد.</p>
      <p>
        <b>بسیج یک تفکر و عمل جهادی است</b>
      </p>
      <p>حجت‌الاسلام مروی اظهار کرد: بسیج یک تفکر و عمل جهادی است و جهادی عمل کردن یعنی کار برخواسته از ایمان و استفاده از همه ظرفیت‌ها برای خدمت به مردم است.</p>
      <p>تولیت آستان قدس رضوی با اشاره به اینکه مدیریت در کشور باید جهادی و برخواسته از ایمان باشد، بیان کرد: اگر بخواهیم در کشور پیشرفت کنیم باید مدیر جهادی داشته باشیم، چرا که مدیر جهادی از همه ‌ظرفیت‌هایش استفاده می‌کند.</p>
      <p>وی متذکر شد: ما هرجا که منافع ملی را بر منافع شخصی و جناحی ترجیح دادیم، پیشرفت کردیم و باید در همه حوزه‌های سیاسی، اقتصادی، اجتماعی و فرهنگی الگوی خود را بسیج قرار دهیم.</p>
      <p>
        <b>مردم ما همه بسیجی هستند</b>
      </p>
      <p>حجت‌الاسلام مروی با اشاره به اینکه در این ۴۰ سال در برابر همه ترفندها و گزینه‌های خائنانه دشمن سربلند بیرون آمدیم، یادآور شد: مردم ما همه بسیجی هستند و زمانی که یک عده اغتشاشگر آشوب می‌کنند، این تفکر ملت بسیجی است که آن‌ها را سرجای خودشان می‌نشاند و از آن‌ها اعلام برائت می‌کنند.</p>
      <p>تولیت آستان قدس رضوی خاطرنشان کرد: عده ای از مردم در رنج و‌ سختی هستند، اما آن‌ها به‌خاطر انقلاب، کشور و رهبر انقلاب بر مشکلات و دشواری‌ها صبوری می‌کنند.</p>
      <p>وی افزود: مسئولان باید این صبوری مردم را مغتنم بشمارند و تمام تلاششان را برای به حداقل رساندن مشکلات مردم انجام دهند.</p>
      <p>حجت‌الاسلام مروی با اشاره به تصمیم موافق رهبر انقلاب در قضیه افزایش قیمت بنزین یادآور شد: امام خمینی(ره) نیز در زمان خودشان  به تصمیمات سران قوا احترام می‌گذاشتند و به‌عنوان تصمیم نظام آن را می‌پذیرفتند و رهبر انقلاب نیز در این تصمیم همین کار را کردند.</p>
      <p>
        <b>گرانی بنزین امرار معاش عده‌ای را سخت‌تر می‌کند</b>
      </p>
      <p>تولیت آستان قدس رضوی ادامه داد: در این قضیه عده‌ای فریب‌خورده و اغتشاش‌گر بودند اما ملت بزرگ ایران حقیقتاً با صبوری و استقامت با وجود مشکلاتشان این تصمیم نظام را پذیرفتند.</p>
      <p>وی با اشاره به اینکه گرانی بنزین امرار معاش عده‌ای را سخت‌تر می‌کند، تاکید کرد: به سران قوا عرض می‌کنم که مردم تصمیم شما را پذیرفتند و آن را تحمل می‌کنند، اما شما نگذارید بیشتر به آن‌ها فشار وارد شود و عده‌ای سودجو به سفره‌ مردم دست‌درازی کنند.</p>
      <p>حجت‌الاسلام مروی تصریح کرد: هر قوه‌ای به تناسب وظیفه و مسئولیتی که دارد، نباید اجازه دهد به مردم مظلوم، نجیب و‌ صبور ما فشار بیاید، مردم ما سختی‌ها را تحمل می‌کنند، اما این بدان معنا نیست که ما تلاش خودمان را برای بهبود وضعیت آن‌ها انجام ندهیم.</p>
      <p>تولیت آستان قدس رضوی خطاب به بسیجیان گفت: شما آرامش و امنیت در حرم را برای زائرین فراهم می‌کنید و این مورد پسند حضرت رضا(ع) است.</p>
      <p>وی اظهار کرد: من اطلاع دارم که یک فضای مناسب برای استراحت ندارید و در دستور کار هست که یک فضایی با حداقل امکانات آسایشی برای شما فراهم کنیم.</p>
      <p>حجت‌الاسلام مروی خاطرنشان کرد: با زائران باید با کرامت و خوش‌رویی رفتار کنید، حتی اگر کاسه‌ صبرتان لبریز شد نباید روی به پرخاش بیاورید.</p>
      <p>وی امنیت حرم را مسئله بسیار مهمی دانست و افزود: امر به‌معروف و نهی از منکر را باید الگوی خود در رفتار با زائران قرار دهید.</p>
      <p>انتهای پیام/</p>
    </article>
  </body>
</html>