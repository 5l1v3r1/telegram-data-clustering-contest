<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-educatie-23512696-bistrita-nasaud-nou-protest-contra-profesorului-condamnat-pentru-batut-elevi-acesta-nu-reusit-intre-scoala-nici-jandarmii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T09:11:00+00:00"/>
    <meta property="og:title" content="Bistrița-Năsăud: Nou protest contra profesorului condamnat pentru că a bătut elevi. Acesta nu a reușit să intre în școală nici cu jandarmii"/>
    <meta property="og:description" content="Zeci de părinţi ai elevilor care frecventează şcoala din comuna bistriţeană Şanţ s-au adunat din nou, luni dimineaţa, în faţa unităţii de învăţământ, pentru a protesta faţă de"/>
  </head>
  <body>
    <article>
      <h1>Bistrița-Năsăud: Nou protest contra profesorului condamnat pentru că a bătut elevi. Acesta nu a reușit să intre în școală nici cu jandarmii</h1>
      <address><time datetime="2019-11-25T09:11:00+00:00">25 Nov 2019, 09:11</time> by <a rel="author">G.S.</a></address>
      <p><b>Zeci de părinţi ai elevilor care frecventează şcoala din comuna bistriţeană Şanţ s-au adunat din nou, luni dimineaţa, în faţa unităţii de învăţământ, pentru a protesta faţă de profesorul de sport condamnat pentru purtare abuzivă, care a anunţat că se întoarce pentru a-şi relua activitatea după mai multe luni de concediu medical, transmite Agerpres.<br/></b><br/>Şi copiii s-au alăturat, din curtea şcolii, acestui protest, ei scandând "Nu te vrem", alături de părinţi.<br/><br/>Faţă de săptămâna trecută, Inspectoratul de Jandarmi Judeţean Bistriţa-Năsăud a trimis, luni, la şcoala din comuna Şanţ, mai multe efective, care au încercat să menţină liberă calea de acces spre direcţiunea şcolii.<br/><br/>Punctul culminant s-a înregistrat puţin după ora 8,00, când profesorul condamnat pentru purtare abuzivă a ajuns în faţa şcolii, adus cu maşina de părinţii săi, moment în care protestatarii au blocat accesul spre şcoală şi au început să se agite.<br/><br/>Directorul şcolii din comuna Şanţ a ieşit în faţa unităţii de învăţământ pentru a sta de vorbă cu profesorul de sport şi a-i cere actele necesare.<br/><br/>Directorul a constatat că de pe documentul prezentat de cadrul didactic lipseşte menţiunea "apt pentru a profesa" şi l-a informat că, în aceste condiţii, nu îşi poate relua activitatea.<br/><br/>Profesorul a încercat, la un moment dat, să intre în şcoală, cu ajutorul jandarmilor, însă nu a reuşit, astfel că, în cele din urmă, s-a urcat înapoi în maşina părinţilor săi şi a plecat, spunând că va reveni a doua zi.<br/><br/>Părinţii elevilor de la şcoala din comuna Şanţ ameninţă că, în momentul în care profesorul va fi reprimit la clasă, ei nu îşi vor mai lăsa copiii să vină la şcoală, pentru că se tem pentru integritatea fizică a acestora.<br/><br/>La şcoala din comuna Şanţ a fost prezent, luni dimineaţa, şi un reprezentant al Inspectoratului Şcolar Judeţean Bistriţa-Năsăud, care le-a spus părinţilor că se va face o înştiinţare către Ministerul Educaţiei în legătură cu situaţia creată.<br/><br/>Protestele la această şcoală au început joia trecută, zi în care a apărut pentru prima dată zvonul că profesorul condamnat pentru purtare abuzivă se va întoarce la muncă. Acesta nu a venit la şcoală nici joi, nici vineri.<br/><br/>Şefa Inspectoratului Şcolar Judeţean Bistriţa-Năsăud, Camelia Tabără, a declarat joia trecută, pentru Agerpres, că i-a recomandat directorului de la şcoala din comuna Şanţ să nu permită profesorului de sport să îşi reia orele dacă nu are toate avizele de la medicina muncii.<br/><br/>"M-au sunat şi primarul, şi directorul, mi-au spus (despre întoarcerea profesorului la catedră - n.r.). Din punctul meu de vedere, în acest moment, Maternik poate să intre în şcoală numai şi numai dacă are avizul de la medicina muncii. Medicina muncii înseamnă un medic care spune că e apt de a intra în sala de clasă, şi el o va spune dacă va spune şi psihologul sau psihiatrul. Medicul de medicina muncii ştie că acolo sunt probleme şi poate să ceară şi avize suplimentare - şi eu cred că le va cere, şi, în momentul în care medicul spune că nu poate să intre, nu o să intre în sala de clasă", a afirmat Tabără.<br/><br/>În luna martie, profesorul de educaţie fizică Vasile Maternik a fost condamnat de Judecătoria Năsăud la patru luni de închisoare pentru purtare abuzivă, pentru agresarea a doi elevi, cu amânarea aplicării pedepsei pe un termen de supraveghere de 2 ani de la data rămânerii definitive a hotărârii.<br/><br/>Hotărârea a rămas definitivă după ce, în data de 5 septembrie, Curtea de Apel Cluj a respins ca nefondat apelul înaintat de către profesor.<br/><br/>În luna iulie, pe rolul Judecătoriei Năsăud a fost înregistrat un nou dosar în care Vasile Maternik este acuzat de purtare abuzivă de către alţi doi elevi, de data aceasta în proces constituindu-se ca parte civilă şi şcoala din comuna Şanţ.</p>
    </article>
  </body>
</html>