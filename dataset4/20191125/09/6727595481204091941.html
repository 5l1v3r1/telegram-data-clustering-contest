<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/nationalist-congress-party-ncp-leader-chhagan-bhujbal-reaches-maharashtra-deputy-chief-minister-ajit-pawars-residence.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T09:34:00+00:00"/>
    <meta property="og:title" content="അജിത് പവാറിനെ കാണാന്‍ പ്രമുഖ നേതാവിനെ തന്നെ അയച്ച് ശരത് പവാര്‍; ഈ നീക്കത്തില്‍ അജിത് രാജി സമര്‍പ്പിക്കുമോ?"/>
    <meta property="og:description" content="Ajit Pawar Ajith Pawar Maharashtra National News NCP Sharad Pawar India ദേവേന്ദ്ര ഫഡ്‌നാവിസും അജിത്ത് പവാറും ഗവര്‍ണര്‍ക്ക് നല്‍കിയ കത്തുകള്‍ ഇന്ന് സുപ്രീം കോടതി പരിശോധിക്"/>
  </head>
  <body>
    <article>
      <h1>അജിത് പവാറിനെ കാണാന്‍ പ്രമുഖ നേതാവിനെ തന്നെ അയച്ച് ശരത് പവാര്‍; ഈ നീക്കത്തില്‍ അജിത് രാജി സമര്‍പ്പിക്കുമോ?</h1>
      <address><time datetime="2019-11-25T09:34:00+00:00">25 Nov 2019, 09:34</time> by <a rel="author">ന്യൂസ് ഡെസ്‌ക്</a></address>
      <p>ദേവേന്ദ്ര ഫഡ്‌നാവിസും അജിത്ത് പവാറും ഗവര്‍ണര്‍ക്ക് നല്‍കിയ കത്തുകള്‍ ഇന്ന് സുപ്രീം കോടതി പരിശോധിക്കാനിരിക്കെ അവസാന നിമിഷം അജിത് പവാറിനെ ഒന്നു കൂടി കാണാന്‍ പ്രമുഖ നേതാവിനെ അയച്ച് എന്‍.സി.പി അദ്ധ്യക്ഷന്‍ ശരത് പവാര്‍. 54ല്‍ 52 എം.എല്‍.എമാരും എന്‍.സി.പി പക്ഷത്തേക്ക എത്തിയതോടെ അജിത് പവാര്‍ ക്ഷീണിച്ചെന്ന് വിലയിരുത്തുന്ന ഘട്ടത്തിലാണ് ശരത് പവാറിന്റെ ഈ നീക്കം.</p>
      <p>മുതിര്‍ന്ന നേതാവ് ചഗന്‍ ഭുജ്ബലിനെയാണ് അജിത് പവാറിനെ സന്ദര്‍ശിക്കാന്‍ ശരത് പവാര്‍ അയച്ചത്. ഭുജ്ബല്‍ അജിത് പവാറിന്റെ വീട്ടിലെത്തി കഴിഞ്ഞു. എന്‍.സി.പിയിലേക്ക് അജിതിനെ മടക്കികൊണ്ടുവരാനുള്ള ഉത്തരവാദിത്വമാണ് ഭുജ്ബലിന് ശരത് പവാര്‍ നല്‍കിയിരിക്കുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/bjp-fields-narayanan-rane-for-secure-majority-at-maharashtra.html?utm_source=doolnews&amp;utm_medium=related"/>
      </related>
      <p>ഒരു എന്‍.സി.പി എം.എല്‍.എ മാത്രമാണ് അജിത് പവാറിനെ ഇപ്പോള്‍ പിന്തുണക്കുന്നത്. ഈ ഘട്ടത്തില്‍ അജിത് പവാര്‍ എന്‍.സി.പിയിലേക്ക് മടങ്ങാനുള്ള തീരുമാനം എടുത്തേക്കാനുള്ള സാധ്യതയുണ്ട്. ആ സാധ്യതയെ നടപ്പില്‍ വരുത്താനുള്ള ഉത്തരവാദിത്വമാണ് ഭുജ്ബലിന് ശരത് പവാര്‍ നല്‍കിയിരിക്കുന്നത്.</p>
      <related>
        <a href="https://www.doolnews.com/shiv-sena-congress-ncp-mlas-have-signed-affidavits-to-the-apex-court837.html?utm_source=doolnews&amp;utm_medium=related"/>
      </related>
      <p>ശിവസേന-എന്‍.സി.പി-കോണ്‍ഗ്രസ് സഖ്യം സര്‍ക്കാര്‍ രൂപീകരണത്തിനുള്ള കേവല ഭൂരിപക്ഷം നേടിയെന്നാണ്‌ സൂചന. 150 എം.എല്‍.എമാരുടെ പിന്തുണയുണ്ടെന്നു വ്യക്തമാക്കുന്ന സത്യവാങ്മൂലങ്ങളുമായി ഇവര്‍ തിങ്കളാഴ്ച സുപ്രീം കോടതിയെ സമീപിക്കുമെന്ന് സി.എന്‍.എന്‍ ന്യൂസ് 18 റിപ്പോര്‍ട്ട് ചെയ്തു.</p>
      <p>ശിവസേനയുടെ 56, കോണ്‍ഗ്രസിന്റെ 44, എന്‍.സി.പിയുടെ 50 എം.എല്‍.എമാര്‍ ഒപ്പിട്ട സത്യവാങ്മൂലങ്ങളാണ് ഇവരിന്നു കോടതിയില്‍ സമര്‍പ്പിക്കുക. ഇതില്‍ ശിവസേനയുടെയും കോണ്‍ഗ്രസിന്റെയും എല്ലാ എം.എല്‍.എമാരുടെയും ഒപ്പുകള്‍ ലഭിച്ചിട്ടുണ്ട്.</p>
      <p>സര്‍ക്കാര്‍ രൂപീകരിക്കുന്നതിനു ശിവസേന-എന്‍.സി.പി-കോണ്‍ഗ്രസ് സഖ്യത്തിനൊപ്പമാണു തങ്ങളെന്നു വ്യക്തമാക്കുന്നതാണ് എം.എല്‍.എമാര്‍ ഒപ്പിട്ട സത്യവാങ്മൂലങ്ങള്‍.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/-lcaQSaTRQI" width="560" height="315" data-service="Youtube" scrolling="no"/>
      </figure>
    </article>
  </body>
</html>