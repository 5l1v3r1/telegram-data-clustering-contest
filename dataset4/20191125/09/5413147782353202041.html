<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilizujeme.cz/clanky/oneplus-7t-recenze"/>
    <meta property="og:site_name" content="Mobilizujeme"/>
    <meta property="article:published_time" content="2019-11-25T09:45:34+00:00"/>
    <meta property="og:title" content="Recenze OnePlus 7T: když chcete absolutní spokojenost"/>
    <meta property="og:description" content="Společnost OnePlus nás na konci roku 2019 počastovala hned dvěma novými telefony: OnePlus 7T a OnePlus 7T Pro. Vzhledem k tomu, že druhý jmenovaný je jen půl roku starý OnePlus 7 Pro s novějším"/>
  </head>
  <body>
    <article>
      <h1>Recenze OnePlus 7T: když chcete absolutní spokojenost</h1>
      <address><time datetime="2019-11-25T09:45:34+00:00">25 Nov 2019, 09:45</time> by <a rel="author">Jakub Fišer</a></address>
      <p>Společnost OnePlus nás na konci roku 2019 počastovala hned dvěma novými telefony: OnePlus 7T a OnePlus 7T Pro. Vzhledem k tomu, že druhý jmenovaný je jen půl roku starý OnePlus 7 Pro s novějším hardwarem, zaujal nás spíše model OnePlus 7T. Pojďme si jej v naší recenzi přiblížit a ukázat, v čem se OnePlus zase o kousek posunul statusu Nejlepší smartphone současnosti.</p>
      <h3>Kapitoly článku:</h3>
      <ul>
        <li>1. Úvod, parametry, vzhled</li>
        <li>
          <a href="https://mobilizujeme.cz/clanky/oneplus-7t-recenze/2">2. Displej, prostředí, baterie</a>
        </li>
        <li>
          <a href="https://mobilizujeme.cz/clanky/oneplus-7t-recenze/3">3. Fotoaparát a snímky, zhodnocení</a>
        </li>
      </ul>
      <figure>
        <img src="https://mobilizujeme.cz/wp-content/uploads/2019/11/oneplus-7t-recenze-obr1.jpg"/>
      </figure>
      <p>Sympatického výrobce OnePlus asi není třeba nějak obšírné představovat. Firma se narodila v Číně a tvoří pod křídly společnosti Oppo. Patrná je snaha zaujmout zákazníky především v Asii a Severní Americe, kde má silnější fanouškovskou základnu než třeba v Evropě. Námi testovaný OnePlus 7T je nový kousek s maximálním výkonem, poctivým trendy designem a také pořád celkem přijatelnou cenou. Ambice zůstávají každý půlrok stejné, v čem se ale OnePlus hmatatelně zlepšil?</p>
      <h3>OnePlus 7T: specifikace</h3>
      <table bordered="">
        <tr>
          <th>Konstrukce</th>
          <td>sklo a kov, 160,9 x 74,4 x 8,1, 190 g</td>
        </tr>
        <tr>
          <th>Displej</th>
          <td>6,55″, Fluid AMOLED, HDR10+, 90 Hz, 2400 x 1080 px, poměr stran 20:9, jemnost 402 ppi</td>
        </tr>
        <tr>
          <th>Operační systém</th>
          <td>Android 10 + OxygenOS 10</td>
        </tr>
        <tr>
          <th>Procesor</th>
          <td>8jádrový, 2,96 GHz, Qualcomm Snapdragon 855+</td>
        </tr>
        <tr>
          <th>Paměť</th>
          <td>8 GB RAM, úložiště 128 GB, nemá microSD slot</td>
        </tr>
        <tr>
          <th>Fotoaparát</th>
          <td>trojitý (48 Mpx hlavní + 16 Mpx širokoúhlý 120° + 12 Mpx teleobjektiv), clona f/1.6 + f/2.2 + f/2.2, OIS, EIS, 2x optický zoom, duální LED blesk; přední 16 Mpx, clona f/2.0, EIS</td>
        </tr>
        <tr>
          <th>LTE</th>
          <td>800, 900, 1800, 2100, 2600 MHz</td>
        </tr>
        <tr>
          <th>Technologie</th>
          <td>Dual SIM, Bluetooth 5.0, NFC, Wi-Fi, GPS, USB-C, čtečka otisků v displeji, čtečka obličeje</td>
        </tr>
        <tr>
          <th>Baterie</th>
          <td>3 800 mAh, rychlonabíjení Warp Charge (30 W)</td>
        </tr>
        <tr>
          <th>Cena a dostupnost</th>
          <td>15 990 Kč, říjen 2019</td>
        </tr>
      </table>
      <p>Produkt můžete zakoupit na <a href="https://www.alza.cz/oneplus-7t?dq=5682682">Alza.cz</a>.</p>
      <h3>Něco neokoukaného, něco pěkného</h3>
      <p>První překvapení si výrobce připravil okamžitě při pohledu na prodejní balení. To je totiž ohromné a zcela vystupuje z davu ostatních výrobců, kteří se až na výjimky snaží prodávat telefon v co nejmenším prodejním balení. Zato krabička od OnePlus 7T je velká a správně klubově červená, takže když si budete s takovým rudým blokem vykračovat po ulici, pohledů kolemjdoucích jistě neujdete.</p>
      <figure>
        <img src="https://mobilizujeme.cz/wp-content/uploads/2019/11/oneplus-7t-recenze-obr5.jpg"/>
      </figure>
      <p>Po vybalení na vás čeká neméně krásný stroj s oblázkovitým, ale přesto velmi tenkým tělem. Do naší redakce doputoval smartphone v gradientní modré, která je jedním slovem úžasná a dává všem výrobcům jasný signál: když chcete gradient, takhle to má vypadat! Navíc telefon je skutečně výrazný a kromě displeje s kapkovitým výřezem zaujme třeba i velkým kruhovým modulem pro trojitou soustavu fotoaparátů.</p>
      <p>Záda jsou jak již bylo řečeno zaoblená, a tak telefon velmi dobře padne do ruky; tomu přispívá i notně protáhlý poměr stran 20:9. Hřbet telefonu je vyveden v matné povrchové úpravě, až vám to může přijít jako hliník. Jednoduchou technikou poklepání však zjistíte, že to není kov, ale sklo, opracované do tzv. mléčného skla, jak velí nejnovější trend. Krása na pohled. Jen pozor, kvůli matným zádům se může nezřídka stát, že vám telefon z držení vypadne. Klouže totiž dost a prakticky po všem; jistou záchranou tak může být lesklý kryt z měkkého plastu, který kromě dalších povinností najdete v onom obřím balení.</p>
      <slideshow>
        <figure>
          <img src="https://mobilizujeme.cz/wp-content/uploads/2019/11/oneplus-7t-recenze-obr12.jpg"/>
        </figure>
        <figure>
          <img src="https://mobilizujeme.cz/wp-content/uploads/2019/11/oneplus-7t-recenze-obr11.jpg"/>
        </figure>
      </slideshow>
      <p>Zpracování jako takové je, jak už jste asi pochopili, na mistrné úrovni. U společnosti OnePlus, jak také jinak. Zkouškou zatlačení na prostředek zad se dozvíte, že pod sklem není žádné vakuum, a tabulka tak nijak nepruží. Kromě skla vzadu a vepředu je tu pak monolitická konstrukce z kovu, která drží skutečně pevně a ani silnější snaha o ohnutí telefonu neobstojí. Jednoduše dobrá práce.</p>
      <p>Po stránce konektorů a ovládacích prvků se telefon nijak neodlišuje od nepsaných pravidel cenové roviny. Až tedy na jeden bod. Tím je hardwarový přepínač stavu, kdy si můžete jednoduchým přepnutím jezdce zvolit režim bez zvuků a vibrací, nebo jen s vibracemi ale bez zvuku, případně úplně hlasitý včetně vibrací. Podobná vychytávka se dnes už moc nevidí a to je škoda.</p>
      <slideshow>
        <figure>
          <img src="https://mobilizujeme.cz/wp-content/uploads/2019/11/oneplus-7t-recenze-obr13.jpg"/>
        </figure>
        <figure>
          <img src="https://mobilizujeme.cz/wp-content/uploads/2019/11/oneplus-7t-recenze-obr8.jpg"/>
        </figure>
      </slideshow>
      <p>Vyjma toho je ale vše naprosto v pořádku. Zamykací tlačítko je ergonomicky napravo v místě palce, zato kolébka pro regulaci hlasitosti se přemístila nalevo. Dole je šuplíček pro dvě nanoSIMky, hlavní reproduktor (stereo telefon vykouzlí s pomocí sluchátka pro hovory) a nabíjecí vstup USB-C. Audiojack nehledejte, tomu už v této cenové relaci odzvonilo. Zrovna často nevidíme, aby měl telefon takto originální a přesto decentní a minimalistický vzhled. Jestli vás už unavují všechny ty stejné Samsungy a Huawei, zkuste OnePlus.</p>
      <p>
        <b>
          <a href="https://mobilizujeme.cz/clanky/oneplus-7t-recenze/2">Pokračovat ve čtení – kapitola 2 »</a>
        </b>
      </p>
      <h3>Kapitoly článku:</h3>
      <ul>
        <li>1. Úvod, parametry, vzhled</li>
        <li>
          <a href="https://mobilizujeme.cz/clanky/oneplus-7t-recenze/2">2. Displej, prostředí, baterie</a>
        </li>
        <li>
          <a href="https://mobilizujeme.cz/clanky/oneplus-7t-recenze/3">3. Fotoaparát a snímky, zhodnocení</a>
        </li>
      </ul>
      <h4>SOUVISEJÍCÍ</h4>
      <ol>
        <li>
          <a href="https://mobilizujeme.cz/clanky/sony-xperia-1-jiz-je-v-predprodeji-cenou-se-radi-k-absolutni-spicce">Sony Xperia 1 již je v předprodeji, cenou se řadí k absolutní špičce</a>
        </li>
        <li>
          <a href="https://mobilizujeme.cz/clanky/v-cine-zlevnuje-oneplus-6t-predznamenava-to-prichod-oneplus-7">V Číně zlevňuje OnePlus 6T. Předznamenává to příchod OnePlus 7?</a>
        </li>
        <li>
          <a href="https://mobilizujeme.cz/clanky/unikla-udajna-cena-oneplus-7-pro-pujde-o-nejdrazsi-oneplus-v-historii">Unikla údajná cena OnePlus 7 Pro. Půjde o nejdražší OnePlus v historii?</a>
        </li>
      </ol>
    </article>
  </body>
</html>