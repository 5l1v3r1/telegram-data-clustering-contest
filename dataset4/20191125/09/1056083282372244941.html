<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402287/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D9%85%D8%AD%D9%85%D8%AF-%D8%B1%D8%B3%D9%88%D9%84-%D8%A7%D9%84%D9%84%D9%87-%D8%B5-%D8%A7%D9%85%D8%B1%D9%88%D8%B2-%D8%A8%D8%B3%DB%8C%D8%AC-%D8%AF%D8%B4%D9%85%D9%86-%D8%B1%D8%A7-%D9%86%D8%A7%D8%A7%D9%85%DB%8C%D8%AF-%DA%A9%D8%B1%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:00:16+00:00"/>
    <meta property="og:title" content="فرمانده سپاه محمد رسول الله (ص): امروز بسیج دشمن را ناامید کرده است"/>
    <meta property="og:description" content="فرمانده سپاه محمدرسول الله (ص) تهران با اشاره به این که امروز دشمن بسیج را به خوبی شناخته و با این شناخت احساس ناامیدی و شکست می‌کند، تصریح کرد:‌بسیج امروز دشمن را ناامید کرده است."/>
  </head>
  <body>
    <article>
      <h1>فرمانده سپاه محمد رسول الله (ص): امروز بسیج دشمن را ناامید کرده است</h1>
      <address><time datetime="2019-11-25T09:00:16+00:00">25 Nov 2019, 09:00</time> by <a rel="author">سیدمیثاق اختر</a></address>
      <p>فرمانده سپاه محمدرسول الله (ص) تهران با اشاره به این که امروز دشمن بسیج را به خوبی شناخته و با این شناخت احساس ناامیدی و شکست می‌کند، تصریح کرد:‌بسیج امروز دشمن را ناامید کرده است.</p>
      <p>به گزارش ایسنا، سردار یزدی در اجتماع بزرگ گردان‌های بسیج شهرداری تهران که در محل سالن شهدای هفتم تیر برگزار شد، گفت: وقتی از بسیج یاد می‌کنیم نخستین چیزی که به ذهن می‌آید ایثار و اخلاص و از خود گذشتگی است. بسیجیان ما کسانی بودند که راه امام راحل را شناختند و برای پیمودنشان سر از پا نمی‌شناختند و امروز بیسجیان ما کسانی هستند که راه امام خامنه‌ای عزیز را می‌شناسند و در این راه قدم‌هایشان محکم و استوار است.</p>
      <p>وی افزود: بسیجیان ما کسانی هستند که در مقابل تهدید پراکنی و دروغ آفرینی دشمنان تردیدی به دل راه نمی‌دهند. امروز دشمنان ما از هر کسی بیشتر بسیجیان را شناختند و آمریکا و سایر دشمنان از بسیج شناخت کاملی دارند  و این شناخت آنها را مایوس کرده است.</p>
      <p>فرمانده سپاه محمدرسول‌الله تهران در بخش دیگری از صحبت های خود با اشاره به این که امروز حرکت بسیجیان  دشمنان ما را افسرده و ناراحت کرده است افزود: سال‌هاست به خلیج فارس آمدند و سالهاست که دروغ می‌گویند گزینه نظامی روی میز دارند. واقع این است که سالهاست دشمنان در مقابل بسیجیان جرات هیچ حرکتی را ندارند. این بسیجی دشمن را ناامید می‌کند.</p>
      <p>وی افزود: امروز در چهلمین سالگرد تاسیس بسیج با درود به روح مطهر امام راحل ما بسیجیان هم عهد و هم میثاق می‌شویم که گامهایمان محکم، نگاههایمان به هدف ، قلب‌هایمان را به امام  و خشممان را به دشمن هدیه کنیم. با یکدیگر آماده‌ایم  گام دوم انقلاب را بهتر و سریعتر رقم بزنیم. رهبرمان در چهل سالگی بسیج بیانیه گام دوم انقلاب را از ما و بسیجیان بیشتر توقع دارد.</p>
      <p>وی تاکید کرد: باید با بصیرت و روشنگری ابتدا خودمان و بعد اطرافیانمان را راهنما باشیم به آرمان‌های انقلاب عزیز اسلامی . باید بایستیم و مقاومت کنیم. پیروزی دور نیست . رسیدن به آرمانهای انقلاب بی تردید دشمن را ناامید و توسعه و رفاه را برای مردم به ارمغان می‌آورد. و ما به آن خواهیم رسید، همان طور که گفتیم  می‌توانیم و توانستیم.</p>
      <p>سردار یزدی  با تاکید بر این که بسیجیان ما در ایران و جهان اسلام شکل گرفته‌اند و رسیدن به هدف را آموخته‌اند افزود: امروز بسیجیان ما شکست ناپذیر شدند . حرکتشان در تاریخ امتداد دارد و در جغرافیا توسعه پیدا می‌کند. بسیجیان ما در جهان اسلام از بسیجیان افغانستانی ، عراقی، آذربایجانی، ایرانی، آفریقایی و .... در تمام قاره‌ها امروز شکل گرفته‌اند. دشمن این را می‌فهمد و احساس کرده که از آن شکست خورده همانطور که در سوریه زمین گیر شد.</p>
      <p>وی ادامه داد: یکی از مسئولین بلند پایه آمریکایی  مشاهده کردید در روزهای گذشته با یک هواپیمای باری به منطقه آمد. و این افتخار ما است که یک فرمانده بلند پایه ما وارد منطقه نظامی آنها می‌شود کار خود را انجام می‌دهد و بر می‌گردد پس از بازگشت آنها متوجه می‌شوند.</p>
      <p>وی افزود:‌قطعا از این شرایط باید ناراحت باشند. آنها می‌خواستند ایران رابه 5 کشور تقسیم کنند و در این راه هیچ حیایی هم نکردند. امروز با یک نوزاد درگهواره هم می جنگند و دارو و جیره خشک آن را تحریم می‌کنند. از یک دانش آموز ما هم متنفرند که اقلام آن را تحریم می‌کنند. معلوم است که از دانشجو و استاد ما نیز متنفرند. آنها از ابرقدرتی و افتخار دیگر نمی‌توانند صحبت کنند. وقتی می‌خواهند از قدرتشان صحبت کنند اطرافیانشان آنها را مسخره می‌کنند.</p>
      <p>فرمانده سپاه  محمدرسول الله تهران با اشاره به این که در چهل سالگی انقلاب و چهلمین سال تاسیس بسیج بیانیه گام دوم امام و رهبری را باید سرلوحه قدم‌های آینده خود قرار دهیم، افزود: باید بصیرت و روشن گری در آحاد مردم ترویج داده شود و آماده رسیدن به قله‌های رفیع رشد و توسعه باشیم. قطعا فرزندان ما از این صبر و تلاش و استقامت وایستادگی بهره خواهند برد. باید بدون منت به دنبال یک خدمت باشیم. به دنبال این که کجا می‌توانیم خدمت کنیم. این گشتن برای پیدا کردن صحنه خدمت بی منت توسط شما بسیجیان ، استقامت، سادگی و عظمت را به همراه خواهد داشت.</p>
      <p>فرمانده سپاه محمد رسول (ص) تهران در بخش دیگری از صبحت‌های خود با اشاره به  ساقط شدن پهپاد آمریکایی در خلیج فارس گفت: دشمن ما سال‌ها در خلیج فارس بود ولی هنگامی که پهپاد فوق مدرن آمریکایی به سمت آب‌های ما حرکت کرد به سمت آن شلیک کردیم و آن را ساقط کردیم. پس از ساقط شدن این پهپاد بسیاری از مسوولان کشورها در دیدار با مسوولان ما اقرار کردند که اگر پهپاد آمریکایی  وارد کشور ما می‌شد جرات نمی‌کردیم آن را ساقط کنیم. این مهم با قدرت تفکر بسیجی حاصل شد.</p>
      <p>وی ادامه داد: در اغتشاشات و ناآرامی‌های اخیر نیز فکر نکنید حرکت ساده‌ای بود و چند اراذل و اوباش آن را انجام دادند بلکه آمریکا و رژیم صهیونیستی پشت پرده این اغتشاشات بودند. پول هنگفتی خرج شد و شبی که آن اتفاق در تهران رقم خورد یعنی روز شنبه 24 آبان که اغتشاشات روی داد رئیس جمهور آمریکا که باید برای  استیضاح آمده می‌شد در کنار معاونان خود وضعیت ایران را رصد می‌کرد. اعراب دست پرورده آمریکا و رژیم صهیونیستی نیز همین کار را انجام می‌دادند. قطعا به زودی از اطلاعات پشت پرده اغتشاشات اخیر مطلع خواهید شد.</p>
      <p>وی تاکید کرد: اگر سومدیریتی که در کشور ما است در هر کشور دیگری بود این کشور به چند دسته تقسیم می‌شد اما بسیج آن را نگه داشت و عملکرد مردم نیز که در چند روز گذشته در راهپیمایی های خودجوش مشاهده شد باعث شد نقشه‌های دشمن نقش بر آب شود لذا امروز دشمن مستاصل و نگران می شدند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402218/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%AC%D8%AA%D9%85%D8%A7%D8%B9-%DA%AF%D8%B1%D8%AF%D8%A7%D9%86-%D9%87%D8%A7%DB%8C-%D8%A8%D8%B3%DB%8C%D8%AC-%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%D8%A8%D8%A7-%D8%AD%D8%B6%D9%88%D8%B1-%D8%AD%D9%86%D8%A7%DA%86%DB%8C"/>
      </related>
    </article>
  </body>
</html>