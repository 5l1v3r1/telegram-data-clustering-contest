<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/aktiviste-protest-tezba-uhli-limity-most-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T09:44:00+00:00"/>
    <meta property="og:title" content="Aktivisté pronikli do sídla Severní energetické. Požadovali konec těžby uhlí"/>
    <meta property="og:description" content="Skupina ekologických aktivistů z hnutí Limity jsme my pronikla ráno v pondělí 26. listopadu na budovu mosteckého sídla společnosti Severní energetická, kde vyvěsila transparenty požadující bezodkladné ukončení těžby a spalování uhlí. Po krátkém protestu demonstranti protestní nápisy sundali a slezli dolů."/>
  </head>
  <body>
    <article>
      <h1>Aktivisté pronikli do sídla Severní energetické. Požadovali konec těžby uhlí</h1>
      <address><time datetime="2019-11-25T09:44:00+00:00">25 Nov 2019, 09:44</time> by <a rel="author">Martin Vokurka</a></address>
      <p>Policie zajistila 11 osob, u kterých začala zjišťovat totožnost a zahájila další procesní úkony. „Osoby jsou podezřelé z přestupkového jednání,“ sdělila policejní mluvčí Ludmila Světláková.</p>
      <p>Aktivisté ráno v tiskové zprávě oznámili, že protestovali v den, kdy v Praze opět zasedá uhelná komise. Demonstranti upozornili, že spalování uhlí výrazně přispívá ke klimatické krizi a oteplování planety. „Pokud se chceme vyhnout klimatickému rozvratu, je potřeba co nejrychleji ukončit využívání hnědého uhlí v energetice a zajistit důstojnou budoucnost obyvatelům uhelných regionů,“ uvedla členka hnutí Limity jsme my Veronika Dombrovská. Podle ní je třeba uhelné elektrárny bez výjimek zavřít.</p>
      <figure>
        <img src="https://g.denik.cz/13/59/hornik-arnost-sevcik-20191106_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/aktiviste-nas-nastvali-rika-za-horniky-o-demonstraci-na-rypadle-arnost-sevcik-20191106.html">Aktivisté nás naštvali, říká za horníky o demonstraci na rypadle Arnošt Ševčík Přečíst článek ›</a>
      </aside>
      <p>„Nemá cenu vést diskuzi s fanatiky a výtržníky. Každý bojuje za zdravé životní prostředí po svém. Zatímco jedni porušují zákony a exhibují v médiích, my investujeme miliardy do ekologizace a přírodně blízké rekultivace,“ komentovala protest mluvčí Sev.en Energy Gabriela Sáričková Benešová.</p>
      <p>Skrývkové rýpadlo této společnosti nedávno v dolu Vršany blokovala jiná skupina aktivistů. Na střeše zastaveného velkostroje chtěli zůstat, dokud neskončí doba uhelná. Po několika dnech slezli dolů, kde je zajistila policie.</p>
      <figure>
        <img src="https://g.denik.cz/13/f9/rypadlo-aktiviste-most-20191030-2_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/sedm-divek-a-jeden-mladik-z-okupovaneho-bagru-celi-podezreni-ze-dvou-prestupku-20191101.html">Sedm dívek a jeden mladík z okupovaného bagru čelí podezření ze dvou přestupků Přečíst článek ›</a>
      </aside>
    </article>
  </body>
</html>