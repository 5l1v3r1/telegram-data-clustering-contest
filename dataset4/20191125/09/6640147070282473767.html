<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/polizia-di-stato-e-fastweb-collaborano-per-la-sicurezza-nazionale/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T09:36:00+00:00"/>
    <meta property="og:title" content="Polizia di Stato e Fastweb collaborano per la sicurezza nazionale | Tom's Hardware"/>
    <meta property="og:description" content="La Polizia di Stato e Fastweb hanno siglato un accordo di collaborazione per la cybersicurezza dedicata alle reti e sistemi informativi di interesse nazionale."/>
  </head>
  <body>
    <article>
      <h1>Polizia di Stato e Fastweb collaborano per la sicurezza nazionale | Tom's Hardware</h1>
      <address>
        <time datetime="2019-11-25T09:36:00+00:00">25 Nov 2019, 09:36</time>
      </address>
      <p>La <b>Polizia di Stato e Fastweb</b> venerdì hanno siglato un <b>accordo per la tutela delle reti e dei sistemi informativi, di interesse nazionale</b>, che la telco fornisce per le funzioni istituzionali di enti pubblici e privati operanti nei settori strategici per il Paese.</p>
      <p>Il Direttore Generale della Pubblica Sicurezza Franco Gabrielli e l’AD di Fastweb Alberto Calcagno hanno firmato un documento che punta a “sviluppare una collaborazione strutturata tra la Polizia di Stato e Fastweb per l’adozione di <b>strategie sempre più efficaci in materia di prevenzione e contrasto al cybercrime</b>“. Nello specifico si parla di condivisione costante e analisi delle informazioni per la prevenzione degli attacchi, lo scambio di segnalazioni relative a vulnerabilità e incidenti finalizzate all’individuazione dell’origine delle minacce contro infrastrutture critiche nonché di rapporti finalizzati al monitoraggio e allo studio dell’evoluzione della criminalità informatica.</p>
      <figure>
        <img src="https://www.tomshw.it/images/images/2019/11/fastweb-e-polizia-di-stato-64914.768x432.jpg"/>
        <figcaption>Direttore PS Franco Gabrielli e AD di Fastweb Alberto Calcagno</figcaption>
      </figure>
      <p>Si tratta di un esempio di approccio organico al tema della cybersicurezza. D’altronde Fastweb vanta 2,6 milioni di clienti su rete fissa e 1,7 milioni su rete mobile; inoltre attraverso l’infrastruttura di rete nazionale in fibra ottica e i suoi sistemi informatici, “offre una vasta gamma di servizi voce e dati, fissi e mobili, a famiglie, imprese e pubbliche amministrazioni locali e centrali”.</p>
      <p>La tutela del sistema richiede di conseguenza anche il coinvolgimento del <b>Centro Nazionale Anticrimine Informatico per la Protezione delle Infrastrutture Critiche </b>(<a href="https://www.tomshw.it/altro/hacker-italiano-black-hat-arrestato-vendeva-accessi-ombra-ai-database-della-pa/">CNAIPIC</a>) del Servizio Polizia Postale e delle Comunicazioni. Che affiancherà quindi il Fastweb Security Operations Center, dedicato alla gestione dei servizi di sicurezza per le amministrazioni pubbliche e le aziende, attivo 24 ore su 24 per respingere attacchi e prevenire minacce.</p>
      <p>“Un polo di eccellenza nel quale confluiscono le competenze e le tecnologie più avanzate con l’obiettivo di fornire i più elevati livelli di protezione informatica alle migliaia di piattaforme e collegamenti telematici che Fastweb fornisce a istituzioni e aziende clienti”, puntualizza Fastweb.</p>
    </article>
  </body>
</html>