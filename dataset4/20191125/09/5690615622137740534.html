<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837610-v-uzhgorodi-cholovik-zavdav-politsieyskomu-nozhove-poranennya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T09:45:00+00:00"/>
    <meta property="og:title" content="В Ужгороді чоловік поранив ножем поліцейського"/>
    <meta property="og:description" content="КИЇВ. 25 листопада. УНН. В Ужгороді під час припинення побутового конфлікту правоохоронець зазнав ножове поранення. Про це УНН повідомили у відділі …"/>
  </head>
  <body>
    <article>
      <h1>В Ужгороді чоловік поранив ножем поліцейського</h1>
      <address><time datetime="2019-11-25T09:45:00+00:00">25 Nov 2019, 09:45</time> by <a rel="author">Роман Рудський</a></address>
      <p><b>КИЇВ. 25 листопада. УНН. </b>В Ужгороді під час припинення побутового конфлікту правоохоронець зазнав ножове поранення. Про це <b>УНН</b> повідомили у відділі комунікації ГУНП у Закарпатській області.</p>
      <p>24 листопада близько 23:30 на лінію "102" надійшло повідомлення від жительки Ужгорода. Жінка заявила, що син ображає її та не реагує на зауваження. Для з’ясування обставин події за викликом виїхали працівники мобільної групи з протидії домашньому насильству.</p>
      <p>Прибувши за вказаною адресою, поліцейські з’ясували, що образи та приниження з боку власного сина, 30-річного ужгородця, зазнала жителька обласного центру.</p>
      <p>Під час спілкування з правоохоронцями чоловік поводився агресивно, на зауваження поліцейських не реагував та з ножем в руках погрожував вбивством. При його затриманні працівник поліції отримав ножове порання пальця на правій руці.</p>
      <p>30-річного порушника доставили до відділку поліції. Знаряддя злочину-ніж, вилучено.</p>
      <p>За даним фактом відкрито кримінальне провадження. Слідчі Ужгородського відділу поліції внесли відомості до Єдиного реєстру досудових розслідувань за частиною 2 статті 345 Кримінального кодексу України. Йдеться про умисне заподіяння працівникові правоохоронного органу побоїв, легких або середньої тяжкості тілесних ушкоджень у зв’язку з виконанням цим працівником службових обов’язків, що карається- обмеженням або позбавленням волі на строк до п’яти років.</p>
      <p>Наразі вирішується питання про затримання ужгородця у порядку статті 208 Кримінального процесуального кодексу України та повідомлення йому про підозру у злочині.</p>
      <p>Нагадаємо, у Харкові чоловіка госпіталізували до лікарні <a href="https://www.unn.com.ua/uk/exclusive/1837402-u-kharkovi-cholovika-porizali-nozhem-bilya-magazinu">з численними ножовими пораненями</a>, які йому наніс невідомий.</p>
    </article>
  </body>
</html>