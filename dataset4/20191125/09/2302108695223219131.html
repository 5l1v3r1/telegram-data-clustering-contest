<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/alegeri-in-hong-kong-presa-anunta-o-victorie-zdrobitoare-a-candidatilor-prodemocratie.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T09:01:13+00:00"/>
    <meta property="og:title" content="Alegeri în Hong Kong: Presa anunță o victorie zdrobitoare a candidaţilor prodemocraţie"/>
    <meta property="og:description" content="Candidaţii prodemocraţie se îndreaptă spre o victorie zdrobitoare la alegerile locale din Hong Kong, estima presa locală luni, la o zi după un scrutin"/>
  </head>
  <body>
    <article>
      <h1> Alegeri în Hong Kong: Presa anunță o victorie zdrobitoare a candidaţilor prodemocraţie </h1>
      <address><time datetime="2019-11-25T09:01:13+00:00">25 Nov 2019, 09:01</time> by <a rel="author">Redacția</a></address>
      <p>Candidaţii prodemocraţie se îndreaptă spre o victorie zdrobitoare la alegerile locale din Hong Kong, estima presa locală luni, la o zi după un scrutin considerat ca un referendum asupra activităţii guvernului prochinez în contextul manifestaţiilor din ultimele luni, notează AFP, preluată de Agerpres.</p>
      <p>Numărătoarea voturilor era în curs luni dimineaţă după o participare record, dar centralizările parţiale conduceau la concluzia că reprezentanţii prodemocraţie ar urma să obţină mai multe locuri decât estimările iniţiale, din totalul celor 452 de mandate de consilier în joc.</p>
      <p>Potrivit rezultatelor parţiale publicate luni dimineaţă de jurnalul South China Morning Post referitoare la 235 de mandate, candidaţii prodemocraţie ar obţine 196, faţă de 27 pentru candidaţii pro-Beijing şi 12 pentru candidaţii independenţi.</p>
      <p>Alegerile pentru consilierii de district, care se ocupă de probleme ca gunoaiele menajere sau traseul liniilor de autobuz, suscită de obicei un interes scăzut, însă de această dată i-a mobilizat puternic pe locuitorii din Hong Kong.</p>
      <p>„Vocea opiniei publice răsună clar şi puternic. Sperăm că guvernul va putea asculta cerinţele manifestanţilor”, a afirmat pentru South China Morning Post unul dintre candidaţii aleşi pentru Partidul Democrat, Roy Kwong, membru al Consiliului Legislativ.</p>
      <p>Participarea, care în 2015 a fost de numai 47%, a crescut duminică la aproximativ 71%, potrivit comisiei electorale. În total, 4,13 milioane de alegători au fost înscrişi, mai scrie AFP.</p>
      <p>
        <i>Sursa foto: captură video</i>
      </p>
    </article>
  </body>
</html>