<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://newvv.net/Culture/268376.html"/>
    <meta property="og:site_name" content="SVOBODA.FM"/>
    <meta property="article:published_time" content="2019-11-25T09:02:00+00:00"/>
    <meta property="og:title" content="Бандура «по-новому» - на сцені філармонійного центру"/>
    <meta property="og:description" content="Певно не один музичний інструмент не асоціюється так з Україною, як бандура. За словами автора творчого проекту &quot;Бандурний абонемент&quot;, що реалізується Чернігівським обласним філармонійним центром, доктора філософії, заслуженого діяча мистецтв України Олега Васюти, це інструмент, що піддається надзвичайно емоційним зрушенням."/>
  </head>
  <body>
    <article>
      <h1>Бандура «по-новому» - на сцені філармонійного центру</h1>
      <address>
        <time datetime="2019-11-25T09:02:00+00:00">25 Nov 2019, 09:02</time>
      </address>
      <p>
        <b>Певно не один музичний інструмент не асоціюється так з Україною, як бандура. За словами автора творчого проекту "Бандурний абонемент", що реалізується Чернігівським обласним філармонійним центром, доктора філософії, заслуженого діяча мистецтв України Олега Васюти, це інструмент, що піддається надзвичайно емоційним зрушенням.</b>
      </p>
      <p>Він здатний реалізувати будь-які творчі завдання в будь-яких музичних жанрах.  Бандура прекрасно звучить як у класичній музиці, так і в джазі. Її можна почути і в рок-музиці і, звичайно ж, без неї важко уявити українську народну мелодику. </p>
      <p>Концерт 23 листопада 2019 року у філармонійному центрі продемонстрував можливості бандури, як надзвичайно сучасного інструменту. Перед чернігівським слухачем виступили солісти Національного Академічного Оркестру Народних Інструментів заслужений артист України Тарас Столяр (бандура, електробандура) та лауреат міжнародних конкурсів Георгій Матвіїв (композитор, бандурист). </p>
      <p>Виступу музикантів передувала хвилина мовчання, якою присутні в залі вшанували жертв голодоморів, влаштованих комуністичним тоталітарним режимом у 1921 – 1923, 1932 – 1933 та 1946-1947 роках. В пам’ять про загиблих Георгій Матвіїв виконав твір «Коли я думаю про тебе».</p>
      <p>Загалом же концерт був влаштований з двох частин. Перше відділення практично повністю складалося з творів Георгія Матвіїва. Серед інших, прозвучали композиції "Париж - Дакар", "Wild West Jazz", "В обіймах сутінків" та імпровізація на тему «Взяв би я бандуру!». </p>
      <p>Варто звернути увагу, що свій стиль сам пан Георгій визначає як імпресіонізм, джаз, блюз, нью-ейдж тощо. А музичні професійні знавці нерідко називають його музику новаторською, що додає його творчості ще більшого інтересу. Сьогодні музика Георгія Матвіїва звучить у кіно,  у кліпах і навіть - в комп’ютерних іграх.</p>
      <p>Певною приємною несподіванкою для відвідувачів концерту став виступ бандуристки Марії Смолінської, чия поява не сцені не була анонсована на афішах. Музикантка часто виступає в дуеті з Георгієм Матвієвим. Цього разу вона виконала його твір «Глибина підсвідомості».</p>
      <p>Друга частина концерту була представлено в основному з творів у виконанні заслуженого артиста України Тараса Столяра.  Крім класичної програми на акустичній бандурі, він представив публіці свій спільний винахід з відомим українським майстром музичних інструментів, чернігівцем Олександром Бешуном – електробандуру.</p>
      <p>Тарас Столяр виконав твори композиторів Івана Тараненка «Веснянка» та Володимира Зубицького «Сонати для бандури пам’яті Костянтина М’яскова» (у чотирьох частинах). </p>
      <p>Чернігівська публіка, яка добре знається на традиціях бандурної музики, тепло сприйняла виступ артистів. Схвальні слова і вигуки «Браво!» звучали не тільки з вуст палких прихильників цього музичного інструменту, а й від людей, чий авторитет важко заперечити. Своє захоплення від концерту не приховували керівники Капели бандуристів ім. Остапа Вересая Чернігівського обласного філармонійного центру Раїса та Микола Борщ. Митці високо оцінили майстерність колег по «музичному цеху», зазначивши, що їхній концерт став справжньою подією для поціновувачів сучасної української бандури. </p>
      <p>
        <i>
          <b>Прес-центр Чернігівського обласного філармонійного центру</b>
        </i>
      </p>
      <p>
        <i>
          <b>фестивалів та концертних програм</b>
        </i>
      </p>
      <p>Фрагменти відео з концерту:<br/>Георгій Матвіїв // "Париж - Дакар"</p>
      <p>
        <b>Марія Смолінська // «Глибина підсвідомості»</b>
      </p>
      <figure>
        <iframe src="https://www.youtube.com/embed/tNdYG1LJ-z8" width="550" height="309" data-service="Youtube" scrolling="no"/>
      </figure>
      <p>
        <b>Тарас Столяр // "Веснянка"</b>
      </p>
      <figure>
        <iframe src="https://www.youtube.com/embed/mrwv0XzM1Pg" width="550" height="309" data-service="Youtube" scrolling="no"/>
      </figure>
    </article>
  </body>
</html>