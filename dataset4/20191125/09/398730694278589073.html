<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/flyg-och-farjetrafik-stoppas-efter-finlandsk-konflikt/"/>
    <meta property="og:site_name" content="DN.SE"/>
    <meta property="article:published_time" content="2019-11-25T09:33:02+00:00"/>
    <meta property="og:title" content="Flyg- och färjetrafik stoppas efter finländsk konflikt"/>
    <meta property="og:description" content="Flera fackförbund i Finland går ut i sympatistrejker som ett led i postkonflikten i landet. Viking Line, Tallink och Finnair påverkas."/>
  </head>
  <body>
    <article>
      <h1>Flyg- och färjetrafik stoppas efter finländsk konflikt</h1>
      <address><time datetime="2019-11-25T09:33:02+00:00">25 Nov 2019, 09:33</time> by <a rel="author" href="https://www.dn.se/av/amanda-dahl/" target="_blank">Amanda Dahl</a></address>
      <p>
        <b>Finnair ställde in 300 flygningar när finska luftfartsunionen IAU på måndagen gick ut i sympatistrejk som ett led i postkonflikten i landet. <br/>Flera andra fackförbund i Finland utlyste strejk till stöd för de postanställda, däribland sjömansfacket – och fler sympatistrejker väntar. </b>
      </p>
      <p>Strejken som ett antal finska fackförbund utlyste på måndagen är en stridsåtgärd till stöd för de som arbetar inom den finska posten. Totalt 10.000 postanställda som arbetar med utdelning, posthantering, transport, försäljning och som tjänstemän <a href="https://www.dn.se/ekonomi/postkonflikt-i-finland-stoppar-farjor-och-flyg-till-sverige/">strejkar </a>från måndag morgon, rapporterar Hufvudstadsbladet.</p>
      <p>Finländska livsmedelsfacket SEL och Elektrikerförbundet är några av de som sympatistrejkar. Även sjömansfacket och luftfartsunionen IAU har gått ut i strejk vilket påverkar flyg- och färjetrafiken.</p>
      <p><b>Totalt tio av Viking Lines</b> avgångar ställs in på linjerna Stockholm–Åbo, Kapellskär–Mariehamn och Stockholm–Helsingfors med totalt tio inställda avgångar. Även Tallink Siljas Baltic Princess på linjen Stockholm–Åbo och Silja Serenade på linjen Stockholm–Helsingfors påverkas med inställda avgångar, om parterna inte kommer överens, skriver företaget på sin hemsida. </p>
      <p>Passagerare som berörs kommer att kontaktas, uppger rederierna. På båda rederierna finns möjlighet att få returnera biljetten och få alla pengar tillbaka. Sjömansfackets stödåtgärder fortsätter fram tills tvisten är löst vilket gör att färjetrafiken kan komma att påverkas i veckor framöver.</p>
      <p>– Vi vet inte än, det beror på om parterna lyckas komma överens. Gör de inte det finns det stor risk att vi tvingas ställa in ytterligare turer. På tisdagsmorgonen kommer vi fatta beslut om tisdagens turer, säger Katri Link, kommunikationsdirektör på Tallink Silja. </p>
      <p><b>På grund av luftfartsunionen</b> IAU:s stödåtgärd ställde Finnair in 300 flygningar under måndagen. Nästan alla Finnairs avgångar till Helsingfors från svenska flygplatser ställdes in.</p>
      <p>– Om man ska sammanfatta det så är all Finnairs trafik till Helsingfors inställd, utom en avgång och ankomst på Arlanda, säger Åsa Öhman, pressansvarig vid Swedavia.</p>
      <p>Även under tisdagen kommer trafiken att påverkas, trots att IAU:s sympatistrejk då är över. Hittills har sju flygningar till Helsingfors ställts in under på tisdagen. Det rör turer som skulle gjorts med återvändande plan som inte har kunnat lämna Helsingfors. Ingen av turerna rör svenska destinationer. </p>
      <p>– Vi hoppas kunna verka så normalt som möjligt under tisdagen, men man kan nog vänta sig en del förseningar till följd av strejken, säger Mari Rouvi, kommunikationschef på Finnair. </p>
      <p><b>Alla resenärer som påverkas</b> av de inställda flygningarna kontaktas av Finnair som försöker placera om passagerare på andra flygresor. Det finns även möjlighet att returnera sin biljett och få pengar tillbaka. </p>
      <p>– Som passagerare kan man kontrollera att korrekt kontaktinformation står i bokningen så att vår personal kan komma i kontakt med alla drabbade, säger Mari Rouvi.</p>
      <p>I nuläget är det endast Finnairs trafik som ställts in. SAS och Norwegian, som även de flyger till Helsingfors, påverkas inte av strejken. SAS råder däremot resenärer som flyger från Finland att vara på flygplatsen i god tid. </p>
      <p>– Strejken gör att det kan ta längre tid att gå igenom säkerhetskontroll och liknande, säger Freja Annamatz, presschef för SAS i Sverige</p>
      <p>Sympatistrejkerna väntas fortsätta de kommande veckorna om parterna inte kommer överens. I början av december utökar finska tågfacket RAU sin sympatistrejk. Olika delar av tågtrafiken väntas då stå stilla.</p>
      <p><b>Postkonflikten i Finland</b> har pågått sedan mitten av november. Det centrala i tvisten mellan Pau och arbetsgivarna i Posti gäller arbetstiden. Den utvidgade poststrejken och sympatistrejkerna tillkommer efter att förhandlingarna strandade på söndagskvällen.</p>
      <p>Poststrejken pågår till 22 december om inget resultat nås i förhandlingarna innan det, skriver Hufvudstadsbladet. </p>
    </article>
  </body>
</html>