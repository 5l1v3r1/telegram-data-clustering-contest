<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474528-dera-prezydent-zaangazuje-sie-w-budowe-luku-triumfalnego"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T09:50:25+00:00"/>
    <meta property="og:title" content="Jaką politykę historyczną wesprą kandydaci na prezydenta? Dera: Andrzej Duda zaangażuje się w budowę łuku triumfalnego"/>
    <meta property="og:description" content="&quot;To jest kwestia polityki historycznej, którą pan prezydent Andrzej Duda kontynuuje, jako sukcesor polityki historycznej, którą zapoczątkował śp. prof. Lech Kaczyński&quot; - wyjaśniał prezydencki minister Andrzej Dera."/>
  </head>
  <body>
    <article>
      <h1>Jaką politykę historyczną wesprą kandydaci na prezydenta? Dera: Andrzej Duda zaangażuje się w budowę łuku triumfalnego</h1>
      <address><time datetime="2019-11-25T09:50:25+00:00">25 Nov 2019, 09:50</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Odniesienie się do historii może być jednym z elementów różnicujących kandydatów w wyborach prezydenckich - ocenił w poniedziałek w TVP prezydencki minister Andrzej Dera. Zapowiedział, że prezydent Andrzej Duda zaangażuje się w budowę łuku triumfalnego upamiętniającego Bitwę Warszawskiej.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/polityka/474412-luk-triumfalny-w-warszawie-wazny-wpis-premiera">Łuk triumfalny? Premier ponownie zabiera głos: Polacy walczący w Bitwie Warszawskiej zasługują na wielkie upamiętnienie</a>
      </p>
      <p>
        <a href="https://wpolityce.pl/polityka/474399-duze-poparcie-dla-budowy-luku-triumfalnego-w-sondzie-gw">Czytelnicy „GW” chcą budowy łuku triumfalnego w Warszawie? Zaskakują wyniki sondy na stronie „Wyborczej”</a>
      </p>
      <p>Kwestia upamiętnienia Bitwy Warszawskiej została poruszona podczas piątkowej sesji pytań i odpowiedzi (Q&amp;A) premiera Morawieckiego na Facebooku. Szefa rządu pytano wówczas, kiedy powstanie pomnik na cześć tego wydarzenia. Premier odpowiedział, że jest zwolennikiem budowy łuku triumfalnego upamiętniającego bitwę i zaznaczył, że wspiera fundację, która o to zabiega.</p>
      <p>W poniedziałek w TVP minister Andrzej Dera, pytany czy prezydent zaangażuje się w budowę łuku triumfalnego, odpowiedział:</p>
      <blockquote>Myślę, że na pewno tak. Jest to z punktu widzenia historii i patrzenia na budowanie wspólnoty, jedna w ważniejszych rzeczy.<br/><br/>W historii naszego kraju nie mieliśmy takich sukcesów, które są powszechnie odbierane, jako wielki sukces Polski. Akurat Bitwa Warszawska jest odbierana jako jedna z najbardziej kluczowych bitew i do tego jeszcze zwycięskich - zatrzymaliśmy tę „czerwoną zarazę”, ten najazd bolszewików na Europę, uratowaliśmy Europę od tego najazdu - jest oceniana jako jedna z najważniejszych bitew w historii ludzkości, a my nie potrafimy jako Polacy pokazać, że to jest sukces Polski</blockquote>
      <p>— powiedział.</p>
      <p>Dera ocenił, że odniesienie do historii może być jednym z elementów różnicujących kandydatów w wyborach prezydenckich.</p>
      <blockquote>Pan prezydent Andrzej Duda wyraźnie wskazuje, że społeczeństwo, naród, wspólnota, musi mieć swoje korzenie, musi wiedzieć skąd i dokąd idzie. (…) To jest kwestia polityki historycznej, którą pan prezydent Andrzej Duda kontynuuje, jako sukcesor polityki historycznej, którą zapoczątkował śp. prof. Lech Kaczyński</blockquote>
      <p>— powiedział minister.</p>
      <p>Zaznaczył, że obecnie trudno powiedzieć, czy będzie jakiś temat wiodący, który zdominuje przyszłą kampanię wyborczą.</p>
      <p>Minister skomentował planowane prawybory prezydenckie w PO. Zarząd tej partii zatwierdził w piątek dwoje kandydatów w prawyborach prezydenckich: Małgorzatę Kidawę-Błońską i Jacka Jaśkowiaka.</p>
      <blockquote>Tak zostało to nakręcone, że poważni kandydaci, którzy wcześniej w Platformie Obywatelskiej mówili, że chcieliby się ubiegać - myśląc, że te prawybory rzeczywiście będą demokratyczne i będą wybierały swoich przedstawicieli - po prostu jeden po drugim rezygnowali, bo widzieli, że to jest „ustawka”, że to praktycznie nie ma znaczenia</blockquote>
      <p>— powiedział.</p>
      <p>Ocenił, że Jaśkowiak „raczej się wystawił ‘na zająca’ niż na rzeczywistego kandydata na prezydenta”.</p>
      <p>O budowę łuku triumfalnego upamiętniającego bitwę z 1920 r. zabiega Fundacja Towarzystwo Patriotyczne, której założycielem jest satyryk Jan Pietrzak. Pietrzak uważa, że najlepszym pomysłem byłaby budowa łuku łączącego dwa brzegi Wisły.</p>
      <p>W lipcu br. Rada Warszawy poparła projekt uchwały o budowie pomnika Bitwy Warszawskiej 1920 r., który ma stanąć na placu na Rozdrożu. Stołeczny konserwator zabytków Michał Krasucki poinformował wówczas radnych, że pomnik jednak nie będzie gotowy na 15 sierpnia 2020 r., kiedy ma być obchodzona 100. rocznica zwycięstwa polskiej armii nad bolszewikami.</p>
      <p>aw/PAP</p>
    </article>
  </body>
</html>