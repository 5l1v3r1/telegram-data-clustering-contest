<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/tesla-pick-up-cybertruck-cyberquad/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T09:05:14+00:00"/>
    <meta property="og:title" content="Štvorkolka ako dodatočná výbava. Tesla Cybertruck ponúkne nezvyčajnú možnosť"/>
    <meta property="og:description" content="Pick-up Tesla Cybertruck prilákal obrovskú pozornosť. Dizajn nemá obdoby a záujemcovia si budú môcť priplatiť, aby dostali aj štvorkolku Cyberquad."/>
  </head>
  <body>
    <article>
      <h1>Štvorkolka ako dodatočná výbava. Tesla Cybertruck ponúkne nezvyčajnú možnosť</h1>
      <h2>Tesle kreativita rozhodne nechýba.</h2>
      <address><time datetime="2019-11-25T09:05:14+00:00">25 Nov 2019, 09:05</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b>Včera predstavený pick-up <i>Tesla</i> <a href="https://www.techbyte.sk/2019/11/tesla-cybertruck-oficialne-800-km-dojazd-miesto-pre-6-ludi-a-maximalna-rychlost-210-km-h/"><i>Cybertruck</i></a> prilákal obrovskú pozornosť. Nie je sa však ani čomu čudovať. Jeho dizajn nemá obdoby a záujemcovia si budú môcť priplatiť, aby spolu s ním dostali aj elektrickú štvorkolku <i>Cyberquad</i>.</b>
      </p>
      <p>Prezradil to sám <i>Elon Musk</i>, čím v podstate iba potvrdil narastajúce špekulácie.</p>
      <figure>
        <iframe data-src="https://twitter.com/elonmusk/status/1197886803799232512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Počas predstavovania futuristického elektromobilu Cybertruck uzrel svetlo sveta ešte jeden dopravný prostriedok, ktorý niesol veľmi <b>podobné vizuálne črty</b>. Bol ale značne menší, nemal strechu a dokonca ani volant. Preto ho automobilka Tesla nazvala Cyberquad.</p>
      <h3>Tesla Cyberquad</h3>
      <p>Nová štvorkolka bude podľa slov vizionára reprezentovať súčasť<b> dodatočnej výbavy</b> pick-upu. Počas mediálneho podujatia s ňou predviedli, ako jednoducho ju možno naložiť na jeho flexibilnú korbu a potom odviesť na iné miesto. A nielen to.</p>
      <figure>
        <iframe src="https://www.youtube.com/embed/RQ3Vmn6__CI" width="696" height="392" data-service="Youtube" scrolling="no"/>
      </figure>
      <p>Ako <a href="https://electrek.co/2019/11/22/tesla-electric-atv-cybertruck-option/">píše</a> <i>Electrek</i>, Tesla Cyberquad sa po pripojení k zabudovanému výstupu (110 V / 220 V) v konštrukcii Tesla <a href="https://www.techbyte.sk/2019/11/tesla-cybertruck-oficialne-800-km-dojazd-miesto-pre-6-ludi-a-maximalna-rychlost-210-km-h/">Cybertruck</a> začne dokonca i <b>nabíjať</b>, aby tak bola neustále k dispozícii. Používateľ vďaka tomu ušetrí kopu času, pretože nebude musieť neustále vyhľadávať nabíjacie stanice.</p>
      <h3>Aj samostatne</h3>
      <p>Elon Musk rovnako naznačil, že nie je vylúčená ani možnosť <b>samostatného predaja</b>. Štvorkolky sa ale tak či tak najskôr dočkajú iba tí, ktorí budú chcieť kúpiť pick-up. Samozrejme, za nemalý príplatok.</p>
      <p>Čo sa týka cenovky, nič bližšie v tejto chvíli nevieme. Po novom sme sa dozvedeli iba to, že Tesla Cyberquad poskytne priestor pre <b>dvoch pasažierov</b>.</p>
    </article>
  </body>
</html>