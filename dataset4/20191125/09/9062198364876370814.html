<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3387669/koc-holdingden-yapi-kredi-aciklamasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-25T09:42:00+00:00"/>
    <meta property="og:title" content="Koç Holding'den Yapı Kredi açıklaması"/>
    <meta property="og:description" content="Koç Holding, İtalyanların hisselerini alacağı yönünde çıkan haberlere ilişkin KAP'a açıklama yayınladı."/>
  </head>
  <body>
    <article>
      <h1>Koç Holding'den Yapı Kredi açıklaması</h1>
      <h2>Koç Holding, İtalyanların hisselerini alacağı yönünde çıkan haberlere ilişkin KAP'a açıklama yayınladı.</h2>
      <address>
        <time datetime="2019-11-25T09:42:00+00:00">25 Nov 2019, 09:42</time>
      </address>
      <p>Koç Holding, İtalyan ortağı Unicredit'le Yapı Kredi hisseleri konusunda görüşmelerin olduğunu doğrulayarak konuyla ilgili olarak alınmış kesin bir karar olmadığını bildirdi.</p>
      <p>Geçen hafta Reuters'ta yer alan haberde İtalyanların hisselerini Koç'a satarak bankadan çıkacağı bildirilmişti. Bunun üzerine Koç Holding bugün Kamuyu Aydınlatma Platformu’na (KAP) yazılı bir açıklama yaptı. Koç Holding’ten yapılan açıklamada taraflar arasında görüşmeler olduğu belirtilerek konuyla ilgili bir yönetim kurulu kararı alınmadığı ifade edildi.</p>
      <p>
        <b>İşte Koç Holding’den KAP’a yapılan açıklamanın tamamı şöyle:</b>
      </p>
      <p>Basın-yayın organlarında, müşterek yönetime tabi ortaklıklarımızdan Koç Finansal Hizmetler A.Ş. (KFS) hisselerinin tamamının iş ortağımız Unicredit’ten satın alınarak Yapı Kredi Bankası A.Ş.’de (YKB) çoğunluğun Şirketimize geçeceği ve iş ortaklığının sona erdirileceği yönünde bazı haberler çıkmıştır.</p>
      <h3>"ÇALIŞMALAR HER ZAMAN YAPILMAKTA"</h3>
      <p>Konu hakkında daha önce yaptığımız açıklamada belirtildiği üzere, portföyümüzde yer alan şirketlere ilişkin hissedarlık alternatiflerinin değerlendirilmesine yönelik çalışma ve görüşmeler her zaman yapılmakta olup, bu değerlendirmeler sonucunda somut kararlar alınması halinde Sermaye Piyasası Kurulu’nun II-15.1 Özel Durumlar Tebliği’ne göre kamuya açıklanmaktadır.</p>
      <h3>"GÖRÜŞMELERİMİZ DEVAM EDİYOR"</h3>
      <p>Bu kapsamda, YKB sermayesinde doğrudan ve dolaylı olarak çoğunluğa ulaşmamak kaydıyla, pay alımı dahil KFS ve YKB ortaklık yapılarının yeniden yapılandırılmasına yönelik olarak Unicredit ile görüşmelerimiz devam etmekle birlikte, konuya ilişkin olarak herhangi bir yönetim kurulu kararı alınmamıştır. Bu nedenle, Tebliğ kapsamında kamuya açıklama yapılmasını gerektirecek nitelikte bir gelişme bulunmamakta olup, işbu açıklama yatırımcılarımızdan gelen sorular üzerine yapılmıştır.</p>
    </article>
  </body>
</html>