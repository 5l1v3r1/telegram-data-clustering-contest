<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/cronaca-1/articolo/maltempo-a-mondovi-chiusi-sei-ponti-ellero-oltre-la-soglia-di-guardia-232-metri.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T09:01:00+00:00"/>
    <meta property="og:title" content="Maltempo: a Mondovì chiusi sei ponti. Ellero oltre la soglia di guardia (2,32 metri)"/>
    <meta property="og:description" content="Impossibile transitare sui ponti Borgato, ITIS, Steirino, Carassone, Follone, Molino Lavagna. Chiusa, a causa di smottamento, la provinciale 12 Mondovì-Fondovalle Tanaro. Frana sulla provinciale 35 a Roburent e sulla statale 28 a..."/>
  </head>
  <body>
    <article>
      <h1>Maltempo: a Mondovì chiusi sei ponti. Ellero oltre la soglia di guardia (2,32 metri)</h1>
      <h2>Impossibile transitare sui ponti Borgato, ITIS, Steirino, Carassone, Follone, Molino Lavagna. Chiusa, a causa di smottamento, la provinciale 12 Mondovì-Fondovalle Tanaro. Frana sulla provinciale 35 a Roburent e sulla statale 28 a Ceva, in località Rocchini: traffico deviato. Muro crollato a Bastia Mondovì. Caduta alberi a Niella Tanaro</h2>
      <address><time datetime="2019-11-25T09:01:00+00:00">25 Nov 2019, 09:01</time> by <a rel="author">Alessandro Nidi</a></address>
      <p>Continua l'emergenza maltempo nel Monregalese e in val Tanaro. Le copiose e intense piogge di queste ore hanno portato a nuove chiusure.</p>
      <p>Ecco il quadro della situazione.</p>
      <p><b>MONDOVÌ </b>- Chiusi i ponti Borgato, ITIS, Steirino, Carassone, Follone, Molino Lavagna. Aperti, invece, il ponte Madonnina e il ponte Cavalieri d'Italia, continuamente monitorati e presidiati. Chiusa a causa di smottamento sotto la frazione Villero, la provinciale 12 Mondovì-Fondovalle Tanaro. Il traffico veicolare su detta strada è interdetto all'altezza del casello autostradale. L'Ellero ha intanto raggiunto il livello di 2,32 metri. Per informazioni e segnalazioni si ricorda che sono attivi 24 ore su 24 i numeri del Centro Operativo Comunale: 0174/559354 oppure 0174/559355 o, ancora, 0174/559201. Si raccomanda la massima prudenza.</p>
      <p><b>BASTIA MONDOVÌ </b>- Nella serata di ieri, crollo di un muro nel centro storico, più precisamente in via Partigiani, che conduce verso la chiesa e la scuola del paese (oggi chiusa con ordinanza del sindaco, <b>Paolo Crosetti</b>).</p>
      <p><b>CEVA </b>- Dalla tarda serata di ieri è chiusa la statale 29 in località Rocchini, fra Ceva e Nucetto, a causa di una frana tuttora in movimento. Intervenuti sul posto ANAS e protezione civile cebana. I mezzi leggeri vengono deviati verso Malpotremo o Battifollo.</p>
      <p><b>ROBURENT </b>- Interrotta per smottamento la strada provinciale 35.</p>
      <p><b>NIELLA TANARO</b> - Segnalata caduta alberi lungo la carreggiata che da frazione San Grato (Vicoforte) conduce a Niella Tanaro. </p>
      <p> </p>
      <figure>
        <img src="http://www.targatocn.it/typo3temp/pics/M_b8963c658a.jpg"/>
        <figcaption>La protezione civile di Mondovì al lavoro</figcaption>
      </figure>
    </article>
  </body>
</html>