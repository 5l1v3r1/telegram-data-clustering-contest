<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824718-assanz-moze-pomerti-u-vaznici-likari.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T09:24:00+00:00"/>
    <meta property="og:title" content="Ассанж може померти у в'язниці - лікарі"/>
    <meta property="og:description" content="Понад 60 лікарів вважають, що життя засновника порталу WikiLeaks Джуліана Ассанжа знаходиться у небезпеці."/>
  </head>
  <body>
    <article>
      <h1>Ассанж може померти у в'язниці - лікарі</h1>
      <h2>Понад 60 лікарів вважають, що життя засновника порталу WikiLeaks Джуліана Ассанжа знаходиться у небезпеці.</h2>
      <address>
        <time datetime="2019-11-25T09:24:00+00:00">25 Nov 2019, 09:24</time>
      </address>
      <p>У листі до глави МВС Великої Британії Пріті Пател медики заявили, що Асанж, який перебуває в ув'язненні, потребує термінової медичної та психологічної допомоги, повідомляє <a href="https://www.dw.com/uk/%D0%B7%D0%B0%D1%81%D0%BD%D0%BE%D0%B2%D0%BD%D0%B8%D0%BA-wikileaks-%D0%B4%D0%B6%D1%83%D0%BB%D1%96%D0%B0%D0%BD-%D0%B0%D1%81%D1%81%D0%B0%D0%BD%D0%B6-%D0%BF%D0%BE%D1%82%D1%80%D0%B5%D0%B1%D1%83%D1%94-%D1%82%D0%B5%D1%80%D0%BC%D1%96%D0%BD%D0%BE%D0%B2%D0%BE%D1%97-%D0%B3%D0%BE%D1%81%D0%BF%D1%96%D1%82%D0%B0%D0%BB%D1%96%D0%B7%D0%B0%D1%86%D1%96%D1%97-%D0%BB%D1%96%D0%BA%D0%B0%D1%80%D1%96/a-51396631?maca=ukr-rss-ukr-all-1496-rdf">DW</a>.</p>
      <p>На думку медиків з восьми країн, зокрема Німеччини, Ассанжа необхідно перевести з в'язниці для особливо небезпечних злочинців Белмарш в університетську клініку. Є "реальні побоювання", що у в'язниці Ассанж "може померти", йдеться у листі.</p>
      <p>"З медичної точки зору, ситуація невідкладна. Не можна гаяти час", - наголосили лікарі, висловивши сумнів у тому, що стан здоров'я 48-річного Ассанжа дозволить йому брати участь в майбутніх слуханнях за запитом США про його екстрадицію.</p>
      <p>Лікарі зазначають, що у своїй оцінці вони спиралися на свідчення очевидців, присутніх на судових слуханнях 21 жовтня, а також на звіт спецпредставника ООН з розслідування катувань.</p>
      <p>Водночас лікарі не назвали захворювання, що загрожує життю Ассанжа.</p>
      <p>Як повідомлялося, 19 листопада прокуратура Швеції припинила розслідування стосовно австралійського викривача Ассанжа за підозрою в згвалтуванні жінки у 2010 році. Отримані "докази недостатньо переконливі, щоб висунути офіційне обвинувачення" Ассанжу, заявило відомство, що у травні 2019 року повторно відкрило кримінальну справу і видало європейський ордер на його арешт.</p>
      <p>Поліція Великої Британії у квітні 2019 року заарештувала Ассанжа в посольстві Еквадору. Поліцейські пред'явили ордер, виданий в червні 2012 року за неявку на судове засідання за повісткою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821264-u-svecii-zupinili-rozsliduvanna-spravi-assanza-pro-zgvaltuvanna.html">У Швеції зупинили розслідування справи Ассанжа про зґвалтування</a>
      </blockquote>
      <p>Еквадор позбавив його притулку через порушення міжнародних конвенцій. А 1 травня суд в Лондоні засудив Ассанжа до 50 тижнів позбавлення волі. Він перебуває у в'язниці суворого режиму Белмарш поблизу <a href="https://www.ukrinform.ua/tag-london">Лондона</a>.</p>
      <p>Джуліан Ассанж з 2012 року переховувався в посольстві Еквадору в Лондоні, побоюючись арешту за європейським ордером, виданим Швецією у справі про зґвалтування. Зокрема, засновник WikiLeaks вважав, що Швеція може екстрадувати його до США, де Ассанжа хочуть судити за публікацію сотень тисяч секретних військових документів про операції США в Іраку і Афганістані.</p>
    </article>
  </body>
</html>