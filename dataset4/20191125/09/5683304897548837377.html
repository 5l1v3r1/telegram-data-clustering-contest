<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/maharashtra-sharad-pawar-ajit-pawar-politics-history.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T09:08:00+00:00"/>
    <meta property="og:title" content="ചതിക്ക് ‘കീ’ കൊടുത്തതാര്? പവാര്‍ അറിയാതെ എൻസിപിയിൽ ‘അലാം’ മുഴങ്ങില്ല!"/>
    <meta property="og:description" content="നവംബര്‍ 24 ശനിയാഴ്ച ഉദ്ധവ് താക്കറെയെ ചതിച്ചത് ടൈംപീസോ അജിത് പവാറോ എന്ന ചോദ്യം മഹാരാഷ്ട്ര രാഷ്ട്രീയത്തില്‍ ഇപ്പോഴും ഉത്തരമില്ലാതെ.maharashtra. maharashtra election news. maharashtra assembly. manorama news. manorama online. malayalam news. maharashtra election news. maharashtra assembly election 2019.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ചതിക്ക് ‘കീ’ കൊടുത്തതാര്? പവാര്‍ അറിയാതെ എൻസിപിയിൽ ‘അലാം’ മുഴങ്ങില്ല!</h1>
      <address><time datetime="2019-11-25T09:08:00+00:00">25 Nov 2019, 09:08</time> by <a rel="author">രമ്യ രവീന്ദ്രൻ</a></address>
      <p>മുംബൈ∙ നവംബര്‍ 24 ശനിയാഴ്ച ഉദ്ധവ് താക്കറെയെ ചതിച്ചത് ടൈംപീസോ  അജിത് പവാറോ എന്ന ചോദ്യം മഹാരാഷ്ട്ര രാഷ്ട്രീയത്തില്‍ ഇപ്പോഴും ഉത്തരമില്ലാതെ അവശേഷിക്കുന്നു. പവാറുമാരെ അറിയുന്നവര്‍ അതു ശരദ് ഗോവിന്ദ റാവു പവാര്‍ എന്ന എഴുപത്തിയൊൻപതുകാരന്‍ അറിഞ്ഞുതന്നെയെന്ന ഉത്തരത്തില്‍ ഇപ്പോഴും ഉറച്ചുനില്‍ക്കുന്നു. എംഎല്‍എമാരെ കൂട്ടിലടയ്ക്കലും പിടിച്ചുകെട്ടിക്കൊണ്ടുവരലുമെല്ലാം പിടിച്ചുനില്‍ക്കാനുള്ള തന്ത്രങ്ങള്‍ മാത്രമെന്നാണു ചിലരുടെയെങ്കിലും വിലയിരുത്തല്‍. കോണ്‍ഗ്രസിനേക്കാള്‍ പവാറിനു സ്വന്തം വിശ്വസ്തത ബോധ്യപ്പെടുത്തേണ്ടതു ശിവസേനയെയാണ് എന്നതാണു മറ്റൊരു വസ്തുത</p>
      <p>കാരണം കോണ്‍ഗ്രസിനോടുള്ള ഇണക്കവും പിണക്കവുമെല്ലാം ഈ പഴയ കോണ്‍ഗ്രസുകാരനും തിരിച്ചു കോൺഗ്രസിനും പുതുമയല്ല. കപ്പിനും ചുണ്ടിനുമിടയില്‍ പ്രധാനമന്ത്രി സ്ഥാനം നഷ്ടമായപ്പോൾ തുടങ്ങി എന്‍സിപി രൂപീകരണത്തിലെത്തിയിട്ടും അതു നിര്‍ബാധം തുടര്‍ന്നുകൊണ്ടേയിരുന്നു. അമിത് ഷായുടെ ചാണക്യ തന്ത്രങ്ങൾക്കു തടയിടാൻ പതിറ്റാണ്ടു പയറ്റിത്തെളിഞ്ഞ ഈ പഴയ ചാണക്യനാകുമോ എന്നു സംശയിച്ചരുടെ മുന്നിലാണു ശനിയാഴ്ച അപ്രതീക്ഷിത നാടകങ്ങൾ അരങ്ങേറിയത്. പവാറിന്റെ പങ്ക് ഉറപ്പിച്ചു പറയാൻ തെളിവൊന്നുമില്ലെങ്കിലും ഈ അപ്രതീക്ഷിത ചുവടുമാറ്റവും ഇരുണ്ടുപുലർന്നപ്പോഴുള്ള ‘തലമാറ്റവും’ സംശയമുനയിൽ നിർത്തിയിരിക്കുന്നവരിൽ പവാർ മുന്നിൽത്തന്നെയുണ്ടെന്നതാണു വസ്തുത.</p>
      <p>
        <b>പവാറിനിത് പുത്തരിയല്ല .</b>
      </p>
      <p>രാജീവ് ഗാന്ധി വധത്തിനു പിന്നാലെ കോണ്‍ഗ്രസ് അധികാരത്തിലെത്തിയപ്പോള്‍ പ്രധാനമന്ത്രി പദം കൈവിട്ടതു തലനാരിഴയ്ക്ക്.  പാര്‍ട്ടി പ്രസി‍ഡന്‍റാകാനുള്ള ശ്രമവും പാളി. സീതാറാം കേസരി കോണ്‍ഗ്രസ് പ്രസിഡന്‍റായി. ഈ ഇച്ഛാഭംഗങ്ങളെത്തുടർന്നു പവാര്‍ കോണ്‍ഗ്രസിലുയർത്തിയ ശീതസമരം ലീഡർ കെ.കരുണാകരനെ വരെ അടര്‍ത്തിമാറ്റാന്‍ കളമൊരുക്കി. കോണ്‍ഗ്രസുമായി കരുണാകരന്‍ അകന്നതിനു പിന്നില്‍ പവാറിന്‍റെ കരുനീക്കങ്ങളുമുണ്ടായെന്നതു അന്നു രാഷ്ട്രീയ പിന്നാമ്പുറങ്ങളിലെ ചൂടുള്ള വാർത്തയായിരുന്നു. പ്രധാനമന്ത്രി പദം  വീണ്ടും കോണ്‍ഗ്രസിന്‍റെ കൈകളിലെത്തിയപ്പോള്‍ അതു സോണിയ ഗാന്ധിയിലേക്ക് എത്താതിരിക്കാന്‍ ഏറ്റുപിടിച്ചതു ബിജെപി ഉയര്‍ത്തിയ അതേവാദം. ഇന്ത്യന്‍ പ്രധാനമന്ത്രി ഭാരതീയനാകണമെന്ന വാദമുയര്‍ത്തിയുള്ള പാളയത്തിൽപ്പട പവാറിനെ കോണ്‍ഗ്രസിനു പുറത്തെത്തിച്ചു. തുടര്‍ന്ന് 1999ല്‍ നാഷണലിസ്റ്റ് കോണ്‍ഗ്രസ് പാര്‍ട്ടി രൂപീകരണം. ചിഹ്നം ടൈംപീസ്</p>
      <p>1978ല്‍ കോണ്‍ഗ്രസിലെ ഒരുവിഭാഗത്തെ അട്ടിമറിച്ചു ജനത പാര്‍ട്ടിക്കൊപ്പം ചേര്‍ന്ന് 38ാം വയസില്‍ മഹാരാഷ്ട്രയിലെ പ്രായം കുറഞ്ഞ മുഖ്യമന്ത്രിയായതും മറ്റൊരു ചരിത്രം.  2014ലെ മഹാരാഷ്ട്ര തിരഞ്ഞെടുപ്പിനുശേഷം ബിജെപിയും ശിവസേനയുമായുള്ള അസ്വാരസ്യങ്ങള്‍ തലപൊക്കിയപ്പോള്‍, സര്‍ക്കാരുണ്ടാക്കാന്‍ ബിജെപിക്ക് പിന്തുണയുമായി എന്‍സിപി രംഗത്തെത്തിയതും പവാറിന്‍റെ തലയിലുദിച്ച ബുദ്ധി തന്നെ. ഇത്തവണ സര്‍ക്കാരുണ്ടാക്കാന്‍ ശിവസേന പിന്തുണ തേടിയപ്പോഴും ജനവിധി മാനിക്കണമെന്നുപദേശിച്ച് ആദ്യം പവാര്‍ പക്വത കാട്ടി. 2019 ലോക്സഭാ തിരഞ്ഞെടുപ്പിനു മുന്‍പുണ്ടായ വിശാല പ്രതിപക്ഷ ഐക്യനീക്കത്തിന്‍റെ മുന്‍നിരയിലുണ്ടായിട്ടും ബിജെപിക്കും നരേന്ദ്രമോദിക്കുമെതിരെ പ്രത്യക്ഷ ഏറ്റുമുട്ടലിനൊരുങ്ങാതെ പലപ്പോഴും പവാര്‍ പതുങ്ങിനിന്നു. പണ്ടുമുതലേ നരേന്ദ്രമോദിയുമായി സൗഹൃദം കാത്തുസൂക്ഷിച്ചതും തികഞ്ഞ രാഷ്ടീയകൗശലം.  അങ്ങനെ,  പ്രായോഗിക രാഷ്ട്രീയത്തിന്‍റെ സഞ്ചാരപാത കൃത്യമായി അളന്നിട്ടായിരുന്നു എന്നും ചുവടുവയ്പുകള്‍.</p>
      <p>
        <b>പവാറിന് പവറായി അജിത് പവാര്‍</b>
      </p>
      <p>അജിത് അനന്തറാവു പവാര്‍ എന്ന സഹോദരപുത്രനെ ശരദ് പവാര്‍ അക്ഷരാര്‍ഥത്തില്‍ രാഷ്ട്രീയത്തില്‍ കൈപിടിച്ചു വളര്‍ത്തുകയായിരുന്നു. ഉന്നത പഠനത്തിനായി മുംബൈയിലേക്കു വണ്ടികയറിയ അന്നുമുതല്‍ അജിത് ഇളയച്ഛന്‍റെ നിഴലായി നിന്നു. എംഎല്‍എയായി, എംപിയായി, പലതവണ മന്ത്രിയായി . </p>
      <p>ഒടുവില്‍ സംസ്ഥാന രാഷ്ട്രീയത്തിന്‍റെ അനന്തരാവകാശിയാക്കി ശരദ് പവാറിന്‍റെ പ്രഖ്യാപനം. എന്നാൽ, അപ്പോഴും അധികം അയയ്ക്കാതെ കടിഞ്ഞാൺ കൈപ്പിടിയിലൊതുക്കിയായിരുന്നു പവാറിന്‍റെ കരുനീക്കങ്ങൾ‍. മകള്‍ സുപ്രിയ സുലെയുടെ പാര്‍ട്ടി പ്രവേശം അസ്വാരസ്യങ്ങളുണ്ടാക്കിയെന്ന് അടക്കം പറച്ചിലുകളുണ്ടെങ്കിലും  ശരദിന്‍റെ അടര്‍ന്നുപോക്ക് അതിന്‍റെ ബാക്കിയാണെന്നു  സ്ഥിരീകരിക്കാന്‍ ഇപ്പോഴുമായിട്ടില്ല. സുപ്രിയയെ ലോക്സഭാ കക്ഷി നേതാവാക്കി, പടയ്ക്കുമുന്‍പേ പവാര്‍ പ്രശ്നം താല്‍ക്കാലികമായെങ്കിലും പരിഹരിച്ചിരുന്നു. എന്‍ഫോഴ്സ്മെന്‍റ് ഡയറക്ടറേറ്റിനു കീഴിലുള്ള കേസുകൾ എന്ന ഡെമോക്ലീസിന്‍റെ വാള്‍ എത്രത്തോളം ബിജെപി പാളയത്തിലേക്കു പോയ അജിത് പവാറിന്‍റെ തലയ്ക്കുമുകളില്‍ തൂങ്ങിനില്‍പ്പുണ്ടോ, അത്രത്തോളമോ അതിലധികമോ ശരദ് പവാറിന്‍റെ തലയ്ക്കുമുകളിലുമുണ്ട്. </p>
      <p>തിരഞ്ഞെടുപ്പ് റാലിയില്‍ ഉടനീളം ബിജെപിയുടെ എന്‍ഫോഴ്സമെന്‍റ് പീഡനത്തിന്‍റെ ഇരയായി സ്വയം ചിത്രീകരിച്ചു പവാര്‍ ഒരുമുഴം മുന്‍പേ എറിഞ്ഞു. പലപ്പോഴും പവാര്‍ ബിജപിയോടു കാണിച്ച മൃദുസമീപനത്തിനു മറ്റൊരു കാരണം തേടേണ്ടതില്ലെന്നു ചുരുക്കം. കേന്ദ്രത്തിന്‍റെ കൂടെച്ചെന്നാല്‍ മഹാരാഷ്ട്ര സഹകരണബാങ്ക് അഴിമതിയടക്കമുള്ള കേസുകളില്‍നിന്ന് തലയൂരാമെന്നതില്‍ സംശയമില്ല. പവാര്‍തന്നെ ദേശീയ രാഷ്ട്രീയത്തില്‍ അവരോധിച്ച മകള്‍ക്കു മന്ത്രിപദവിയടക്കമുള്ള വാഗ്ദാനങ്ങള്‍ വേറെയും.</p>
      <p>ടൈംപീസ് ഒന്നടങ്കമാണൊ അതോ ഒരു വിഭാഗം മാത്രമാണോ ചതിച്ചത് എന്ന ശങ്കയ്ക്ക് ഒന്നേയുള്ളൂ മറുപടി. ഇന്നേവരെ ആ ടൈംപീസിനു മറ്റൊരാള്‍ കീ കൊടുത്തിട്ടില്ല. പവാര്‍ അറിയാതെ എന്‍സിപിയില്‍ അലാറം മുഴങ്ങിയെന്നു വിശ്വസിക്കുക രാഷ്ട്രീയവൃത്തങ്ങൾക്കു പ്രയാസമാകുന്നതും അതുകൊണ്ടുതന്നെ. ശിവസേന– എന്‍സിപി–കോണ്‍ഗ്രസ് സര്‍ക്കാര്‍ രൂപീകരണം അസാധ്യമായാല്‍ ഭാവിയില്‍ പവാറിനെത്തേടിയെത്തുന്ന പദവികള്‍ തന്നെയാകും എല്ലാ സംശയങ്ങൾക്കുമുള്ള കൃത്യമായ ഉത്തരം.</p>
      <p><b>English Summary</b>: Role Of Sharad Pawar In Maharashtra Politics</p>
    </article>
  </body>
</html>