<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402292/%D8%A7%D9%84%D8%A7%D8%AE%D8%A8%D8%A7%D8%B1-%D8%AA%D9%84%D8%A7%D8%B4-%D9%85%D8%B9%D8%A7%D9%88%D9%86-%D8%AA%D8%B1%D8%A7%D9%85%D9%BE-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%B4%DA%A9%D8%A7%D9%81-%D9%85%DB%8C%D8%A7%D9%86-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D9%86%D8%A7%DA%A9%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T09:06:08+00:00"/>
    <meta property="og:title" content="الاخبار: تلاش معاون ترامپ برای ایجاد شکاف میان ایران و عراق ناکام ماند"/>
    <meta property="og:description" content="یک روزنامه لبنانی با اشاره به عدم دیدار مسئولان عراقی با معاون رئیس جمهور آمریکا نوشت که دلیل این مساله سرد شدن روابط آمریکا و عراق و متمایل شدن بغداد به سمت تهران است."/>
  </head>
  <body>
    <article>
      <h1>الاخبار: تلاش معاون ترامپ برای ایجاد شکاف میان ایران و عراق ناکام ماند</h1>
      <address><time datetime="2019-11-25T09:06:08+00:00">25 Nov 2019, 09:06</time> by <a rel="author">سبحان ثقفی‌نیا</a></address>
      <p>یک روزنامه لبنانی با اشاره به عدم دیدار مسئولان عراقی با معاون رئیس جمهور آمریکا نوشت که دلیل این مساله سرد شدن روابط آمریکا و عراق و متمایل شدن بغداد به سمت تهران است.</p>
      <p>به گزارش ایسنا روزنامه الاخبار نوشت: مایک پنس، معاون رئیس جمهور آمریکا اخیرا در "سفری گذری" وارد عراق شد که زمان این سفر می تواند دلالت های زیادی داشته باشد؛ سفری که به دنبال آن سوال های زیادی به وجود آمد به خصوص اینکه این مقام آمریکایی با عادل عبدالمهدی، نخست وزیر عراق و یا دیگر مقامات بغداد دیدار نکرد و راهی اقلیم کردستان شد و با نچیروان بارزانی، رئیس این اقلیم دیدار کرد.</p>
      <p>این روزنامه با اشاره به بیانیه عادل عبدالمهدی در رابطه با این سفر نوشت: برخی منابع می گویند سفر پنس به پایگاه "عین الاسد" با هماهنگی بغداد بود اما برهم صالح، رئیس جمهور عراق می گوید از این سفر اطلاعی نداشته است.<br/>در بخشی از گزارش این روزنامه آمده است: صرف‌نظر از اظهارات علنی به نظر می رسد که سردی روابط واشنگتن و بغداد در عدم دیدار پنس با مسئولان عراقی بی‌تاثیر نیست زیرا واشنگتن می بیند که بغداد تمایل بیشتری به تهران دارد. در این راستا برخی مسئولان آمریکایی می‌گویند مایک پنس عادل عبدالمهدی را به فاصله گرفتن از ایران تشویق کرده؛ امری که در آن موفق نبوده است.</p>
      <p>در این گزارش آمده است: یک مسئول برجسته عراقی در گفت وگو با فرانس پرس اعلام کرده که هیچگاه فاصله میان بغداد و واشنگتن به این اندازه نرسیده بود و این فاصله هر روز درحال افزایش است و چه بسا خشم و ناراحتی آمریکایی از این است که احزاب سیاسی عراق توانسته‌اند توافقی امضا کنند که رضایت مرجعیت عالی دینی عراق را جلب کند.<br/>این روزنامه لبنانی می نویسد: بنابراین آمریکایی ها به دنبال استفاده از گزینه های دیگر در واکنش به این رخدادها هستند و تلاش می کنند با ایجاد برخی فشارها "معامله قرن" را تداوم دهند و یا راه رسیدن ایران به مدیترانه را قطع کنند.</p>
      <p>انتهای پیام</p>
    </article>
  </body>
</html>