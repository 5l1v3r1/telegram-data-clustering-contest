<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iphoneitalia.com/719297/come-configurare-esim-iphone"/>
    <meta property="og:site_name" content="iPhone Italia"/>
    <meta property="article:published_time" content="2019-11-25T09:26:41+00:00"/>
    <meta property="og:title" content="Come configurare eSIM e utilizzare la Dual SIM su iPhone"/>
    <meta property="og:description" content="Diversi modelli di iPhone sono Dual SIM grazie al supporto per le eSIM da poco arrivate anche in Italia. Ecco come effettuare la configurazione."/>
  </head>
  <body>
    <article>
      <h1>Come configurare eSIM e utilizzare la Dual SIM su iPhone</h1>
      <address>
        <time datetime="2019-11-25T09:26:41+00:00">25 Nov 2019, 09:26</time>
      </address>
      <p>Con i primi operatori italiani che stanno rilasciando le <b>eSIM</b> compatibili con iPhone, è il momento di scoprire come fare per configurare il nostro smartphone e renderlo un dispositivo <b>Dual SIM</b> a tutti gli effetti.</p>
      <h3>Cos’è una eSIM?</h3>
      <p>L’<b>eSIM</b> è una SIM digitale che permette di attivare un piano con un qualsiasi operatore telefonico senza dover usare una nano-SIM fisica. Questo significa che su iPhone possiamo utilizzare due schede: la classica nano-SIM fisica e la eSIM digitale, trasformando lo smartphone in un dispositivo <b>dual SIM</b>.</p>
      <h3>Compatibilità eSIM</h3>
      <p><b>Le eSIM</b> possono essere attivate, configurate e utilizzate su<b> iPhone XS, iPhone XS Max, iPhone XR e iPhone 11, iPhone 11 Pro e iPhone 11 Pro Max</b>. Per quanto riguarda gli <b>iPad</b>, i modelli che supportano la eSIM sono iPad Pro 11″, iPad Pro 12,9″ di terza generazione, iPad Air di terza generazione, iPad di settima generazione e iPad mini di quarta generazione.</p>
      <p>Su tutti i modelli è richiesto <b>iOS 12.1</b> o versioni successive.</p>
      <h3>Dual SIM su iPhone</h3>
      <p>A partire da <b>iOS 13</b>, è possibile effettuare e ricevere chiamate vocali e FaceTime, oltre a sfruttare il traffico dati e inviare e ricevere messaggi tramite iMessage, SMS e MMS tramite i due numeri di telefono. Per questo scopo viene usata la tecnologia <i>Dual SIM Dual Standby</i> (DSDS), che permette di effettuare e ricevere chiamate da entrambe le schede (fisica e digitale). L’unico limite è che <b>su iPhone può usare una sola rete dati cellulare alla volta</b>.</p>
      <p>Puoi anche <b>memorizzare più di una eSIM</b> sul tuo iPhone, ma potrai usarne solo una alla volta.</p>
      <p>Per passare da un’eSIM all’altra vai in <i>Impostazioni</i>, tocca <i>Cellulare </i>o<i> Dati mobili</i>, quindi tocca il piano che vuoi utilizzare. Adesso non devi fare altro che toccare <i>Attiva questa linea</i>.</p>
      <p>Dalle impostazioni potrai anche impostare il numero di default e assegnare un’etichetta ad ogni singolo piano (ad esempio “<i>lavoro</i>” o “<i>personale</i>“).</p>
      <h3>Attivare una eSIM su iPhone</h3>
      <p>L’eSIM viene fornita in formato digitale dall’operatore da te scelto.</p>
      <p>Per <b>attivare la eSIM </b>puoi effettuare la scansione del codice QR fornito dall’operatore, usare l’app operatore, installare un piano assegnato oppure inserire le informazioni manualmente.</p>
      <p>
        <b>Tramite codice QR:</b>
      </p>
      <ol>
        <li>Apri l’app Fotocamera ed esegui la scansione del codice QR della tua eSIM</li>
        <li>Quando viene visualizzata, tocca la notifica <i>Piano cellulare rilevato</i></li>
        <li>Tocca <i>Continua</i> in basso</li>
        <li>Tocca <i>Aggiungi piano cellulare</i></li>
        <li>Se richiesto, inserisci il codice di conferma fornito dal tuo operatore</li>
      </ol>
      <p>Al momento, tutti gli operatori italiani che hanno fornito eSIM prevedono il sistema tramite codice QR.</p>
      <p>
        <b>Tramite app</b>
      </p>
      <p>In futuro, alcuni operatori potrebbero prevedere l’attivazione della eSIM tramite la <b>loro app per iOS</b>. Tutto quello che bisogna fare è scaricarla dall’App Store e seguire le istruzioni fornite dallo stesso operatore.</p>
      <p>
        <b>Installare un piano</b>
      </p>
      <p>A partire da iOS 13, gli operatori possono decidere si assegnarti un piano cellulare da installare. In questo caso:</p>
      <ol>
        <li>Tocca la notifica <i>Piano cellulare</i> <i>pronto per l’installazione</i> quando viene visualizzata la notifica</li>
        <li>Nell’app <i>Impostazioni</i>, tocca <i>Piano cellulare pronto per l’installazione</i></li>
        <li>Tocca <i>Continua</i> in basso</li>
      </ol>
      <p>
        <b>Inserimento manuale</b>
      </p>
      <p>In alcuni casi, puoi inserire manualmente le informazioni del tuo operatore toccando la voce<i> Inserisci i dati manualmente</i> in fondo alla schermata dell’iPhone e seguendo i vari passaggi a schermo.</p>
      <h3>Utilizzo Dual SIM</h3>
      <p>Una volta attivata la seconda scheda su iPhone, ci sono diversi modi per utilizzarla.</p>
      <p>Quando effettui una <b>telefonata</b> a uno dei tuoi contatti, non devi scegliere ogni volta il numero da usare visto che di default il tuo iPhone usa lo stesso numero con cui hai chiamato l’ultima volta quel contatto. Se non hai ancora chiamato quel contatto, l’iPhone utilizzerà il numero di default. Tra le altre cose, puoi anche specificare quale numero usare per chiamare un contatto direttamente dalla sua scheda in Rubrica (alla voce <i>Piano cellulare preferito</i>).</p>
      <p>Puoi anche <b>cambiare numero di telefono prima di effettuare una chiamata</b>. Se devi chiamare un contatto presente nell’elenco dei preferiti, segui questi passaggi:</p>
      <ol>
        <li>Tocca la “<i>i</i>” a destra</li>
        <li>Tocca il numero di telefono corrente.</li>
        <li>Tocca l’altro numero che vuoi utilizzare</li>
      </ol>
      <p>Se usi il tastierino:</p>
      <ol>
        <li>Inserisci il numero di telefono che vuoi chiamare</li>
        <li>Tocca il numero di telefono nella parte superiore dello schermo</li>
        <li>Tocca l’altro numero che vuoi utilizzare</li>
      </ol>
      <p>Lo stesso può essere fatto per l’invio di SMS e MMS:</p>
      <ol>
        <li>Apri Messaggi.</li>
        <li>Tocca il pulsante <i>Nuovo</i> in alto a destra</li>
        <li>Inserisci il nome del contatto</li>
        <li>Tocca il numero di telefono corrente</li>
        <li>Tocca l’altro numero che vuoi utilizzare</li>
      </ol>
      <p>Per <b>cambiare il numero di telefono usato per i dati cellulare</b>:</p>
      <ol>
        <li>Vai su<i> Impostazioni</i></li>
        <li>Tocca<i> Cellulare</i> o <i>Dati mobili</i></li>
        <li>Tocca <i>Dati cellulare</i></li>
        <li>Tocca il numero che desideri utilizzare per i dati cellulare</li>
      </ol>
      <p>Ricorda che, se la prima scheda SIM è di un operatore CDMA, la seconda non supporterà piani CDMA. Per maggiori informazioni su questo punto consigliamo di contattare il tuo operatore. Inoltre, se hai un piano con servizio cellulare aziendale, dovrai chiedere all’amministratore della tua azienda se questa funzione è supportata.</p>
      <p>
        <a href="https://www.iphoneitalia.com/category/guide">Guide</a>
      </p>
      <ul>
        <li/>
        <li/>
        <li/>
        <li/>
      </ul>
      <p>0</p>
    </article>
  </body>
</html>