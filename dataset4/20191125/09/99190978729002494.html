<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publico.es/public/violencia-masclista-25n.html?utm_source=facebook&amp;utm_medium=social&amp;utm_campaign=web"/>
    <meta property="og:site_name" content="www.publico.es"/>
    <meta property="article:published_time" content="2019-11-25T09:42:25+00:00"/>
    <meta property="og:title" content="La lluita contra la violència masclista omple de manifestacions el 25-N"/>
    <meta property="og:description" content="La manifestació unitària a Barcelona es convoca a les 18.30 h als Jardinets de Gràcia, en paral·lel a les de Girona, Lleida i Tarragona. Diverses localitats convoquen marxes nocturnes i concentracions secundades pels nombrosos col·lectius feministes arreu del país."/>
  </head>
  <body>
    <article>
      <h1>La lluita contra la violència masclista omple de manifestacions el 25-N</h1>
      <h2>La manifestació unitària a Barcelona es convoca a les 18.30 h als Jardinets de Gràcia, en paral·lel a les de Girona, Lleida i Tarragona. Diverses localitats convoquen marxes nocturnes i concentracions secundades pels nombrosos col·lectius feministes arreu del país.</h2>
      <address><time datetime="2019-11-25T09:42:25+00:00">25 Nov 2019, 09:42</time> by <a rel="author">públic</a></address>
      <p>El 25 de novembre, dia contra la violència masclista, arriba amb un saldo de<b> 93 feminicidis</b> a tot l'Estat espanyol aquest 2019, segons el recompte del col·lectiu<a href="https://feminicidio.net/"> Feminicidio.net.</a> Contra la xacra de la violència que exerceixen els homes contra les dones, els col·lectius feministes d'arreu del país han convocat manifestacions per tota Catalunya. S'espera que la més multitudinària sigui la d'aquest dilluns a la tarda a <b>Barcelona, que sortirà a les 18.30 h des de Jardinets de Gràcia</b> i acabarà a les 20.00 h a la plaça de Catalunya amb una lectura de manifest, una projecció d'un vídeo i l'actuació del grup de raperes Tribade.<br/><br/>A <b>Girona</b>, les manifestants s'han convocat a les 19.00 h a la plaça Pompeu Fabra en el que serà una <b>marxa de torxes</b> que recorrerà la ciutat, organitzada per la Coordinadora de Feminismes Anticapitalista. A la manifestació, només hi podran assistir dones, al contrari que la de Barcelona, on hi haurà un bloc "mixt" al darrere de la marxa. <br/><br/>Amb el lema "autodefensa feminista contra la violència del sistema", la plataforma 25-N ha convocat una manifestació que sortirà a les 18.00 h a la Plaça de la Font de <b>Tarragona</b>. Per la seva banda, la Coordinadora 8M de <b>Lleida </b>convoca "contra les violències masclistes" a les 19.30 h a la Plaça Víctor Siurana, al rectorat de la Universitat de Lleida, un punt molt freqüentat durant les darreres setmanes de mobilitzacions a la capital de ponent. <br/><br/>La ciutat que també comptarà amb la seva pròpia manifestació és <b>Manresa</b>, a les 19.00 h a la plana de l'Om. El moviment feminista de la ciutat s'ha mobilitzat en moltes ocasions els darrers mesos contra l'anomenada <a href="https://www.publico.es/public/manresa-fiscalia-recorrera-sentencia-manada-manresa-perque-siguin-condemnats-per-agressio-sexual.html">'Manada de Manresa', jutjada recentment per la violació grupal </a>de sis nois contra una veïna de la localitat que ha revifat el rebuig contra la tipificació actual dels delictes sexuals al codi penal. També hi haurà mobilitzacions a altres municipis com <b>Molins de Rei</b>, on les feministes també faran<a href="https://www.publico.es/public/agressions-masclistes-despres-manada-llibertat-pels-detinguts-molins-rei.html"> una marxa de torxes en rebuig a la violació grupal d'ara fa un any</a>; a <b>Sabadell</b>, a les 20.00 h a la plaça Sant Roc o a les 19.00 h a la plaça d'Alfons XII de <b>Tortosa</b>.<br/><br/>A banda de les manifestacions del moviment feminista, durant la jornada d'avui la gran majoria d'ajuntaments catalans, així com partits i organitzacions sindicals, han organitzat lectures de manifestos, minuts de silenci i altres mostres de rebuig a la violència masclista. Una de les reivindicacions compartida arreu de l'Estat és que la Llei orgànica del 2004 contra la violència de gènere<b> reconegui totes les víctimes de la violència masclista</b>, ja que actualment només té en compte les agressions perpetuades per la parella o exparella. Sí que ho fa la llei catalana contra la violència masclista de 2008, que tot i ser reconeguda com un text de referència en l'àmbit estatal, no pot sobrepassar les mancances de la legislació espanyola per manca de competències.</p>
      <h3>Marxes nocturnes</h3>
      <p>Com ja és habitual, les mobilitzacions contra la violència masclista no només es convoquen al llarg del mateix 25 de novembre, sinó que també se celebren el 24 a la nit per reivindicar el dret a ocupar espai, també durant els moments on s'exerceix el masclisme amb més impunitat com és en hores de foscor. <br/><br/>Centenars de feministes es van citar a l'<b>Hospitalet de Llobregat </b>en una marxa de torxes que va recórrer el centre de la ciutat. També ho van fer a <b>Granollers</b>, des de la plaça Barangué, sota el lema "juntes i organitzades som més fortes". El col·lectiu feminista de l'<b>Alt Urgell </b>també va convocar una marxa nocturna des de la Plaça dels Oms a les 20.00 h, així com se'n va convocar una altra a <b>Reus</b>, organitzada pel col·lectiu feminista Cau de Llunes. A Barcelona, diverses assemblees feministes de barris també van manifestar-se per diferents punts de la ciutat, com ara al <b>Poblenou</b> o a <b>les Corts</b>.</p>
    </article>
  </body>
</html>