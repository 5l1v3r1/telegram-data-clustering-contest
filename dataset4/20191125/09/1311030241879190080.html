<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626193/%E0%A7%AF%E0%A7%A6-%E0%A6%95%E0%A7%87%E0%A6%9C%E0%A6%BF-%E0%A6%AA%E0%A6%BF%E0%A6%B0%E0%A6%BE%E0%A6%A8%E0%A6%B9%E0%A6%BE-%E0%A6%9C%E0%A6%AC%E0%A7%8D%E0%A6%A6-%E0%A6%AE%E0%A6%BE%E0%A6%9B-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%95%E0%A7%87-%E0%A6%9C%E0%A6%B0%E0%A6%BF%E0%A6%AE%E0%A6%BE%E0%A6%A8%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T09:23:00+00:00"/>
    <meta property="og:title" content="৯০ কেজি পিরানহা জব্দ, মাছ ব্যবসায়ীকে জরিমানা"/>
    <meta property="og:description" content="ফেনীতে বেচাবিক্রি নিষিদ্ধ রাক্ষুসে মাছ ‘পিরানহা’ বিক্রির অভিযোগে এক ব্যবসায়ীকে জরিমানা করেছেন ভ্রাম্যমাণ আদালত। একই সঙ্গে ৯০ কেজি পিরানহা মাছ জব্দ করা হয়েছে। আজ সোমবার জেলা প্রশাসনের সহকারী কমিশনার ও ভ্রাম্যমাণ আদালতের বিচারক মো. মনিরুজ্জামানের আদালত এই জরিমানা করেন।"/>
  </head>
  <body>
    <article>
      <h1>৯০ কেজি পিরানহা জব্দ, মাছ ব্যবসায়ীকে জরিমানা</h1>
      <address><time datetime="2019-11-25T09:23:00+00:00">25 Nov 2019, 09:23</time> by <a rel="author">প্রতিনিধি, ফেনী</a></address>
      <p>ফেনীতে বেচাবিক্রি নিষিদ্ধ রাক্ষুসে মাছ ‘পিরানহা’ বিক্রির অভিযোগে এক ব্যবসায়ীকে জরিমানা করেছেন ভ্রাম্যমাণ আদালত। একই সঙ্গে ৯০ কেজি পিরানহা মাছ জব্দ করা হয়েছে। আজ সোমবার জেলা প্রশাসনের সহকারী কমিশনার ও ভ্রাম্যমাণ আদালতের বিচারক মো. মনিরুজ্জামানের আদালত এই জরিমানা করেন।</p>
      <p>ভ্রাম্যমাণ আদালত সূত্র জানায়, আজ সকালে জেলা প্রশাসক কার্যালয়ের পাশে মুক্তবাজারে নিষিদ্ধ রাক্ষুসে মাছ ‘পিরানহা’ বিক্রির উদ্দেশ্যে আনার সংবাদ শুনে মৎস্য বিভাগ অভিযান চালায়। ৯০ কেজি মাছ জব্দ করা হয়। পরে ভ্রাম্যমাণ আদালত বসিয়ে নিষিদ্ধ পিরানহা মাছ বিক্রির দায়ে খোরশেদ আলম (২৬) নামের এক মাছ ব্যবসায়ীকে চার হাজার টাকা জরিমানা করা হয়। এ সময় সদর উপজেলা জ্যেষ্ঠ মৎস্য কর্মকর্তা মোস্তাফা কামাল উপস্থিত ছিলেন।</p>
      <p>ভ্রাম্যমাণ আদালতের বিচারক মো. মনিরুজ্জামান এ তথ্যের সত্যতা নিশ্চিত করেন।</p>
    </article>
  </body>
</html>