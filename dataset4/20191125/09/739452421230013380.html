<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/najmenej-sedem-zabitych-pri-pokusoch-iraku-potlacit-povstanie/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T09:56:48+00:00"/>
    <meta property="og:title" content="Najmenej sedem zabitých pri pokusoch Iraku potlačiť povstanie"/>
    <meta property="og:description" content="Podľa bezpečnostných zdrojov iracké bezpečnostné sily strielali ostrou muníciou a slzotvorným plynom do demonštrantov vo štvrtok v Bagdade, pričom počas protestov prišlo o život sedem ľudí. Došlo k obnoveniu  násilia a úrady sa snažia protivládne protesty potlačiť. Zdroje ďalej uvádzajú, že príčinou úmrtia boli okrem iného aj kanistre so slzným..."/>
  </head>
  <body>
    <article>
      <h1>Najmenej sedem zabitých pri pokusoch Iraku potlačiť povstanie</h1>
      <address><time datetime="2019-11-25T09:56:48+00:00">25 Nov 2019, 09:56</time> by <a rel="author">Mário Martinka</a></address>
      <p>
        <b>Podľa bezpečnostných zdrojov iracké bezpečnostné sily strielali ostrou muníciou a slzotvorným plynom do demonštrantov vo štvrtok v Bagdade, pričom počas protestov prišlo o život sedem ľudí. Došlo k obnoveniu  násilia a úrady sa snažia protivládne protesty potlačiť.</b>
      </p>
      <p>Zdroje ďalej uvádzajú, že príčinou úmrtia boli okrem iného aj kanistre so slzným plynom namierené priamo na hlavy protestujúcich a dodali, že pri nepokojoch bolo zranených najmenej 78 ľudí. Polícia uviedla, že jeden demonštrant bol zabitý pri moste Sinak v Bagdade a jeden pri susednom moste Ahrar. Neskôr počas dňa boli zabití ďalší traja, vrátane dvoch protestujúcich pri moste Ahrar, píše denník <a href="http://middleeastaffairs.net/">middleeastaffairs.net</a></p>
      <p>Zdroje z nemocnice uviedli, že niektorí zranení demonštranti utrpeli zranenia spôsobené ostrou muníciou a iní boli zranení gumovými projektilmi a slzým plynom.</p>
      <p>Demonštranti napriek všetkému neustupujú a stále ovládajú časti troch hlavných mostov v centrálnom Bagdade, ktoré vedú k opevnenej Zelenej Zóne, kde sa nachádzajú vládne budovy a zahraničné veľvyslanectvá.</p>
      <p>Od začiatku masových nepokojov v Bagdade a južnom Iraku od začiatku októbra bolo zabitých najmenej 325 ľudí. Toto sú najväčšie demonštrácie od pádu Saddáma Husajna v roku 2003. Použitie ostrej munície, slzného plynu a omračujúcich granátov proti väčšinou neozbrojeným demonštrantom podnecuje ďalšie nepokoje.</p>
      <p>Protesty sú teda výbuchom verejného hnevu proti vládnucej elite, ktorá sa obohacuje na úkor štátu a slúži zahraničným mocnostiam, najmä Iránu, zatiaľ čo mnohí Iračania trpia chudobou, sú bez zamestnania, zdravotnej starostlivosti a vzdelania.</p>
      <p>Tieto nepokoje otriasli relatívnym pokojom, ktorý nasledoval po porážke islamského štátu v roku 2017.</p>
      <related>
        <a href="https://www.hlavnydennik.sk/2019/11/04/zrazka-irackych-bezpecnostnych-sil-a-protestujucich/"/>
      </related>
    </article>
  </body>
</html>