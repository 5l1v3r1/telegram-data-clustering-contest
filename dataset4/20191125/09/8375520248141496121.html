<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/pidryadnikam-dnipropetrovskoji-oblasti-ne-platyat-za-robotu-zmi-642204.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T09:10:16+00:00"/>
    <meta property="og:title" content="Підрядникам Дніпропетровської області не платять за роботу - ЗМІ"/>
    <meta property="og:description" content="Керівництво області спеціально створює ситуацію, щоб розірвати договір з «неугодною» фірмою, що виграла тендер на публічних торгах - журналісти"/>
  </head>
  <body>
    <article>
      <h1>Підрядникам Дніпропетровської області не платять за роботу - ЗМІ</h1>
      <address>
        <time datetime="2019-11-25T09:10:16+00:00">25 Nov 2019, 09:10</time>
      </address>
      <h4>Керівництво області спеціально створює ситуацію, щоб розірвати договір з «неугодною» фірмою, що виграла тендер на публічних торгах - журналісти</h4>
      <p>Дніпропетровська облдержадміністрація зупинила всі виплати підрядникам за контрактами за виконані роботи. Йдеться про побудовані і введені в експлуатацію дороги, спорткомплекси, школи, системи водопостачання і інші, повідомляє <a href="https://www.obozrevatel.com/dnipro/dnepropetrovskaya-oga-stavit-region-na-koleni-smi.htm">Обозреватель</a>,</p>
      <p>Зокрема, не отримали грошей за роботу «Будінвест інжиніринг», що відремонтувала дорогу Вільне-Гвардійське (40 млн грн), ТОВ «Комунальник», що відремонтувало спорткомплекс «Прометей» в місті Кам'янське (10,5 млн грн), Божедарівську школу ( 3 млн) в Криничанському районі, центральну площу в Марганці (7,7 млн). Також не були виплачені 5,9 млн за будівництво системи водопостачання сіл Парне, Катражка і Вишневецьке Синельниківського району, в результаті чого кілька сотень жителів цих населених пунктів залишилися без води.</p>
      <p>«Завдяки такій «продуманій» позиції обласної влади і особисто голови ОДА Олександра Бондаренко, ми також можемо отримати скоро ще одну проблему. Зима близько. На носі перші снігопади з усіма наслідками, що випливають звідси. А передоплати від області на купівлю палива для техніки, посипочного матеріалу і зарплату робітників основні підрядники так і не побачили», - пише видання.</p>
      <p>За даними ЗМІ, підрядникам не платять навмисне: «Керівництво області спеціально створює ситуацію, щоб розірвати договір з «неугодною» фірмою, що виграла тендер на публічних торгах. Адже схема досить проста: не платити гроші підряднику, дочекатися моменту, коли він просто не зможе виконувати свої зобов'язання з причини відсутності фінансування, і на цьому ґрунті розірвати контракт, щоб завести «свою» фірму».</p>
      <p>Раніше голова Дніпропетровської облради <a href="https://zik.ua/tv/video/225253">Святослав Олійник заявляв</a>, що всі підрядники погодилися на скорочення вартості своїх робіт на 12%, однак він не пояснив, на якій законній підставі це було зроблено. Але навіть після цього підрядники не отримали те, що було передбачено контрактами.</p>
      <p>Якщо до 15 грудня підрядники не отримають призначені їм кошти, всі гроші повернуться до держбюджету, що спричинить ряд судових позовів, і в разі перемоги підрядників платники податків заплатять за виконані роботи, а також штрафи, пені та судові витрати, що істотно збільшить початкові витрати бюджету.</p>
      <p>З 2015 року в Дніпропетровській області було реалізовано понад <a href="https://daily.rbc.ua/ukr/show/good-year-dnepropetrovskoy-oga-1545817005.html">2000 інфраструктурних проектів</a>, ще кілька сотень перебували в процесі завершення, але зараз вони зупинені новою владою регіону.</p>
      <related>
        <a href="https://glavcom.ua/country/politics/zrostannja-borgiv-ta-ekonomichni-nevdachi-novij-vladi-ne-vibachat-politolog-642027.html"/>
        <a href="https://glavcom.ua/country/society/noviy-golova-kijivskoji-oda-poyasniv-chomu-yogo-poperedniki-ne-mogli-dovgo-vsiditi-na-posadi-641883.html"/>
        <a href="https://glavcom.ua/economics/finances/derzhava-monetizuvala-pilgi-dlya-140-tis-spozhivachiv-gazu-dnipropetrovshchini-641756.html"/>
      </related>
    </article>
  </body>
</html>