<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-13-year-old-teenager-strangled-to-death-in-land-and-road-dispute-in-araria-2867208.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T09:04:41+00:00"/>
    <meta property="og:title" content="अररिया में जमीन और रास्ते के विवाद में 13 साल के किशोर की गला रेतकर खौफनाक हत्या"/>
    <meta property="og:description" content="अररिया जिले के जोकीहाट थाना क्षेत्र अंतर्गत तारण पंचायत के कामत गांव के एक 13 वर्षीय किशोर की गला रेतकर हत्या कर दी गयी।  सोमवार की अहले सुबह कामत गांव और कामत चौक के बीच स्थित बांसबाड़ी में..."/>
  </head>
  <body>
    <article>
      <h1>अररिया में जमीन और रास्ते के विवाद में 13 साल के किशोर की गला रेतकर खौफनाक हत्या</h1>
      <address><time datetime="2019-11-25T09:04:41+00:00">25 Nov 2019, 09:04</time> by <a rel="author">जोकीहाट (अररिया)एक संवाददाता।</a></address>
      <p>अररिया जिले के जोकीहाट थाना क्षेत्र अंतर्गत तारण पंचायत के कामत गांव के एक 13 वर्षीय किशोर की गला रेतकर हत्या कर दी गयी।  सोमवार की अहले सुबह कामत गांव और कामत चौक के बीच स्थित बांसबाड़ी में किशोर का खून से लथपथ शव मिला। </p>
      <p>उनके शरीर पर कई जगह जख्म के निशान मिले हैं। मृतक राशिद(13 ) कामत गांव के वार्ड नम्बर दो निवासी शाहजहाँ का बेटा था। हत्या का कारण भूमि विवाद बताया जा रहा है। घटना की सूचना मिलने पर जोकीहाट पुलिस ने स्थल पर पहुँच कर मामले की छानबीन में जुटी है। समाचार लिखे जाने तक लाश की पोस्टमार्टम कराने की कार्रवाई चल रही थी। इस मामले मे अभी तक जोकीहाट थाना मे प्राथमिकी दर्ज नहीं होने पाई है। </p>
      <p>घटना के संबंध मे मृतक के भाई राजू ने बताया कि हर दिन उनका भाई राशिद रात में खाना खाने के बाद कामत स्थित अपनी दुकान में सो जाता था। रविवार की रात भी राशिद खाना खाकर साइकिल से  कामत चौक चला गया। मगर सोमवार की अहले सुबह बांस बाड़ी में खून से लथपथ उनका शव बरामद हुआ। बदमाशों ने उसकी बेरहमी से गला रेत कर हत्या का दी। बताया कि गांव के ही कुछ लोगों से झगड़ा चल रहा है। भूमि विवाद को लेकर मुकदमा भी दर्ज है। उन्होंने आशंका जताई कि कहीं इसी भूमि विवाद में तो राशिद की हत्या नही कर दी गयी। </p>
      <p>इधर घटना स्थल पर पहुँचे जोकीहाट थाना दारोगा दयानंद पैक नेता बताया कि लाश को कब्जे में लेकर पोस्टमार्टम की कार्रवाई की जा रही है। इसके साथ ही मामले की छानबीन कर आगे की कार्रवाई की जाएगी।<br/> </p>
    </article>
  </body>
</html>