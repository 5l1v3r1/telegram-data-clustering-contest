<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121467/marek-belka-szokuje-polska-bedzie-sie-wic-jak-piskorz.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T09:04:00+00:00"/>
    <meta property="og:title" content="Marek Belka szokuje. &quot;Polska będzie się wić jak piskorz&quot;"/>
    <meta property="og:description" content="– Polska będzie się wić jak piskorz. Wisi nad nami miecz Damoklesa – stwierdził były premier Marek Belka w programie Studio Europa."/>
  </head>
  <body>
    <article>
      <h1>Marek Belka szokuje. "Polska będzie się wić jak piskorz"</h1>
      <address>
        <time datetime="2019-11-25T09:04:00+00:00">25 Nov 2019, 09:04</time>
      </address>
      <h4>– Polska będzie się wić jak piskorz. Wisi nad nami miecz Damoklesa – stwierdził były premier Marek Belka w  programie Studio Europa.</h4>
      <p>Marek Belka był gościem programu Interii i DW Studio Europa, gdzie dyskutował z niemieckim europosłem frakcji EKR Helmutem Geukingiem o praworządności w Polsce. Z ust obojga polityków padły zaskakujące słowa.</p>
      <p>Dyskusja zaczęła się od kwestii łamania praw człowieka i naruszania praworządności, które będą także tematem debaty na sesji plenarnej PE.</p>
      <p>– Nie widzę, żeby praworządność była w Polsce zagrożona. Zresztą, uważam, że kwestia praworządności to przede wszystkim kwestia prawa krajowego – stwierdził niemiecki europoseł Helmut Geuking.</p>
      <p>Zupełnie inaczej tę sprawę ocenia były polski premier. – Ja widzę niebezpieczeństwo dla praworządności. Ostatni wyrok TSUE pokazuje to w sposób wyraźny – powiedział Marek Belka.</p>
      <p>Na pytanie, czy Polska wykona wyrok europejskiego Trybunału, polski polityk odpowiedział: – Myślę, że będziemy wić się jak piskorz i unikać starcia. Szczególnie, że wisi nad nami przysłowiowy miecz Damoklesa w postaci powiązania funduszy unijnych z praworządnością. Polski rząd dobrze o tym wie i dlatego będzie kluczył. Belka dodał też, że porządek europejski ma pierwszeństwo w stosunku do polskiego. – Z jednej strony rząd nie śmie mówić, że nie wykona zaleceń TSUE, z drugiej - pojawiają się głosy, że nakładają się tutaj dwa porządki prawne: polski i europejski, i że należałoby to rozstrzygnąć np. w Trybunale Konstytucyjnym. Ale tu nie ma żadnej sprzeczności: porządek europejski ma pierwszeństwo i to jest zapisane w polskiej konstytucji – ocenił były premier polskiego rządu.</p>
      <p>W dyskusji poruszono też temat obniżenia wieku emerytalnego sędziów w Polsce. Do tej sprawy odniósł się niemiecki europoseł. – Według mnie, 70-, 80-latkowie nie muszą być sędziami - skwitował Geuking. Tu znów zaoponował Belka. - Dobry sędzia to nie musi być młody sędzia, a dobrze mieć sędziego, który ma doświadczenie. Po drugie obniżenie wieku emerytalnego to oczywiście była zagrywka, a nie poważne działanie –wskazał.</p>
      <footer>/ Źródło: Interia <br/>/ bal</footer>
    </article>
  </body>
</html>