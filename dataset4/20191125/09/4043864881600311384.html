<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232929/"/>
    <meta property="og:site_name" content="Українська правда"/>
    <meta property="article:published_time" content="2019-11-25T09:51:14+00:00"/>
    <meta property="og:title" content="Активістів у Дніпрі побив представник С14, його виключили з організації"/>
    <meta property="og:description" content="Націоналістичний рух С14 визнав, що учасник цієї організації взяв участь у нападі на активістів громадської організації “Спільнота активної молоді – САМ” у Дніпрі. В С14 вибачились і заявили, що нападника виключено з лав організації."/>
  </head>
  <body>
    <article>
      <h1>Активістів у Дніпрі побив представник С14, його виключили з організації</h1>
      <address>
        <time datetime="2019-11-25T09:51:14+00:00">25 Nov 2019, 09:51</time>
      </address>
      <p>Націоналістичний рух С14 визнав, що учасник цієї організації взяв участь у нападі на активістів громадської організації "Спільнота активної молоді – САМ" у Дніпрі. В С14 вибачились і заявили, що нападника виключено з лав організації.</p>
      <p><b>Джерело:</b> <a href="https://www.facebook.com/permalink.php?story_fbid=501486987120525&amp;id=395548574381034&amp;__tn__=-R">Facebook С14</a></p>
      <p><b>Дослівно:</b> "Причиною став конфлікт учасника руху "Січ" з приводу порядку організації заходу УІНП, який відбувся 21.11.19 у приміщенні "Просвіти". Конфлікт відбувся з його ініціативи, без відома керівництва руху. Ситуації передувала низка подій, які сприяли особистій неприязні, та які, як згаданий конфлікт вище, були нам невідомі".</p>
      <p><b>Деталі:</b> В С14 уточнили, що напад відбувся на Владислава Мельника, ще один активіст Вірослав Цюп'як постраждав, коли розбороняв конфлікт.</p>
      <p>Там додали, що обидва активісти раніше з рухом С14 проводили спільні заходи та надавали один одному допомогу.</p>
      <p>Рух С14 засудив напад і повідомив, що нападник на активістів виключений з лав організації. Ще один учасник руху, який, як зазначається, не брав участі у бійці, але знав про неї, "понесе дисциплінарне покарання".</p>
      <p>У С14 додали, що у нападі, окрім члена цієї організації, брали участь інші особи, які не є членами руху.</p>
      <p><b>Дослівно:</b> "Приносимо вибачення постраждалому Владиславу та Вірославу за напад на території "Просвіти", до якого були причетні в тому числі наші активісти (частина нападників не є членами нашого руху). Готові оплатити лікування та гарантувати, що подібне більше ніколи не повториться".</p>
      <p><b>Що було раніше:</b> У суботу, 23 липня, стало відомо, що у Дніпрі п’ятеро невідомих <a href="https://www.pravda.com.ua/news/2019/11/23/7232802/">побили активістів</a> громадської організації "Спільнота активної молоді – САМ" Владислава Мельника та Вірослава Цюп'яка.</p>
      <p>Активісти отримали травми черепа, щелепи та носа. Постраждалі зняли побої та написали заяву в поліцію.</p>
      <related>
        <a href="https://www.pravda.com.ua/news/2019/08/8/7223119/"/>
        <a href="https://www.pravda.com.ua/news/2019/08/6/7222932/"/>
        <a href="https://www.pravda.com.ua/news/2019/03/14/7209155/"/>
      </related>
    </article>
  </body>
</html>