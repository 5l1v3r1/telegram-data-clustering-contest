<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221033/slovaci-teste-sa-na-najlepsie-vykony-sestry-fialkove-vo-forme-ako-nikdy-predtym"/>
    <meta property="og:site_name" content="Športky.sk"/>
    <meta property="article:published_time" content="2019-11-25T13:40:00+00:00"/>
    <meta property="og:title" content="Slováci, tešte sa na najlepšie výkony: Sestry Fialkové vo forme ako nikdy predtým"/>
    <meta property="og:description" content="BRATISLAVA - Sedemnásť dní na snehu vo švajčiarskom Lenzerheide absolvovali slovenské sestry Fialkové na záver prípravného obdobia pred začiatkom Svetového pohára v biatlone. Ich bežecký tréner ..."/>
  </head>
  <body>
    <article>
      <h1>Slováci, tešte sa na najlepšie výkony: Sestry Fialkové vo forme ako nikdy predtým</h1>
      <address>
        <time datetime="2019-11-25T13:40:00+00:00">25 Nov 2019, 13:40</time>
      </address>
      <p>BRATISLAVA - Sedemnásť dní na snehu vo švajčiarskom Lenzerheide absolvovali slovenské sestry Fialkové na záver prípravného obdobia pred začiatkom Svetového pohára v biatlone. Ich bežecký tréner Martin Bajčičák to síce napovedal priamo, ale vzhľadom na kvalitnú prípravu by mali byť na sezónu nachystané možno ako nikdy predtým. Najmä u Paulíny Fialkovej budú očakávania vysoké, keďže v minulej sezóne sa až šesťkrát postavila na stupne víťazov v pretekoch SP a v nadchádzajúcej sezóne preberie rolu slovenskej jednotky po fenomenálnej Anastasii Kuzminovej.</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/paulina-fialkova-493843.jpg"/>
            <figcaption>Paulína Fialková<cite><b>Zdroj:</b> TASR/Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/ivona-fialkova-492231.jpg"/>
            <figcaption>Ivona Fialková<cite><b>Zdroj:</b> TASR - Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/paulina-fialkova-493623.jpg"/>
            <figcaption>Na snímke slovenská biatlonistka Paulína Fialková na trati v šprinte žien na 7,5 km počas<cite><b>Zdroj:</b> TASR - Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/paulina-fialkova-493621.jpg"/>
            <figcaption>Na snímke slovenská biatlonistka Paulína Fialková na trati v šprinte žien na 7,5 km počas<cite><b>Zdroj:</b> TASR - Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/anastasia-kuzminova-paulina-fialkova-493595.jpg"/>
            <figcaption>Na snímke slovenská biatlonistka Anastasia Kuzminová (vľavo) pózuje po víťazstve v šprinte žien na 7,5 km. Na treťom mieste skončila Slovenka Paulína Fialková<cite><b>Zdroj:</b> TASR - Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/paulina-fialkova-493559.jpg"/>
            <figcaption>Slovenská biatlonistka Paulína Fialková v šprinte žien na 7,5 km<cite><b>Zdroj:</b> TASR/Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/anastasia-kuzminova-paulina-fialkova-493557.jpg"/>
            <figcaption>Slovenské biatlonistky Anastasia Kuzminová (vpravo) a Paulína Fialková sa objímajú v cieli šprintu na 7,5 km počas 9. finálového kola Svetového pohára v biatlone v nórskom Holmenkollene<cite><b>Zdroj:</b> TASR/Michal Svítok</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/biatlon-paulina-fialkova-493143.jpg"/>
            <figcaption>Slovenská biatlonistka Paulína Fialková reaguje v cieli pretekov s hromadným štartom na 12,5 km na majstrovstvách sveta v biatlone vo švédskom Östersunde<cite><b>Zdroj:</b> TASR/AP/Robert Henriksson</cite></figcaption>
          </figure>
        </slideshow>
        <p><b><i>"V Lenzerheide to bolo v poradí tretie sústredenie na snehu. Predtým sme dvakrát boli v rakúskom Ramsau am Dachstein na ľadovci, tam sme to ešte kombinovali aj s behom a kolieskovými lyžami. Teraz vo Švajčiarsku sme sa v dňoch 8.- 24. novembra venovali už len príprave na snehu. Na dva dni sa ešte zastavíme doma na Slovensku a potom vyrazíme do švédskeho Östersundu na prvé kolo Svetového pohára," </i></b>povedal Martin Bajčičák v rozhovore pre agentúru SITA.</p>
        <p>Niekdajší skvelý bežec na lyžiach pripomenul, že najmä za posledný týždeň napadlo v Lenzerheide veľa snehu a podmienky na prípravu na naozaj na vysokej úrovni. <b><i>"Mali sme 200 m dlhý okruh spojený so strelnicou. Úprava trate s umelým aj prírodným snehom bola výborná. Dochádzali sme aj do 40 minút vzdialeného Davosu, kde sme na 16 km dlhom okruhu absolvovali vytrvalostný tréning. Spočiatku s nami trénovali aj Francúzky a Ukrajinky, na konci zostali už len domáce Švajčiarky, s ktorými sme absolvovali aj spoločný meraný tréning,"</i></b> ozrejmil Bajčičák.</p>
        <p>Bežecký tréner vyzdvihol, že tradičnú zostavu s ním, trénerkou streľby Ankou Murínovou a fyzioterapeutom Radom Jamborom rozšíril nový slovinský servisman Miha Plahutnik. <b><i>"Bol s nami už aj tri dni v Ramsau. Poradil nám ho taliansky servisman. Vďaka nemu mali dievčatá už v príprave kompletný servis ako na pretekoch. K dispozícii mali väčšie množstvo lyží a tým aj kvality ako po minulé roky. Dúfam, že aj toto nám pomôže ubrať z plusových sekundičiek, ktoré sme v minulosti mávali,"</i></b> pokračoval Bajčičák.</p>
        <figure>
          <img src="https://sportky.zoznam.sk/cacheImg/obr/1200px/ivona-fialkova-492231.jpg"/>
          <figcaption>Ivona Fialková<cite><b>Zdroj:</b> TASR - Michal Svítok</cite></figcaption>
        </figure>
        <p><b><i>"Strážili sme si tréningy a ich kvalitu. Nie je to zlé. Ivona sa zlepšila oproti vlaňajšku a o máličko sa dotiahla na Paulínu. Príprava bola náročná, veľa sa trénovalo aj z únavy, čo nie je objektívny obraz výkonnosti. Objektívne to bude až vo Svetovom pohári v konkurencii absolútnej špičky. Sám som zvedavý, ako to vystrelí, ale dievčatá sú pripravené dobre,"</i></b> podotkol Bajčičák.</p>
        <p>Pripomenul ešte, že počas letného prípravného obdobia absolvoval so svojimi zverenkyňami aj niekoľko náročných vysokohorských túr až do výšky približne 2500 m, čo praktizujú už niekoľko rokov. <b><i>"Chodíme s paličkami do hôr, je to súčasť prípravy. Boli sme v Obertiliachu, ale aj v Tatrách. Mali sme naplánovaný aj výstup na Gerlach, ale nevyšlo nám počasie. Verím, že sa nám to ešte v budúcnosti podarí. Aby Paulína dokázala vyhrať preteky, musí sa ešte zlepšiť rýchlostne o pár sekúnd,"</i></b> vysvetlil tréner.</p>
        <p>Podľa jeho slov by mali sestry Fialkové absolvovať kompletný program úvodného kola Svetového pohára vo Švédsku vrátane štafiet v Ostersunde? <b><i>"V štafetách bude po odchode Kuzminovej štvrtá do partie Veronika Machyniaková. Na základe výsledkov z prvých pretekov sa ukáže, ako to pôjde ďalej," </i></b>dodal Bajčičák.</p>
        <footer><b>Zdroj:</b> SITA<br/><b>Foto:</b> TASR/Michal Svítok</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/220953/kristoffersen-triumfoval-vo-finskom-levi-adam-zampa-nepostupil-do-druheho-kola"/>
          <a href="https://sportky.zoznam.sk/c/220947/boris-vlha-hodnoti-nestastny-slalom-v-levi-pozeral-som-sa-na-televizor-a-bol-som-bezmocny"/>
          <a href="https://sportky.zoznam.sk/c/220917/slovensko-jasa-velka-sanca-pre-vlhovu-nova-sutaz-ako-stvorena-pre-nasu-hviezdu"/>
          <a href="https://sportky.zoznam.sk/c/220889/video-chyba-ktora-bude-velmi-dlho-mrziet-vlhova-zhodnotila-uvodny-slalom-v-levi"/>
        </related>
      </anchor>
    </article>
  </body>
</html>