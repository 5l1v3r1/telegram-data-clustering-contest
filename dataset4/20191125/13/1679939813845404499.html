<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/gata-pentru-iarna-drumarii-din-capitala-sunt-pregatiti-pentru-a-face-fata-situatiei-in-sezonul-rece-foto_3060026.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T13:27:47+00:00"/>
    <meta property="og:title" content="Gata pentru iarnă! Drumarii din Capitală sunt pregătiți pentru a face față situației în sezonul rece (FOTO)"/>
    <meta property="og:description" content="Primăria municipiului Chișinău informează că serviciile municipale responsabile de întreținerea drumurilor și, respectiv, a curților blocurilor de locuințe, sunt pregătite pentru a face față situației în perioada rece 2019-2020, atât cu tehnica necesară,"/>
  </head>
  <body>
    <article>
      <h1>Gata pentru iarnă! Drumarii din Capitală sunt pregătiți pentru a face față situației în sezonul rece (FOTO)</h1>
      <address><time datetime="2019-11-25T13:27:47+00:00">25 Nov 2019, 13:27</time> by <a rel="author">PUBLIKA.MD</a></address>
      <slideshow>
        <figure>
          <img src="https://media.publika.md/md/image/201911/w720/hm_05121600.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/bhgfgfh_41748100.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/bv-nmb_66457100.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/descarcare_64087000.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/hmnm_69061600.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/jyuk_63037300.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/slmksl_30089000.jpg"/>
          <figcaption>foto: pmc.md</figcaption>
        </figure>
        <figure>
          <img src="https://media.publika.md/md/image/201911/w720/spmlt_74071100.jpg"/>
          <figcaption>foto: pmc.md</figcaption>
        </figure>
      </slideshow>
      <p>
        <b>Primăria municipiului Chișinău informează că serviciile municipale responsabile de întreținerea drumurilor și, respectiv, a curților blocurilor de locuințe, sunt pregătite pentru a face față situației în perioada rece 2019-2020, atât cu tehnica necesară, cât și cu materialul antiderapant, utilizat pentru deszăpezire.</b>
      </p>
      <p>Subiectul a fost discutat în cadrul ședinței operative săptămânale de luni, iar responsabilii regiilor de profil au dat asigurări că sunt pregătiți să facă față problemelor din sezonul de iarnă.</p>
      <p>Șeful Direcției generale transport public și căi de comunicație, Adrian Boldurescu, a informat că Î.M. Regia ”EXDRUPO” dispune de 75 de unități de tehnică specializată pentru întreținerea drumurilor, iar antiderapantul din stocurile întreprinderii - 4700m³ nisip cu sare și 1600 tone de sare, este suficient pentru intervenții pe străzi pentru 1,5 luni. Totodată, restul necesarului de antiderapant este achiziționat și se află în drum spre Chișinău.</p>
      <p>De cealaltă parte, șeful Regiei locativ-comunale și amenajare, Ion Burdiumov, a raportat că pentru iarna 2019-2020, pe trotuare și în curțile de bloc nu va mai fi utilizat nisipul pentru combaterea poleiului, ci antiderapant lichid. În acest scop, întreprinderea de profil are în stoc 123 tone de sare și 10 tone de material antiderapant. De asemenea, mai sunt contractate 750 tone de sare și 20 tone de antiderapant, care este deja în drum pentru stocare.</p>
      <p>Responsabilul de domeniul locativ-comunal a dat asigurări că în acest sezon rece, Regia dispune de o cantitate triplă de material antiderapant și sare, față de ceea ce era utilizat anii precedenți. Referitor la tehnica din dotare, Ion Burdiumov a precizat că întreprinderea dispune de 14 unități HACO (care intervin cu sărărițe și perii), 12 tractoare MTZ și 12 tractoare LS (dotate cu perii și lame), precum și 16 sărărițe, dintre care 10 achiziționate în anul curent.</p>
      <p>
        <b>În context, primarul a solicitat regiilor responsabile de deszăpezire să fie pregătite la maxim pentru a interveni prompt în caz de necesitate.</b>
      </p>
      <p>”Dacă va fi nevoie, să se lucreze non-stop, inclusiv pe scări și pe trotuare, astfel ca oamenii să se simtă în siguranță atunci când pleacă dimineața la muncă. Eu voi monitoriza toate lucrările și voi taxa dur pe cei care nu iau atitudine la timp. Prefer ca fiecare din responsabili să-și facă bine munca. Cei care nu fac față trebuie să se dea la o parte ca să vină alți specialiști”, a subliniat edilul Capitalei”.   </p>
      <p>În altă ordine de idei, Ion Ceban a dispus organizarea concursurilor publice pentru contractarea agenților economici, ce vor fi implicați în procesul de deszăpezire, precum și a tehnicii specializate, pentru ca de rând cu serviciile municipale, să facă față intervențiilor în situațiile mai complicate.</p>
    </article>
  </body>
</html>