<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4933501/celstraf-voor-internetondernemer-michiel-frackers"/>
    <meta property="og:site_name" content="Bright.nl"/>
    <meta property="article:published_time" content="2019-11-25T13:51:00+00:00"/>
    <meta property="og:title" content="Internetondernemer Michiel Frackers 5 maanden de cel in"/>
    <meta property="og:description" content="Voormalig internetondernemer Michiel Frackers moet vijf maanden de cel in. De rechtbank in Amsterdam heeft hem veroordeeld tot 10 maanden cel waarvan 5 voorwaardelijk, wegens oplichting en witwassen."/>
  </head>
  <body>
    <article>
      <h6 class="kicker">Nieuws</h6>
      <h1>Internetondernemer Michiel Frackers 5 maanden de cel in</h1>
      <address>
        <time datetime="2019-11-25T13:51:00+00:00">25 Nov 2019, 13:51</time>
      </address>
      <p>
        <b>Voormalig internetondernemer Michiel Frackers moet vijf maanden de cel in. De rechtbank in Amsterdam heeft hem veroordeeld tot 10 maanden cel waarvan 5 voorwaardelijk, wegens oplichting en witwassen.</b>
      </p>
      <p>De rechtbank acht bewezen dat Frackers 'op kwalijke wijze misbruik heeft gemaakt' van een overheidsregeling voor startende technologiebedrijven.</p>
      <h3>Eigen gewin</h3>
      <p>Hij zou een bedrag van 2,3 miljoen euro dat was bedoeld om startende bedrijfjes te helpen hebben gebruikt voor eigen gewin. Het geld werd volgens het Openbaar Ministerie gebruikt om 'te feesten, een persoonlijk faillissement te voorkomen en er verder goed van te leven'. </p>
      <p>Een medeverdachte die volgens het Openbaar Ministerie bij de oplichtingspraktijken betrokken is geweest, is door de rechtbank vrijgesproken wegens gebrek aan bewijs.</p>
      <h3>Planet Internet</h3>
      <p>Frackers richtte in de jaren negentig internetprovider Planet Internet op, die hij later verkocht aan KPN. Tijdens de rechtszaak bleef de voormalige internetondernemer ontkennen dat hij misbruik maakte van overheidssubsidies.</p>
    </article>
  </body>
</html>