<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/druzhina-prezidenta-stala-na-zahist-ukrajinok-postrazhdalih-vid-nasilstva-642290.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T13:50:44+00:00"/>
    <meta property="og:title" content="Дружина президента стала на захист українок, постраждалих від насильства"/>
    <meta property="og:description" content="Перша леді виступила за створення найближчим часом кол-центру національного рівня, де постраждалим від насильства надаватиметься вся потрібна інформація"/>
  </head>
  <body>
    <article>
      <h1>Дружина президента стала на захист українок, постраждалих від насильства</h1>
      <address>
        <time datetime="2019-11-25T13:50:44+00:00">25 Nov 2019, 13:50</time>
      </address>
      <h4>Перша леді виступила за створення найближчим часом кол-центру національного рівня, де постраждалим від насильства надаватиметься вся потрібна інформація</h4>
      <p>У рамках всесвітньої кампанії «16 днів активізму проти ґендерно зумовленого насильства» дружина президента Олена Зеленська взяла участь у відкритті у Кабміні виставки, присвяченої українцям, які стали жертвами насильства, але зуміли його подолати.</p>
      <p>Про  це 25 листопада повідомляє пресслужба глави держави.</p>
      <p>«Насильство щодо жінок є одним із найпоширеніших порушень прав людини у світі. На жаль, Україна не є винятком: за статистикою, від психологічного чи фізичного насилля страждає кожна п’ята українка. Розбудова сервісів для постраждалих та боротьба з насильством в Україні ще триває, але ці історії – перші успіхи, якими варто ділитися. Насамперед для того, щоб українки знали, що ці сервіси існують і допомога є», – зауважила Зеленська.</p>
      <p>Дружина президента наголосила на тому, що важливим є подальше збільшення кількості притулків – шелтерів – для постраждалих від насильства, адже за стандартами має бути одне місце на 10 тисяч міського населення, а також мобільних груп поліції «Поліна», яких сьогодні критично не вистачає.</p>
      <p>Пріоритетним перша леді вважає й створення найближчим часом кол-центру національного рівня, де постраждалим надаватиметься вся потрібна інформація. «Такий сервіс – базово необхідний, адже він не просто дасть можливість дізнатися про свої права та їхній захист, а й отримати кваліфіковану допомогу швидко та вчасно», – заявила Зеленська.</p>
      <p>1 з 4<br/><a href="https://glavcom.ua/news/druzhina-prezidenta-stala-na-zahist-ukrajinok-postrazhdalih-vid-nasilstva-642290.html#">на весь екран згорнути</a></p>
      <figure>
        <img src="https://glavcom.ua/img/gallery/6422/90/675652_big.jpeg"/>
      </figure>
      <figure>
        <img src="https://glavcom.ua/img/gallery/6422/90/675653_big.jpeg"/>
      </figure>
      <figure>
        <img src="https://glavcom.ua/img/gallery/6422/90/675654_big.jpeg"/>
      </figure>
      <p><a href="https://glavcom.ua/photo.html">Всі фоторепоратажі<br/></a>Фото: пресслужба президента України</p>
      <p>До слова, експозиція, представлена у Кабінеті Міністрів, – реальні історії тих, хто постраждав від насильства, але завдяки якісній допомозі з боку держави зміг зупинити його. 10 розповідей людей, які вибрали не терпіти й мовчати, а протидіяти.</p>
      <p>Ці історії – своєрідна презентація роботи таких служб та нововведень до законодавства, як притулки для постраждалих від насильства, пункти невідкладної медичної допомоги при жіночих консультаціях та лікарнях, мобільні групи поліції з реагування на випадки домашнього насильства «Поліна» (поліція проти насильства), національна гаряча лінія із запобігання домашньому насильству, денні кризові центри, центри безоплатної вторинної правової допомоги, терміновий заборонний припис.</p>
      <p>Наведені життєві приклади демонструють, яким важливим є розвиток запобігання та викорінення насильства щодо жінок та дівчат, і скільки кроків ще має бути зроблено.</p>
      <related>
        <a href="https://glavcom.ua/news/olena-zelenska-ziznalasya-shcho-vdoma-svarit-cholovika-642141.html"/>
        <a href="https://glavcom.ua/news/zelenska-rozpovila-yak-planuje-vtilyuvati-reformu-shkilnogo-harchuvannya-642114.html"/>
        <a href="https://glavcom.ua/news/olena-zelenska-v-yaponiji-vidvidala-unikalniy-centr-zdorovya-foto-634767.html"/>
      </related>
    </article>
  </body>
</html>