<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191125_kdnp_vadaszat_adomentesseg_sertespestis"/>
    <meta property="og:site_name" content="HVG.hu"/>
    <meta property="article:published_time" content="2019-11-25T13:28:00+00:00"/>
    <meta property="og:title" content="Nyomul a KDNP: újabb adókedvezmény jöhet a vadászoknak"/>
    <meta property="og:description" content="Egy KDNP-s módosító javaslat újabb adókedvezményeket adna a vadászoknak az afrikai sertéspestis miatt. A járvány miatti pluszfeladatokért eddig is térítést kaptak a vadásztársaságok, az elmúlt másfél évben milliárdokat költött erre a célra az állam."/>
  </head>
  <body>
    <article>
      <h1>Nyomul a KDNP: újabb adókedvezmény jöhet a vadászoknak</h1>
      <address><time datetime="2019-11-25T13:28:00+00:00">25 Nov 2019, 13:28</time> by <a rel="author">hvg.hu</a></address>
      <p>
        <b>Egy KDNP-s módosító javaslat újabb adókedvezményeket adna a vadászoknak az afrikai sertéspestis miatt. A járvány miatti pluszfeladatokért eddig is térítést kaptak a vadásztársaságok, az elmúlt másfél évben milliárdokat költött erre a célra az állam.</b>
      </p>
      <p>Nemcsak a vadhús átadását, hanem a vadászaton való részvételt is adómentessé tenné a Vejkey Imre kereszténydemokrata képviselő által benyújtott törvénymódosító javaslat, vette észre az <a href="https://mfor.hu/cikkek/makro/a-sertespestis-miatt-adomentes-lehet-a-vadaszaton-elejtett-vad-husa.html"><i>mfor.hu</i></a><i>.</i> A vadásztársaságok sertéspestis miatti kötelezően előírt feladatait eddig is megtérítette az állam, erről a <a href="https://hvg.hu/kkv/20191004_asp_afrikai_sertespestis_budakeszi_bognar_lajos">hvg.hu írt még októberben</a>, amikor a Magyar Húsiparosok Szövetségének elnöke a vaddisznók gyérítését sürgette a sertéspestis terjedése miatt.</p>
      <p>Éder Tamás még október elején hívta fel arra a figyelmet, hogy egyelőre csak a vaddisznóban mutatták ki az afrikai sertéspestis vírusát, mégis a sertéstartókat gyötrik a fokozott ellenőrzéssel. A szakember szerint Magyarországon túlszaporodott a vaddisznóállomány, ami a vírus terjedése miatt különösen nagy veszélyt jelent. Egy hónappal ezelőtt írtunk arról is, hogy a vadásztársaságok költségeit – amelyek az afrikai sertéspestis miatt hozott intézkedések következtében jelentősen megnőttek –, az állam megtéríti, erről a hatóságok a mentesítési tervben rendelkeznek: a felkutatásban résztvevők óránként nettó 250 forintot kaphatnak az állami kártalanításból, de tavaszi időszakban legfeljebb hatvan, téli időszakban harminc órát fizet ki ezen a címen az állam. Az elhullott vaddisznók után 23 250 forint, az aktív közreműködnek tízezer forint járhat, de elszámolja az állam az ártalmatlanítást, illetve adott esetben a szállítást is. A térítés az üzleti tervekben előírtak 130 százalékának a teljesítése esetén jár. Mindezekkel együtt a húsiparosok úgy vélték, hogy nem elegendőek azok az intézkedések, amelyeket a vadászoknak a vészhelyzetben a hatóságok előírtak. A vadásztársaságok közül többen is azt nyilatkozták akkor, hogy jobb eredményeket érnének el, ha hajtóvadászatokat szerveznének, nem pedig alkalomszerűen lőnék ki a vadakat diagnosztikai céllal.</p>
      <p>Az elmúlt egy hónapban többször is találkoztunk olyan felhívásokkal egy-egy erdőgazdálkodási területen, hogy a kirándulókat arra figyelmeztetik, hogy hajtóvadászatot tartanak megadott időszakokban, így kerüljék a szóban forgó kirándulóhelyeket. Ez arra enged következtetni, hogy több vadászati egységnél immár megszervezik a hatékonyabbnak mondott hajtóvadászatokat, ám ez a vadászok szerint tetemes többletköltséggel jár.</p>
      <p>Vélhetően erre tekintettel nyújtotta be azt a törvénymódosító javaslatot a kereszténydemokrata politikus, amellyel adómentessé tennék a vadászaton való részvételt, illetve az így megszerzett vadhús átadását, ami a sertéspestishez köthető. Nem vonatkozna ugyanakkor a mentesség az utazásra, elszállásolásra, illetve az üzemanyagra vagy vadászati eszköz biztosítására. A <a href="https://www.parlament.hu/irom41/08015/08015-0003.pdf">módosítás visszamenőleges, vagyis a törvény hatálybalépését megelőzően keletkezett adókötelezettségekre is vonatkozna</a>, amennyiben a parlament elfogadja Vejkey Imre indítványát.</p>
      <related>
        <a href="https://hvg.hu/kkv/20191124_teliszalami_dragulas_afrikai_sertespestis"/>
        <a href="https://hvg.hu/vilag/20191101_Tovabb_tarol_Romaniaban_a_sertespestis"/>
      </related>
    </article>
  </body>
</html>