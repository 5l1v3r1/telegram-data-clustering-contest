<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%a1%d7%97%d7%98%d7%a0%d7%95%d7%aa-%d7%aa%d7%97%d7%aa-%d7%90%d7%a9-%d7%aa%d7%99%d7%90%d7%9e%d7%95-%d7%9e%d7%9b%d7%a8%d7%96%d7%99%d7%9d-%d7%9b%d7%a9%d7%91%d7%97%d7%95%d7%a5-%d7%a0%d7%a4%d7%9c%d7%95/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T13:55:51+00:00"/>
    <meta property="og:title" content="סחטנות תחת אש: תיאמו מכרזים כשבחוץ נפלו טילים"/>
    <meta property="og:description" content="גזר דין: קבלנים שתיאמו שלא לגשת למכרז לבניית חדרי מיגון בעוטף עזה בתקופה שנפלו שם טילים נדונו לעבודות שירות • הקבלנים נדונו לעונשי מאסר של 2-4 חודשים שירוצו בעבודות שירות ולקנסות בסך מאות אלפי שקלים"/>
  </head>
  <body>
    <article>
      <h1>סחטנות תחת אש: תיאמו מכרזים כשבחוץ נפלו טילים</h1>
      <address><time datetime="2019-11-25T13:55:51+00:00">25 Nov 2019, 13:55</time> by <a rel="author">אברהם חסידה</a></address>
      <p>
        <b>גזר דין: קבלנים שתיאמו שלא לגשת למכרז לבניית חדרי מיגון בעוטף עזה בתקופה שנפלו שם טילים נדונו לעבודות שירות • הקבלנים נדונו לעונשי מאסר של 2-4 חודשים שירוצו בעבודות שירות ולקנסות בסך מאות אלפי שקלים</b>
      </p>
      <p>בית המשפט המחוזי (השופט מרדכי כדורי), גזר היום עונשי מאסר של 2-4 חודשים, שירוצו בעבודות שירות וקנסות בסך מאות אלפי שקלים, על קבלנים וחברות קבלניות שהורשעו בעבירות על חוק התחרות.</p>
      <p>בשנת 2010 הגישה רשות התחרות כתב אישום, כנגד מספר חברות קבלניות ונושאי משרה בהן, בגין הסדר כובל אליו הגיעו, לפיו החברות לא תגשנה הצעות למכרז למיגון ישובי עוטף עזה.</p>
      <p>ב 13.9.18, הרשיע בית המשפט המחוזי (השופט משה יועד הכהן) את החברות הקבלניות ונושאי משרה בהן, בתיאום אי הגשת ההצעות למכרז.</p>
      <p>אמש 24.11.19 גזר השופט כדורי בביהמ"ש המחוזי את דינם של הנאשמים.</p>
      <p>בית המשפט קבע כי מדובר בהסדר כובל אופקי בין מתחרים, במכרז משמעותי ביותר שהוגדר כפרויקט מציל חיים, נגע למיגון עוטף עזה ופורסם בתקופה במהלכה נורו טילים על יישובי העוטף. המועדים שנקבעו לביצוע העבודה היו בעלי חשיבות רבה, והעבודות במסגרת המכרז היו צפויות להגיע לסדר גודל של עשרות ואולי מאות מיליוני שקלים.</p>
      <p>עוד קבע בית המשפט כי הנאשמים לא נטלו אחריות על מעשיהם.</p>
      <p>הנאשמים נדונו לעונשי מאסר בני 2-4 חודשים שירוצו בעבודות שירות, וכן לקנסות של 25,000-100,000 שקלים. החברות נדונו לקנסות של 50,000-250,000 שקלים.</p>
      <p>בנוסף, בית המשפט גזר את דינו של מי שהיה אז מנכ"ל התאחדות הקבלנים, אשר הורשע בהמלצה על קו פעולה, שלא לגשת למכרזים בהם אין פיצוי על עליית מחירי התשומות לבנייה. הוא נדון ל-40 ימי מאסר שירוצו בעבודות שירות ולקנס בסך 30,000 ₪.</p>
      <p>את רשות התחרות ייצגו בתיק עורכי הדין אוהד בורשטיין ואסנת שלזינגר.</p>
    </article>
  </body>
</html>