<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359598"/>
    <meta property="og:site_name" content="РЕГИОН - РТРС"/>
    <meta property="article:published_time" content="2019-11-25T13:57:00+00:00"/>
    <meta property="og:title" content="Наставници руше Владу: На Тргу бана Јелачића окупило се 20.000 људи"/>
    <meta property="og:description" content="Симболично у пет минута послије поднева на центраном загребачком Тргу бана Јелачића почео је велики протест синдиката запослених у просвјети."/>
  </head>
  <body>
    <article>
      <h1>Наставници руше Владу: На Тргу бана Јелачића окупило се 20.000 људи</h1>
      <address>
        <time datetime="2019-11-25T13:57:00+00:00">25 Nov 2019, 13:57</time>
      </address>
      <p>
        <i>Симболично у пет минута послије поднева на центраном загребачком Тргу бана Јелачића почео је велики протест синдиката запослених у просвјети.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152038.jpg"/>
        <figcaption>Протести у Загребу (фото: Patrik Macek / Pixsell)</figcaption>
      </figure>
      <p>Они већ дуже од мјесец дана штрајкују захтијевајући повећање коефицијената сложености посла.</p>
      <p>Протест на којем је, према процјенама Хине, више од 20.000 људи из цијеле Хрватске одржава се под називом "Хрватска мора боље".</p>
      <p>Премијер Андреј Пленковић апеловао је на просветаре да се замисле да ли би било боље да ђаци иду у школу и најавио да очекује да ће штрајк данас бити ријешен.</p>
      <p>Бранимир Михалинец уочи почетка протеста изјавио је да би, ако се данас постигне договор с владом, школе могле да почну да раде у четвртак.</p>
      <p>Просветари имају подршку више од педесет синдиката других дјелатности.</p>
      <p>- Боља Хрватска није негдје ван овог трга. Боља Хрватска је данас на овом тргу. Ако премијер не зна шта мора да уради нека дође овде и прочита поруке са ових траспарената - рекао је синдикалац Жељко Стипић.</p>
      <p>Стипић је рекао да се просветари осјећају понижено, те да их је зло ујединило у жељи за бољу и другачију Хрватску.</p>
      <p>- Премијер је рекао да је окупио лигу првака, ово је екипа првака. Нама не требају таблети из Кине који не раде након мјесец дана - казао је један од синдикалиста.</p>
      <p>Окупљени бурно реагују негодујући на спомен имена премијера Пленковића, а аплауз су добиле спремачице у школама.</p>
      <p>На почетку предсједник Независног синдиката, Бранимир Михалинец, рекао је да су на протест дошли људи из најудаљенијих крајева Хрватске.</p>
      <p>Задовољан што су, како је навео, успјели да мобилизују велики дио запослених у образовању, Михалинец је рекао да су просветари штрајковали 30 дана, те да је тек након тога започет разговор с владом.</p>
      <p>- Највише што могу рећи јесте да очекујем, ако нисам наиван, да ће већ данас бити састанак, али преговарачки. Не консултативни, већ преговарачки. Ако га не буде данас, значи да друга страна још није припремила своје ставове те да ће он можда бити сутра - рекао је Михалинец.</p>
      <p>На централном загребачком Тргу бана Јелачића су наставници из цијеле Хрватске - од Цавтата, Истре, Међумурја и Славоније.</p>
      <p>Очекујући почетак протеста учесници су пјевали пригодне пјесме: 'Буди понос, 'Покрени се' (Мајке), Вангелисова насловна тема из филма 'Ватрене коције', Џибонијева "Ово ми је школа', 'Химна генерације' Дубиозе колектив и друге.</p>
      <p>Многи носе транпаренте на којима пише: 'Образовање није на продају', 'Мој коефицијент је 1,234, колики је ваш?', 'Кад неправда постане закон, отпор постаје дужност', 'Петриња град уцитеља уз уцитеље'...</p>
      <p>Учесници протеста су опремљени пиштаљкама, трубама, бубњевима, а виђене су и вувузеле.</p>
      <p>Неки транспаренти се односе и на рушење Пленковићеве владе.</p>
    </article>
  </body>
</html>