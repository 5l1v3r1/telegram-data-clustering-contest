<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540556/"/>
    <meta property="og:site_name" content="INNnews"/>
    <meta property="article:published_time" content="2019-11-25T13:03:12+00:00"/>
    <meta property="og:title" content="“สุวัจน์”ระบุเศรษฐกิจภาพใหญ่ไม่ค่อยดีนัก"/>
    <meta property="og:description" content="นายสุวัจน์ ลิปตพัลลภ อดีตรองนายกรัฐมนตรี ให้สัมภาษณ์ที่…"/>
  </head>
  <body>
    <article>
      <h1>“สุวัจน์”ระบุเศรษฐกิจภาพใหญ่ไม่ค่อยดีนัก</h1>
      <h2>“สุวัจน์” อดีตมือเศรษฐกิจ ระบุเศรษฐกิจโดยภาพใหญ่ไม่ค่อยจะดีนัก ชี้วันนี้ต้องดูแลรากหญ้า ฟันธงการท่องเที่ยวปลุกเศรษฐกิจ</h2>
      <address>
        <time datetime="2019-11-25T13:03:12+00:00">25 Nov 2019, 13:03</time>
      </address>
      <p>นายสุวัจน์ ลิปตพัลลภ อดีตรองนายกรัฐมนตรี ให้สัมภาษณ์ที่ จ.นครราชสีมาว่า  ตอนนี้เศรษฐกิจโดยภาพใหญ่ไม่ค่อยจะดีนัก เพราะเป็นเรื่องเศรษฐกิจโลกด้วย จีดีพี.ของโลกก็ไม่ค่อยดี และเหตุการณ์ต่างๆ ในเรื่องของสงครามการค้า ฉะนั้นตอนนี้ตนคิดว่าเราก็ต้องพยายามที่จะให้ความสำคัญกับเรื่องของการส่งเสริมการลงทุนภายในประเทศ คือระบบเศรษฐกิจของเราส่วนใหญ่ ส่วนใหญ่ตอนนี้เรามีพื้นฐานพึ่งการส่งออกไปต่างประเทศ และพึ่งการลงทุนและพึ่งนักท่องเที่ยวจากต่างประเทศ ฉะนั้นวันที่เศรษฐกิจโลกถดถอย วันที่ค่าเงินแข็งนักท่องเที่ยวอาจจะไม่เติบโตเท่าเดิม นักลงทุนก็อาจจะไม่ลงทุนมากเท่าเดิม การส่งออกเราก็อาจจะลดน้อยลง เพราะเศรษฐกิจโลกไม่ดี ฉะนั้นเศรษฐกิจเราพึ่งการส่งออกไปต่างประเทศ พึ่งการลงทุนพึ่งนักท่องเที่ยวจากต่างประเทศ วันนี้ต้องหันมาดูตัวเราเองเหมือนกันว่า ถ้าเราสามารถสร้างความเข้มแข็งให้กับเศรษฐกิจไทยที่อยู่บนพื้นฐานของพวกเรากันเอง เช่น คนไทยไปลงทุนต่างประเทศขยายกิจการ แต่ถ้าเกิดลงทุนในบ้านเรามากๆได้ไหม๊ หรือไปเที่ยวต่างประเทศก็หันมาเที่ยวเมืองไทยมากขึ้น หรือนักธุรกิจต่างๆที่มีพื้นฐานทางเศรษฐกิจที่ดี ช่วยกันสร้างงาน สร้างการลงทุนให้เกิดขึ้นก็จะช่วยเรื่องการจ้างงาน หรือเรื่องการส่งเสริมการท่องเที่ยว เพราะถือว่าเป็นเศรษฐกิจที่เข้าไปสู่รากหญ้า วันนี้ต้องช่วยกันดูแลรากหญ้า</p>
      <p>“เศรษฐกิจใหญ่ผมว่า จีดีพี.ไม่เป็นไร ไม่โตไม่เป็นไร แต่ขอให้รากหญ้าอยู่ได้ ขอให้รากหญ้าโต ขอให้รากหญ้าเข้มแข็ง ฉะนั้นการดูแลเรื่องเศรษฐกิจรากหญ้า อย่างเช่น การดูแลเรื่อง โครงการ ชิม ช้อป ใช้ ถือเป็นโครงการดูแลเศรษฐกิจรากหญ้า หรือการดูแลเรื่องสินค้าเกษตร เอาสินค้าเกษตรมาทำพวกไบโอดีเซลแล้วยกระดับราคา หรือการดูแลขั้นต่ำของภาคเกษตรก็ถือว่าเป็นการดูแลรากหญ้า ฉะนั้นผมว่าก็ต้องทำกันทั้งสองอย่าง รักษาฐานของเศรษฐกิจใหญ่ แต่ก็ดูแลเรื่องเศรษฐกิจรากหญ้าควบคู่กันไป การดูแลรายได้เกษตรกร ราคาพืชผลการเกษตร เพราะการที่จะปลุกเศรษฐกิจรากหญ้าให้เร็วขึ้น ผมคิดว่า เรื่องการท่องเที่ยวช่วยได้ ไทยเที่ยวไทย หรือทำอย่างไรให้เมืองไทยเป็นเมืองท่องเที่ยว”</p>
    </article>
  </body>
</html>