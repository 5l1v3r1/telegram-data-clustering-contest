<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/start-up/2019/11/25/uber-londra-licenza/"/>
    <meta property="og:site_name" content="Wired"/>
    <meta property="article:published_time" content="2019-11-25T13:03:19+00:00"/>
    <meta property="og:title" content="Londra espelle Uber: nel mirino gli autisti non assicurati"/>
    <meta property="og:description" content="L’autorità dei trasporti londinese Transport for London ha deciso di non rinnovare la licenza di Uber per operare nella capitale britannica. La compagnia avrà 21 giorni per fare ricorso."/>
  </head>
  <body>
    <article>
      <h1>Londra espelle Uber: nel mirino gli autisti non assicurati</h1>
      <address><time datetime="2019-11-25T13:03:19+00:00">25 Nov 2019, 13:03</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>L’autorità dei trasporti londinese Transport for London ha deciso di non rinnovare la licenza di Uber per operare nella capitale britannica. La compagnia avrà 21 giorni per fare ricorso</h3>
      <p><b>Londra</b> dice addio a <b>Uber.</b> La società che gestisce i trasporti della capitale britannica, <b>Transport for London</b>, che oggi era chiamata a decidere sulle sorti degli <a href="https://www.wired.it/economia/business/2019/11/22/uber-londra/">accordi con la compagnia</a>, ha deciso di <b>non rinnovare</b> la <b>licenza</b> del colosso californiano del trasporto privato per operare in città. Secondo quanto riportato da <a href="https://www.theguardian.com/technology/2019/nov/25/uber-loses-licence-london-tfl"><i>The Guardian</i></a>, a pesare sulla decisione dell’autorità sarebbe stata la scoperta che oltre <b>14mila corse</b> sono state effettuate da <b>autisti non assicurati</b>.</p>
      <p>A quanto pare Uber non avrebbe quindi <b>fatto abbastanza</b> per mettere in <b>regola</b> i suoi autisti e intervenire sulle <b>questioni di sicurezza</b> per i passeggeri che erano state <b>evidenziate</b> nei mesi scorsi, quando Transport for London aveva concesso una <a href="https://www.wired.it/lifestyle/mobilita/2018/06/27/uber-licenza-londra/">licenza temporanea</a> alla compagnia. Ora, <b>scaduta</b> definitivamente quella concessione, l’autorità dei trasporti ha optato per la <b>messa al bando</b> del servizio.</p>
      <p>La piattaforma americana avrà ora <b>21 giorni</b> di tempo per poter <b>ricorrere</b> contro la decisione presa da Tfl, e nel frattempo potrà comunque continuare a <b>fornire i propri servizi</b> ai cittadini londinesi. E Uber ricorrerà sicuramente in appello contro questa <b>interdizione</b> da una delle sue piazze più importanti, in cui operano oltre sui <b>45mila autisti</b>.</p>
      <p>Jamie Heywood, manager regionale dell’area europea per <b>Uber,</b> ha commentato dicendo che <i>“la decisione di Tfl di non rinnovare la licenza a Uber è </i><b><i>incomprensibile</i></b><i> e <b>sbagliata.</b> Abbiamo radicalmente cambiato il nostro modo di operare negli ultimi due anni e ci stiamo adeguando a tutti gli standard di sicurezza”</i>, si legge ancora sul <i>Guardian.</i></p>
      <p>Ma Transport for London fa sapere, dal canto suo, che restano ancora <b>troppe criticità</b> e violazioni legate alla sicurezza sia dei passeggeri sia degli autisti. Helen Chapman, a capo della commissione di Tfl incaricata di concedere le licenze, ha commentato dicendo che <i>“sebbene riconosciamo che Uber abbia fatto dei <b>miglioramenti,</b> è inaccettabile che abbia consentito ai passeggeri di salire a bordo di veicoli con conducenti potenzialmente non autorizzati e non assicurati. Se deciderà di presentare ricorso, Uber avrà l’opportunità di dimostrare pubblicamente a un giudice se ha messo in atto misure sufficienti per garantire l’eliminazione dei potenziali rischi per la sicurezza dei passeggeri”</i>.</p>
    </article>
  </body>
</html>