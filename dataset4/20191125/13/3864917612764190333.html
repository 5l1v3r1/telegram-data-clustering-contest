<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2824994-patrioticna-komedia-nasi-kotiki-vijde-v-prokat-30-sicna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="Патріотична комедія “Наші котики” вийде в прокат 30 січня"/>
    <meta property="og:description" content="Творці неполіткоректної комедії “Наші котики” презентували трейлер фільму."/>
  </head>
  <body>
    <article>
      <h1>Патріотична комедія “Наші котики” вийде в прокат 30 січня</h1>
      <h2>Творці неполіткоректної комедії “Наші котики” презентували трейлер фільму.</h2>
      <address>
        <time datetime="2019-11-25T13:55:00+00:00">25 Nov 2019, 13:55</time>
      </address>
      <p>Як повідомляє <a href="http://dergkino.gov.ua/ua/news/show/2278/prezentovano_treyler_komediyi_nashi_kotiki.html">пресслужба</a> Держкіно, трейлер оприлюднено на <a href="https://www.youtube.com/watch?v=_ceekfvW8p0&amp;feature=youtu.be">YouTube</a>.</p>
      <p>“Комедію створено кінокомпаніями “Бедлам Продакшн” (США), “Директорія Кіно” (Україна), “Банесто Продакшн” (Канада) за підтримки Українського культурного фонду та Державного агентства України з питань кіно. Кінотеатральний реліз стрічки заплановано на 30 січня 2020 року”, - ідеться в повідомленні.</p>
      <figure>
        <iframe src="https://www.youtube.com/embed/_ceekfvW8p0" width="560" height="315" data-service="Youtube" scrolling="no"/>
      </figure>
      <p><a href="https://www.ukrinform.ua/tag-kino">Фільм</a> розповідає про 2014 рік, розпал гібридної війни Росії проти України. Інженер, актор, футбольний тренер і продавець квітів їдуть добровольцями на Схід. На позиціях до четвірки приєднується амбітна журналістка для виконання секретного завдання. Жоден з них не має бойового досвіду, нічого не знає про наміри командування, та й на місцевості майже не орієнтується. Втім саме вони стають причиною грандіозного фіаско масштабної операції ворога… Відвага, мужність, трохи гіпнозу та фірмовий гумор – вибухова суміш для “теплої зустрічі”!</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2823778-v-ukraini-stvorat-serial-pro-zitta-i-robotu-medikiv.html">В Україні створять серіал про життя і роботу медиків</a>
      </blockquote>
      <p>У ролях: Дмитро Тубольцев, Станіслав Бжезинський, Петро Микитюк, Дмитро Хом’як, Ярослав Федорчук, Віра Климковецька, Дмитро Ярошенко, Михайло Кукуюк.</p>
      <p>Автор сценарію і режисер-постановник - Володимир Тихий. Продюсери - Марко Супрун, Ігор Савиченко, Володимир Тихий, Дмитро Кожема, Степан Бандера, Уляна Супрун.</p>
      <p>Як зазначає Володимир Тихий, за п'ять років істотно змінилися українська армія та український культурний простір, утім художнє осмислення подій 2014 – 2015 років залишається надактуальним. “Саме народжені у горнилі протистояння агресору, сучасні українські архетипи лягають в основу модернового українського контексту. І художня мова, яку ми використовуємо у цих рефлексіях, є відповідною духу та ідеї народження громадянського суспільства України. Ця мова вільна від естетики та засобів соцреалістичної псевдогероїки, яка, по суті, лише поглиблює як особисті, так і соціальні травми”, - говорить режисер.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2819400-ukrainska-psihologicna-drama-so-zacikavila-nvo-vijde-u-prokat-nastupnogo-tizna.html">Українська психологічна драма, що зацікавила НВО, вийде у прокат наступного тижня</a>
      </blockquote>
      <p>За словами Ігоря Савиченка, психологи довели, що гумор – це захисна властивість нашої свідомості. Вони стверджують, що сміх дає нам можливість легше сприймати страшну реальність, не піддаватися відчаю, а досягати поставленої мети. “На власному досвіді ми переконалися у справедливості цих слів. На комедії про війну чекали, чекають і будуть чекати наші бійці як у діючих частинах, так і в “запасі”, вже у цивільному житті. А разом з ними їхні рідні, близькі, знайомі... Уся наша країна”, - переконаний продюсер.</p>
      <p>Прокатник фільму - компанія B&amp;H film distribution.</p>
    </article>
  </body>
</html>