<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402668/%D8%B3%D8%A8%D9%82%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D9%82%D8%A7%D8%A6%D9%85-%D8%B4%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:59:47+00:00"/>
    <meta property="og:title" content="سبقت استقلال از پرسپولیس در قائم‌شهر"/>
    <meta property="og:description" content="مصاف استقلال و نساجی با برتری ۲ بر یک شاگردان استراماچونی به پایان رسید."/>
  </head>
  <body>
    <article>
      <h1>سبقت استقلال از پرسپولیس در قائم‌شهر</h1>
      <address><time datetime="2019-11-25T13:59:47+00:00">25 Nov 2019, 13:59</time> by <a rel="author">مرتضی یعقوبی</a></address>
      <p>مصاف استقلال و نساجی با برتری ۲ بر یک شاگردان استراماچونی به پایان رسید.</p>
      <p>به گزارش ایسنا، در ادامه هفته یازدهم فوتبال ایران، نساجی قائم‌شهر از ساعت ۱۵:۳۰ در ورزشگاه شهید وطنی میزبان استقلال بود. این بازی با برتری دو بر یک استقلال به پایان رسید.</p>
      <p>علی کریمی در دقیقه ۳۳ و مهدی قائدی در دقیقه ۴۹ برای استقلال گل زدند. محمد عباس‌زاده در دقیقه ۶۱ برای نساجی گلزنی کرد.</p>
      <p>با این پیروزی استقلال ۲۱ امتیاز شد و به رده سوم جدول صعود کرد. نساجی نیز با ۱۱ امتیاز در رده یازدهم قرار گرفت.</p>
      <p>نیمه نخست</p>
      <p>در دقیقه ۱۳ نخستین موقعیت بازی توسط نساجی خلق شد که شوت محمد عباس‌زاده با اختلاف اندک از کنار دیرک دروازه استقلال به بیرون رفت.</p>
      <p>در دقیقه ۲۱، دومین موقعیت خطرناک هم به نام نساجی ثبت شد که رضا دهقانی از گوشه محوطه شش قدم اقدام به شوت‌زنی کرد و توپ با فاصله بسیار کم از کنار دیرک مخالف به بیرون رفت.</p>
      <p>با این حال نخستین بار توپ از روی خط دروازه نساجی عبور کرد. در دقیقه ۲۳ و در شلوغی محوطه جریمه چشمی دروازه حقیقی را گشود اما داور این گل را آفساید اعلام کرد.</p>
      <p><b>گل:</b> در دقیقه ۳۳، ارسال کرنر توسط مهدی قائدی به روی دروازه، با ضربه سر علی کریمی تبدیل به گل نخست استقلال شد.</p>
      <p>در دقیقه ۳۴، نساجی برای جبران گل خورده، دست به کار شد که محمد عباس‌زاده موقعیت تک به تک را از دست داد و سید حسین حسینی با خروج به موقع جلوی گل خوردن تیمش را گرفت.</p>
      <p>در دقیقه ۳۵، استقلال صاحب موقعیت گل شد اما ضربه مهدی قائدی از مقابل محوطه جریمه، خوب نبود و حقیقی به راحتی توپ را در آغوش گرفت. یک دقیقه بعد آبی‌ها صاحب موقعیت دیگری شدند که مدافعان نساجی کار را برای دیاباته دشوار کردند و ضربه این بازیکن به بیرون رفت.</p>
      <p>در دقیقه ۴۰، ضربه سر عباس‌زاده به شکلی خطرناک از کنار دروازه استقلال به اوت رفت.</p>
      <p>
        <b>نیمه دوم</b>
      </p>
      <p><b>گل:</b> در دقیقه ۴۹، پاس رو به عقب فرشید اسماعیلی در مقابل محوطه شش قدم به قائدی رسید و او با شوت یک ضرب خود دروازه حقیقی را گشود.</p>
      <p>در دقیقه ۵۹، شوت محمد عباس‌زاده از گوشه محوطه شش قدم با واکنش خوبی از سوی حسینی همراه بود و توپ به اوت رفت.</p>
      <p><b>گل: </b>در دقیقه ۶۱، محمد عباس زاده با ضربه آکروباتیک از مقابل محوطه شش قدم دروازه استقلال را گشود و فاصله به حداقل رسید.</p>
      <p>بعد از گل نساجی، بازی متعادل دنبال شد و هیچ یک از دو تیم نتوانستند دروازه همدیگر را با خطر جدی مواجه کنند.</p>
      <p>این دیدار در نهایت با برتری ۲ بر یک استقلال به پایان رسید.</p>
      <p><b>ترکیب استقلال: </b>سید حسین حسینی، سیاوش یزدانی، روزبه چشمی، عارف غلامی، وریا غفوری، مسعود ریگی، علی کریمی (کارت زرد ۶)، هرویه میلیچ، فرشید اسماعیلی (آرش رضاوند ۵۵)، مهدی قائدی (علی دشتی ۷۰، کارت زرد) و شیخ دیاباته.</p>
      <p><b>ترکیب نساجی:</b> علیرضا حقیقی، رضا علیاری (کارت زرد)، مجتبی بیژن،‌ مجتبی ممشلی، میلاد سرلک، علی اصغر عاشوری (محمدمهدی نظری ۵۸، کارت زرد) (محمد قاضی ۸۵)، رضا دهقانی، حسن جعفری، حامد شیری، سید محمد میری، محمد عباس‌زاده.</p>
      <p>انتهای پیام</p>
    </article>
  </body>
</html>