<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549957.html/%DA%A9%D8%A7%D9%87%D8%B4-1-8-%D8%AF%D8%B1%D8%B5%D8%AF%DB%8C-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D8%A2%D8%A8%D8%A7%D9%86-%D9%85%D8%A7%D9%87--%D8%B1%D9%88%D9%86%D9%82-%D9%85%D8%B9%D8%A7%D9%85%D9%84%D8%A7%D8%AA-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:45:00+00:00"/>
    <meta property="og:title" content="کاهش 1،8 درصدی قیمت مسکن در آبان ماه/ رونق معاملات ادامه دارد"/>
    <meta property="og:description" content="دفتر اقتصاد مسکن وضعیت بازار مسکن شهر تهران در گزارشی از افزایش روند معاملات آبان نسبت به مهر ماه سال جاری و کاهش ۱.۸ درصدی قیمت هر متر مربع خبر داد."/>
  </head>
  <body>
    <article>
      <h1>کاهش 1،8 درصدی قیمت مسکن در آبان ماه/ رونق معاملات ادامه دارد</h1>
      <address>
        <time datetime="2019-11-25T13:45:00+00:00">25 Nov 2019, 13:45</time>
      </address>
      <p>دفتر اقتصاد مسکن وضعیت بازار مسکن شهر تهران در گزارشی از افزایش روند معاملات آبان نسبت به مهر ماه سال جاری و کاهش ۱.۸ درصدی قیمت هر متر مربع خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دفتر اقتصاد مسکن در حالی گزارشی وضعیت بازار مسکن شهر تهران در آبان‌ماه امسال را تشریح کرد که در آن روند معاملات آبان نسبت به مهر ماه سال جاری افزایش و قیمت هر متر مربع ۱.۸ درصد کاهش نشان داد.</p>
      <p>  گزارش تجمیعی وضعیت بازار مسکن شهر تهران طی 8 ماه امسال حاکی است که تعداد مبایعه نامه ها در هشت‌ماه امسال  ۴۰۵۸۳ بوده که نسبت به مدت مشابه سال گذشته که ۹۴۰۱۷ بوده، بیش از ۵۶ درصد کاهش را نشان می‌دهد. این در حالی است که متوسط قیمت یک مترمربع واحد مسکونی آپارتمانی در هشت ماهه سال جاری ۱۲ میلیون و ۸۱۷ تومان معامله شده که نسبت به مدت مشابه سال گذشته که این میزان ۷ میلیون و ۳۰۲ هزار تومان بوده، ۷۵.۵ درصد افزایش را نشان می‌دهد.   این گزارش می‌افزاید، ارزش ریالی مبایعات در هشت ماه سالجاری ۴۲۹.۷ هزار میلیاردریال بوده که نسبت به مدت مشابه سال گذشته که ۵۷۵.۵ هزار میلیاردریال بوده، ۲۵.۳ درصد کاهش را نشان می‌دهد. همچنین، تعداد پروانه‌های صادره در هشت ماه نخست امسال ۳۷۲۲۶ واحد ثبت شده که نسبت به مدت مشابه سال قبل که این میزان ۴۵۹۶۶ واحد بوده، ۱۹ درصد کاهش یافته است.   متوسط قیمت یک مترمربع واحد مسکونی آپارتمانی در تهران ۱۲ میلیون و ۶۱۷ هزار تومان معامله شد که این میزان در مقایسه با ماه قبل که ۱۲ میلیون و ۸۴۱ هزار تومان،  ۱.۸ درصد کاهش را نشان می‌دهد. تعداد مبایعات انجام شده در آبان امسال ۴۰۶۸ بوده که نسبت به مدت مشابه سال قبل ۴۲ درصد کاهش داشته است.   همچنین قیمت هر مترمربع واحد مسکونی، نسبت به آبان‌ماه سال گذشته که متوسط ۹ میلیون و ۱۸۵ هزار و ۸۰۰ تومانی به ثبت رسیده، بیش از ۳.۵ میلیون تومان افزایش داشته است که افزایشی معادل، ۲۷.۱۹ درصدی را نشان می‌دهد.   <b>*منطقه 5 پرمعامله‌ترین منطقه در پایتخت</b>   گزارش دفتر اقتصاد مسکن حاکی است که پرمعامله‌ترین منطقه در پایتخت در آبان ماه امسال به روال ماه‌های گذشته منطقه ۵ با ۶۲۵ فقره معامله بوده که میانگین قیمت معامله شده در هر مترمربع ۱۴ میلیون و ۵۴۱ هزار تومان برآورده شده است. کم معامله ترین بخش پایتخت نیز به منطقه ۱۹ با ۲۳ فقره معامله مسکن اختصاص یافت.   در مناطق ۴، ۷، ۹، ۱۲، ۱۳، ۱۴، ۱۵، ۱۸ و ۱۹ میانگین قیمت مسکن افزایشی بوده و در سایر مناطق تهران، روند کاهشی اعلام شده است.   این دفتر پیش‌تر و در مهر ماه سال جاری گزارشی منتشر کرده بود که افزایش تعداد معاملات مسکن در شهر تهران را تایید می‌کرد. با انتشار گزارش آبان ماه و تایید افزایش تعداد معاملات مسکن در این ماه، دو ماه متوالی است که شاهد رشد معاملات مسکن در شهر تهران هستیم. منبع: فارس انتهای پیام/</p>
    </article>
  </body>
</html>