<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191125-a-regio-nepessegmegtarto-erejet-segito-megallapodasra-van-szukseg-afrikaval.html"/>
    <meta property="og:site_name" content="Origo"/>
    <meta property="article:published_time" content="2019-11-25T13:19:00+00:00"/>
    <meta property="og:title" content="Szijjártó Péter: A régió népességmegtartó erejét segítő megállapodásra van szükség Afrikával"/>
    <meta property="og:description" content="Több területen ismételten akcióba lendültek a bevándorláspárti erők Európában - nyilatkozta Szijjártó Péter."/>
  </head>
  <body>
    <article>
      <h1>Szijjártó Péter: A régió népességmegtartó erejét segítő megállapodásra van szükség Afrikával</h1>
      <address><time datetime="2019-11-25T13:19:00+00:00">25 Nov 2019, 13:19</time> by <a rel="author">MTI</a></address>
      <p><b>Magyarország kizárólag olyan európai uniós megállapodást támogat az afrikai országokkal, amely a hatékony hazatérési politikák támogatásáról szól, és a régió népességmegtartó erejét segíti - jelentette ki a külgazdasági és külügyminiszter hétfőn.<br/></b>Szijjártó Péter az uniós tagországok külügyminisztereinek a nemzetközi fejlesztési kérdésekkel foglalkozó tanácsülését követően elmondta, a tanácskozás azt bizonyítja, hogy </p>
      <aside>több területen ismételten akcióba lendültek a bevándorláspárti erők Európában.</aside>
      <p>Az Európai Unió és az afrikai, karibi és csendes-óceáni államok között létrejött és 2020 után meghosszabbítani kívánt cotonoui megállapodás újratárgyalása során jól érezhető, hogy az afrikai fél és több uniós tagállam - az Európai Bizottsággal kiegészülve - </p>
      <blockquote>a migrációt pártoló, annak pozitív hatásait kiemelő, azt inspiráló elemekkel kívánja kiegészíteni az egyezményt </blockquote>
      <p>- közölte.</p>
      <figure>
        <img src="https://cdn.nwmgroups.hu/s/img/i/1911/20191121szijjarto-peter.jpg?w=644&amp;h=429"/>
        <figcaption>Szijjártó Péter külgazdasági és külügyminiszter<cite>Forrás: MTI/KKM/Kkm/Borsos Mátyás</cite></figcaption>
      </figure>
      <p>Magyarország szerint azt kell támogatni, hogy az egyre dinamikusabban bővülő afrikai lakosság helyben meg tudja találni számítását, és </p>
      <aside>ne az legyen az egyetlen alternatíva számukra, hogy megindulnak Európa felé </aside>
      <p>- mondta a miniszter.<br/>Magyarország nem hajlandó támogatni a dokumentumot, ha az bármilyen utalást tartalmaz a globális migrációs és menekültügyi csomagra, amelynek lopakodó áterőltetése a nemzetközi jogba továbbra is zajlik.</p>
      <blockquote>Magyarország ezt nem fogja hagyni, és ebben legszorosabb szövetségese Európában Lengyelország.</blockquote>
      <p>A külgazdasági és külügyminiszter kiemelte, hogy, Magyarország úgy gondolja, hogy a segítséget kell odavinni, ahol a baj van, ezért</p>
      <aside>idén már több mint 7 milliárd forintot biztosított afrikai munkahelyteremtésre, vízügyi és higiéniai szolgáltatások fejlesztésére.</aside>
      <p><b>Tízmilliárd forint fölé emelte a Délkelet-Ázsia</b> számára nyújtott támogatásait és mintegy <b>8 milliárd forint</b> értékű programot bonyolít a <b>Közel-Keleten</b> annak érdekében, hogy az érintett térségekben olyan fejlesztések menjenek végbe, amelyek lehetővé és vonzóvá teszik a helyiek számára a helyben maradást - tette hozzá.</p>
      <p>Kiemelte azt is, hogy a migrációs helyzet egyre súlyosbodik a Nyugat-Balkánon, ugyanis november közepére meghaladta a 400 ezret is az idei illegális határátlépések száma Törökországban.<br/>Ez 128 ezerrel több, mint az egész tavalyi évben. Továbbá 27 ezer illegális bevándorló érkezését regisztrálták Szerbiában is, ami kétszerese a tavalyi adatoknak - emelte ki Szijjártó Péter.</p>
    </article>
  </body>
</html>