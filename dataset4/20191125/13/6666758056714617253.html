<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gaming.hwupgrade.it/news/videogames/hideo-kojima-sta-lavorando-ad-un-nuovo-gioco-horror_85701.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-25T13:41:01+00:00"/>
    <meta property="og:title" content="Hideo Kojima sta lavorando ad un nuovo gioco horror?"/>
    <meta property="og:description" content="Prima di poterci dare un sequel di Death Stranding, Kojima Productions potrebbe lavorare prossimamente ad una nuova IP e, stando agli 'indizi' diffusi da Kojima, potrebbe trattarsi di un gioco horror. Il papà di Metal Gear pubblica un tweet in cui ricorda il progetto P.T. e stuzzica i fan parlando del &quot;più spaventoso gioco horror&quot; di sempre."/>
  </head>
  <body>
    <article>
      <h1>Hideo Kojima sta lavorando ad un nuovo gioco horror?</h1>
      <address><time datetime="2019-11-25T13:41:01+00:00">25 Nov 2019, 13:41</time> by <a rel="author">Pasquale Fusco</a></address>
      <p>
        <b>Prima di poterci dare un sequel di Death Stranding, Kojima Productions potrebbe lavorare prossimamente ad una nuova IP e, stando agli 'indizi' diffusi da Kojima, potrebbe trattarsi di un gioco horror. Il papà di Metal Gear pubblica un tweet in cui ricorda il progetto P.T. e stuzzica i fan parlando del "più spaventoso gioco horror" di sempre.</b>
      </p>
      <p>È un periodo piuttosto movimentato per <b>Hideo Kojima</b>, papà della serie <i>Metal Gear</i> e autore del più recente <a href="https://gaming.hwupgrade.it/articoli/videogames/5559/death-stranding-tutto-sul-videogioco-del-momento_index-10.html">Death Stranding</a>. Dopo il successo di quest’ultimo, per cui è ancora in corso un tour di promozione mondiale, il game designer giapponese starebbe già pensando ai progetti futuri. Kojima potrebbe esplorare altri generi e, perché no, regalarci una nuova IP: il primo indizio arriva dunque dal suo profilo Twitter, in cui avrebbe appena accennato ad uno <i>“spaventoso <b>gioco horror</b>”</i>.</p>
      <p>
        <b>Dopo Silent Hills, Kojima ritenta con il genere horror</b>
      </p>
      <p>Il tweet in questione risale a poche ore fa e vede il buon Kojima parlarci di <b>The Eye</b>, film horror da lui noleggiato mentre lavorava a <b>P.T.</b>. Quest’ultimo, ricordiamo, era il <i>Playable Teaser</i> di <b>Silent Hills</b>, progetto supervisionato dallo stesso Kojima e in cui era coinvolto anche il regista Guillermo Del Toro; <b>Konami</b> avrebbe poi cancellato il progetto e rimosso la demo di P.T. dal PlayStation Store. Hideo Kojima, tuttavia, non sembra voler abbandonare l’idea di realizzare un titolo horror e questo tweet ne è la testimonianza.</p>
      <figure>
        <iframe data-src="https://twitter.com/HIDEO_KOJIMA_EN/status/1197880438603145216?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Traducendo il tweet di Kojima, leggiamo: <i>“Per realizzare il gioco horror più spaventoso (di sempre), guarderò dei film spaventosi al fine di risvegliare la mia anima horror. THE EYE è un film thailandese che ho noleggiato mentre realizzavo PT, ma era troppo spaventoso per riuscire a guardarlo fino alla fine. La confezione è terrificante, quindi ho noleggiato solo il disco. Riuscirò finire di guardarlo?”</i>.</p>
      <p>Precisiamo che The Eye, il film citato da Hideo Kojima, non è una produzione thailandese come viene specificato nel tweet. La pellicola, in realtà, è stata girata tra Hong Kong e Singapore dai Fratelli Pang. In ogni caso, è curioso il modo in cui il game designer si sia lasciato intimorire dalla sola copertina del DVD, al punto da noleggiare esclusivamente il disco; del resto è stato proprio lui a regalarci una delle atmosfere più inquietanti che si possano trovare in un videogioco - e parliamo di P.T., che è una semplicissima demo.</p>
      <p>Dal tweet non risulta effettivamente chiara l’intenzione di Kojima di voler inaugurare lo sviluppo di <b>un nuovo videogioco horror</b>. L’autore potrebbe essersi limitato a ricordare i tempi in cui lavorava a P.T., ma nulla ci vieterebbe di interpretarlo come ‘teaser’ per il prossimo progetto di <b>Kojima Productions</b>. Se quest’ultima ipotesi dovesse trovare una conferma, prima di accogliere un eventuale Death Stranding 2 assisteremo al primo, vero horror firmato Hideo Kojima. Chissà, potremmo ritrovare anche il caro Guillermo Del Toro.</p>
    </article>
  </body>
</html>