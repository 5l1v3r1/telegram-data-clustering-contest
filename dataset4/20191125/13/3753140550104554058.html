<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/u_kyyevi_vidbuvayetsya_akciya_protestu_na_pidtrymku_kandydatky_u_golovy_derzhkino_sinkevych"/>
    <meta property="og:site_name" content="espreso.tv"/>
    <meta property="article:published_time" content="2019-11-25T13:03:00+00:00"/>
    <meta property="og:title" content="У Києві відбувається акція протесту на підтримку кандидатки на посаду голови Держкіно Сінькевич"/>
    <meta property="og:description" content="У центрі Києва 25 листопада розпочалася акція проти рішення конкурсної комісії Національного агентства України з питань державної служби (НАДС) стосовно кандидата на посаду голови Державного агентства з питань кіно Юлії Сінькевич"/>
  </head>
  <body>
    <article>
      <h1>У Києві відбувається акція протесту на підтримку кандидатки на посаду голови Держкіно Сінькевич</h1>
      <address>
        <time datetime="2019-11-25T13:03:00+00:00">25 Nov 2019, 13:03</time>
      </address>
      <p>У Києві 25 листопада розпочалася акція проти рішення конкурсної комісії Національного агентства України з питань державної служби щодо кандидата на посаду голови Державного агентства з питань кіно Юлії Сінькевич</p>
      <p>Про це повідомляє кореспондент <a href="https://espreso.tv/">Еспресо.TV</a> Юрій Чміль.</p>
      <p>“Третю годину триває мітинг біля національного агентства держслужби і буквально в ці хвилини щойно розпочалася зустріч активістів з представниками Національного агентства держслужби”, - повідомляє кореспондент.</p>
      <p>На акції присутні представники кіноіндрустрії, продюсери, режисери, які хочуть почути, чому на останньому етапі відбору кандидатури на посаду керівника Держкіно було відхилено кандидатуру Юлії Сінькевич. Відбувається діалог учасників протесту з представниками Національного агентства держслужби.</p>
      <p>“Я вважаю, що будь-яку структуру, особливо якщо йде мова про креативну індустрію - кіно, повинна очолювати людина не замбухгалтера студії “Квартал 95”, а компетентна людина, якій довіряє ця спільнота”, - говорить учасник акції протесту, письменник Андрій Кокотюха.</p>
      <p>Юлія Сінькевич сказала, що має бажання зі своїм адвокатом оскаржувати таке рішення Нацкомісії, проте не знає чи юридично це можливо зробити.</p>
      <p>“Зараз я хочу подати інформаційний запит, щоб відкрили інформацію по тих оцінках, які були виставлені. Щодо повторного конкурсу мені складно поки говорити. Справа в тому, що для нас — це теж такий ляпас і загроза для розвитку стабільного українського кіно та індустрії в цілому, тому всі стоять за те, щоб все було прозоро, справедливо, відкрито, щоб була людина, яка є компетентною в галузі і людина, яка є рівновіддаленою від усіх”, - говорить Юлія Сінькевич.</p>
      <ul>
        <li>Нагадаємо, єдина кандидатка в конкурсі на посаду голови Держкіно<a href="https://espreso.tv/news/2019/11/22/yedyna_kandydatka_v_konkursi_na_posadu_golovy_derzhkino_ne_proyshla_spivbesidu"> не пройшла співбесіду</a>. </li>
        <li>Ексголова Державного агентства України з питань кіно Пилип Іллєнко заявив, що Сінькевич <a href="http://espreso.tv/news/2019/11/22/konkurs_na_golovu_derzhkino_ekskerivnyk_vidomstva_illyenko_zayavyv_scho_kandydatku_sinkevych_quotzrizalyquot_nefakhovymy_zapytannyamy">"зрізали" нефаховими запитаннями</a>.</li>
        <li>Українські <a href="https://espreso.tv/article/2019/11/23/ukrayinska_kinospilnota_oburena">кінематографісти виступили на підтримку Сінькевич</a> із листом до президента, уряду і міністра культури, молоді та спорту України.</li>
      </ul>
    </article>
  </body>
</html>