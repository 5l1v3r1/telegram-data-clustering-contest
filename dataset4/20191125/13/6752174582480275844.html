<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-regio-nepessegmegtarto-erejet-segito-megallapodasra-van-szukseg-afrikaval/"/>
    <meta property="og:site_name" content="lokál"/>
    <meta property="article:published_time" content="2019-11-25T13:03:05+00:00"/>
    <meta property="og:title" content="A régió népességmegtartó erejét segítő megállapodásra van szükség Afrikával"/>
    <meta property="og:description" content="Magyarország kizárólag olyan európai uniós megállapodást támogat az afrikai országokkal, amely a hatékony hazatérési politikák támogatásáról szól és a régió népességmegtartó erejét segíti - jelentette ki a külgazdasági és külügyminiszter hétfőn Brüsszelben az MTI-nek nyilatkozva."/>
  </head>
  <body>
    <article>
      <h1>A régió népességmegtartó erejét segítő megállapodásra van szükség Afrikával</h1>
      <address><time datetime="2019-11-25T13:03:05+00:00">25 Nov 2019, 13:03</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/09/D_MTI20190923005-e1569308057932-1280x935.jpg"/>
      </figure>
      <p>
        <b>Magyarország kizárólag olyan európai uniós megállapodást támogat az afrikai országokkal, amely a hatékony hazatérési politikák támogatásáról szól és a régió népességmegtartó erejét segíti – jelentette ki a külgazdasági és külügyminiszter hétfőn Brüsszelben az MTI-nek nyilatkozva.</b>
      </p>
      <p>Szijjártó Péter az uniós tagországok külügyminisztereinek a nemzetközi fejlesztési kérdésekkel foglalkozó tanácsülését követően elmondta, a tanácskozás azt bizonyítja, hogy több területen ismételten akcióba lendültek a “bevándorláspárti erők” Európában.</p>
      <p>Az Európai Unió és az afrikai, karibi és csendes-óceáni államok között létrejött és 2020 urán meghosszabbítani kívánt cotonoui megállapodás újratárgyalása során jól érezhető, hogy az afrikai fél és több uniós tagállam – az Európai Bizottsággal kiegészülve – a migrációt pártoló, annak pozitív hatásait kiemelő, azt inspiráló elemekkel kívánja kiegészíteni az egyezményt – közölte.</p>
      <p>Magyarország szerint azt kell támogatni, hogy az egyre dinamikusabban bővülő afrikai lakosság helyben meg tudja találni számítását, és ne az legyen az egyetlen alternatíva számukra, hogy megindulnak Európa felé – húzta alá a miniszter.</p>
      <p>Magyarország nem hajlandó támogatni a dokumentumot, ha az bármilyen utalást tartalmaz a globális migrációs és menekültügyi csomagra, amelynek lopakodó áterőltetése a nemzetközi jogba továbbra is zajlik. Magyarország ezt nem fogja hagyni, és ebben legszorosabb szövetségese Európában Lengyelország – jelentette ki.</p>
      <p>A külgazdasági és külügyminiszter aláhúzta, Magyarország úgy gondolja, hogy a segítséget kell odavinni, ahol a baj van, ezért idén már több mint 7 milliárd forintot biztosított afrikai munkahelyteremtésre, vízügyi és higiéniai szolgáltatások fejlesztésére.</p>
      <p>Tízmilliárd forint fölé emelte a Délkelet-Ázsia számára nyújtott támogatásait és mintegy 8 milliárd forint értékű programot bonyolít a Közel-Keleten annak érdekében, hogy az érintett térségekben olyan fejlesztések menjenek végbe, amelyek lehetővé és vonzóvá teszik a helyiek számára a helyben maradást – tette hozzá.</p>
      <p>Kiemelte azt is, hogy a migrációs helyzet egyre súlyosbodik a Nyugat-Balkánon, ugyanis november közepére meghaladta a 400 ezret is az idei illegális határátlépések száma Törökországban.</p>
      <p>Ez 128 ezerrel több, mint az egész tavalyi évben. Továbbá 27 ezer illegális bevándorló érkezését regisztrálták Szerbiában is, ami kétszerese a tavalyi adatoknak – emelte ki Szijjártó Péter.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-soros-angela-merkeltol-varta-a-segitseget/">Soros György Angela Merkeltől várta a segítséget</a>
        </li>
        <li>
          <a href="https://www.lokal.hu/2019-11-tobb-mint-tizezer-migrans-van-bosznia-hercegovinaban/">Több mint tízezer migráns van Bosznia-Hercegovinában</a>
        </li>
        <li>
          <a href="https://www.lokal.hu/2019-11-illegalis-bevandorlas-a-kormanynak-folytatnia-kell-a-kuzdelmet/">Illegális bevándorlás: A kormánynak folytatnia kell a küzdelmet </a>
        </li>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
      </ul>
    </article>
  </body>
</html>