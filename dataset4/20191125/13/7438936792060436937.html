<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Zlin-Hosty-z-ruske-Jaroslavle-zajimalo-jak-Zlin-naklada-s-odpady-604617"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T13:13:00+00:00"/>
    <meta property="og:title" content="Zlín: Hosty z ruské Jaroslavle zajímalo, jak Zlín nakládá s odpady"/>
    <meta property="og:description" content="Díky partnerství s městem Jaroslavl může ve Zlíně vzniknout další konkrétní spolupráce a třeba i příležitost pro místní podniky. Po nedávné delegaci, složené ze zástupců školských zařízení města Jaroslavl, přicestovali tentokrát do Zlína zástupci ruských institucí, které se zabývají odpadovým hospodářstvím."/>
  </head>
  <body>
    <article>
      <h1>Zlín: Hosty z ruské Jaroslavle zajímalo, jak Zlín nakládá s odpady</h1>
      <address>
        <time datetime="2019-11-25T13:13:00+00:00">25 Nov 2019, 13:13</time>
      </address>
      <p>
        <b>Díky partnerství s městem Jaroslavl může ve Zlíně vzniknout další konkrétní spolupráce a třeba i příležitost pro místní podniky. Po nedávné delegaci, složené ze zástupců školských zařízení města Jaroslavl, přicestovali tentokrát do Zlína zástupci ruských institucí, které se zabývají odpadovým hospodářstvím.</b>
      </p>
      <p>„Naše zkušenosti a praxi jsme představili zástupcům společnosti Chartia, která se zabývá sběrem, svozem a tříděním odpadu v Jaroslavlské oblasti a části Moskvy. Jedná se o velkou federální firmu, která má pobočky v mnoha ruských městech. Představili jsme jim náš systém výběru poplatků a povinnosti města při likvidaci odpadu,“ uvedl Bedřich Landsfeld, náměstek primátora pro oblasti životního prostředí, který se spolu s radním Pavlem Simkovičem hostům věnoval.</p>
      <p>Po přijetí na radnici následovala prohlídka třídící linky městské společnosti Technické služby Zlín, kde hosty zaujala jak prohlídka využívané techniky tak především informace o sběru biologicky rozložitelného odpadu a jeho následného využití. Chybět tak nemohla ani návštěva skládky Suchý důl a zdejší kompostárny. Důvodem návštěvy nebylo jen čerpání inspirace, ale také prověření možností konkrétní spolupráce například ve formě nákupu zařízení od zlínských firem. To byl i důvod návštěvy společnosti Reflex Zlín, která se věnuje zejména výrobě sklolaminátových nádob na odpad. Nejznámější jsou kontejnery, takzvané zvony, do kterých se třídí zejména sklo, plasty, papír, nápojové kartony a kovové obaly.</p>
      <p>„Vyvážíme do třiceti zemí a za velký úspěch považujeme dodávku 1200 našich kontejnerů na sklo a plast do Moskvy. Rádi bychom tuto spolupráci rozšířili i s Jaroslavlskou oblastí“, uvedl ředitel společnosti Oldřich Jurčík. Za svou historii už tato zlínská společnost vyrobila téměř 200 000 kontejnerů, z toho za posledních 16 let existence EKO-KOMu 33 000 nádob pro tuto společnost. O jejich spolehlivosti svědčí i fakt, že řada kontejnerů z dodávek roku 1991 stále slouží.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Zlin-Radnice-hosti-dve-vystavy-604537"/>
        <a href="https://www.parlamentnilisty.cz/politika/obce-volicum/Zlin-Mesto-pripravuje-vznik-Kancelare-architekta-mesta-604186"/>
        <a href="https://www.parlamentnilisty.cz/politika/obce-volicum/Zlin-Oprava-strechy-zamku-Lesna-v-arealu-zoo-se-naplno-rozbehla-603926"/>
        <a href="https://www.parlamentnilisty.cz/politika/obce-volicum/Zlin-Aktualizovana-vyhlaska-o-volnem-pohybu-psu-je-kompromisem-603580"/>
      </related>
    </article>
  </body>
</html>