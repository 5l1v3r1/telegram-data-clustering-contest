<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654087/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T13:04:00+00:00"/>
    <meta property="og:title" content="Антимонопольний комітет зробив зауваження КМДА через &quot;Картку киянина&quot;"/>
    <meta property="og:description" content="В Антимонопольному комітеті висловили зауваження щодо монопольного становища Ощадбанку в обслуговуванні “Карток киянина”."/>
  </head>
  <body>
    <article>
      <h1>Антимонопольний комітет зробив зауваження КМДА через "Картку киянина"</h1>
      <address>
        <time datetime="2019-11-25T13:04:00+00:00">25 Nov 2019, 13:04</time>
      </address>
      <p>В Антимонопольному комітеті висловили зауваження щодо монопольного становища Ощадбанку в обслуговуванні "Карток киянина".</p>
      <p>Про це повідомляється <a href="https://amcu.gov.ua/news/municipalna-kartka-kiyanina-advokatuvannya-konkurenciyi-ta-zahist-interesiv-pilgovikiv-kiyeva">на сайті АМКУ.</a></p>
      <p>Зазначається, що в Комітет звернулися мешканці Києва, яких непокоїли "розміри та порядок стягнення комісійної винагороди АТ "Ощадбанк" - єдиного банку, що обслуговує вказаний проєкт".</p>
      <p>У результаті перевірки АМКУ встановив, що у 2016-2018 роках до КМДА із пропозиціями про співпрацю у межах проєкту "Картка киянина" звертались "Укргазбанк" та Приватбанк. Але вони тривалий час не отримували відповіді від КМДА.</p>
      <p>У грудні 2018 року проєкт оновили, а картку перейменували на "Муніципальна картка "Картка киянина".</p>
      <p>"Обов’язок залучати до нього суб’єктів, у тому числі банки, покладено вже на КП "Головний інформаційно-обчислювальний центр". Комунальне підприємство також повинно погоджувати таке залучення із відповідними підрозділами Київської міської державної адміністрації.</p>
      <p>Однак з 1 січня 2019 року ситуація не змінилася, і АТ "Ощадбанк" одноосібно обслуговує картку "Муніципальна картка "Картка киянина".</p>
      <p>Тобто, діями органу влади створено умови обслуговування картки лише АТ "Ощадбанк" за відсутності у нього конкурентів, а пільговиків міста Києва позбавлено можливості вибору банку", - підкреслюють в АМКУ.</p>
      <p>Зазначається, що за наявності конкуенції між кількома банками жителі Києва могли б обрати банк з більш вигідними умовами обслуговування картки.</p>
      <p>Для недопущення порушення конкурентного законодавства Комітет надав рекомендації органам влади.</p>
      <p>Про результати їхнього розгляду КМДА та КП "Головний інформаційно-обчислювальний центр" мають повідомити у 30-денний строк.</p>
      <p>Економічна правда</p>
    </article>
  </body>
</html>