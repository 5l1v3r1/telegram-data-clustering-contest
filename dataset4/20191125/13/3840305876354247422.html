<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/infractiunile-penale-turul-prezidentialelor-injumatatit-fata-anul-2014-incidente-duminica-finalei-307371.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T13:44:04+00:00"/>
    <meta property="og:title" content="Infracțiunile penale din turul II al prezidențialelor s-au înjumătățit față de anul 2014. Ce incidente au avut loc în duminica finalei"/>
    <meta property="og:description" content="Doar 43 de infracțiuni penale au fost sesizate în finala prezidențialelor de duminică, față de cele 96 din anul 2014, anunță comisarul-șef Monica Dajbog, purtător de cuvânt al Ministerului Afacerilor Interne,..."/>
  </head>
  <body>
    <article>
      <h1>Infracțiunile penale din turul II al prezidențialelor s-au înjumătățit față de anul 2014. Ce incidente au avut loc în duminica finalei</h1>
      <address><time datetime="2019-11-25T13:44:04+00:00">25 Nov 2019, 13:44</time> by <a rel="author">Redacția B1.ro</a></address>
      <p>Doar 43 de infracțiuni penale au fost sesizate în finala prezidențialelor de duminică, față de cele 96 din anul 2014, anunță comisarul-șef Monica Dajbog, purtător de cuvânt al Ministerului Afacerilor Interne, care a mai precizat că turul II al alegerilor „s-a desfășurat în condiții de siguranță în întreaga țară, fără a fi înregistrate incidente grave în planul ordinii publice”.<br/><br/>În general, spune Monica Dajbog, sesizările de duminică au făcut referire la  coruperea alegătorilor, fraudă la vot, pierderea ștampilei în urna de vot, continuarea propagandei electorale, așa-zis turism electoral, sfătuirea alegătorilor cum să voteze,  comercializarea și consumul de băuturi alcoolice în spațiul de protecție al secției de votare, violarea confidențialității votului.<br/><br/>Cele 43 de fapte de natură penală s-au înregistrat în Dolj - 6, Galați -3, Teleorman – 3,  București - 3, Olt -3, Constanța -2, Giurgiu – 2, Argeș - 2, Dâmbovița -2, Gorj-2, Hunedoara -2, Iași -2, Sibiu-2 și Mehedinți, Neamț, Brăila, Călărași, Cluj, Prahova, Tulcea, Timiș și Vaslui cu câte o sesizare de infracțiune electorală.<br/><br/>La nivel național, pe parcursul zilei de 24 noiembrie, în intervalul 7.00-21.00, au fost înregistrate 236 de sesizări cu privire la săvârșirea unor contravenții sau infracțiuni electorale, mai puține cu 54,18% decât în turul doi al scrutinului prezidențial din 2014 când au existat 504 de evenimente sesizate.<br/><br/>Aproape jumătate dintre cele 236 de semnalări de incidente electorale nu s-au confirmat în urma verificărilor efectuate până la acest moment de polițiști. <br/><br/>(...) În prezent se efectuează cercetări cu privire la 36 de persoane. Față de niciuna dintre aceste persoane nu au fost dispuse măsuri preventive.<br/><br/>Ieri, au fost aplicate 46 sancțiuni contravenționale, respectiv 25 de amenzi în valoare de aproape 25.000 lei și 21 de avertismente scrise. În contextul procesului electoral, au fost raportate și 38 de cazuri medicale la nivelul a 38 secții de votare din 18 județe și din municipiul București.<br/><br/>În cursul zilei de ieri, au fost la datorie peste 39.000 de polițiști, jandarmi, pompieri, polițiști de frontieră și angajați de la alte structuri operative ale <a href="https://www.b1.ro/tag/mai-51721.html">MAI</a>. Pentru buna desfășurare a alegerilor prezidențiale, principalele misiuni ale efectivelor <a href="https://www.b1.ro/tag/mai-51721.html">MAI</a> au fost paza și protecția secțiilor de vot, verificarea cu operativitate a sesizărilor privind incidentele electorale și asigurarea  ordinii și liniștii publice la nivel național, atât în zilele de vot, cât și pe parcursul campaniilor electorale.<br/><br/>Ultimele două săptămâni au fost intense pentru angajații Ministerului Afacerilor Interne - perioadă în care au dovedit profesionalism, implicare și promptitudine în tot ceea ce a însemnat îndeplinirea sarcinilor <a href="https://www.b1.ro/tag/mai-51721.html">MAI</a> în desfășurarea în condiții de legalitate și normalitate a Alegerilor Prezidențiale.<br/><br/>Așa cum știți în județul Prahova, în seara de sâmbătă spre duminică a avut loc un atac în curtea unei grădinițe unde era amplasată o secție de votare, când un polițist a fost nevoit să folosească armamentul din dotare împotriva unui grup de persoane violente.</p>
      <p>Procurorul a dispus cercetarea pentru ultraj și tulburarea ordinii și liniștii publice față de doi suspecți, unul dintre agresori fiind în arest preventiv pentru 30 de zile, iar celălalt internat sub pază în spital. <br/><br/>De asemenea, noaptea-trecută, în județul Dolj, după încheierea procesului de votare, în apropierea unei secții de vot a avut loc un conflict spontan între 7 persoane. Pentru aplanarea conflictului a intervenit polițistul care avea în pază secția de vot și a dispersat persoanele violente folosind sprayul iritant-lacrimogen. În cauză s-a întocmit dosar penal pentru lovire sau alte violențe față de persoanele implicate.<br/><br/>Ministrul afacerilor interne, Ion Marcel Vela, mulțumește tuturor celor care au vegheat la respectarea legii, au soluționat cu celeritate toate sesizările și au asigurat ordinea publică pentru ca cetățenii României să își poată exercita dreptul fundamental la vot într-un mod democratic.<br/><br/>Mulțumim de asemenea presei, care ne-a fost partener la ambele tururi de scrutin în Centrul Național de Conducere Integrată. Mulțumim cetățenilor care au votat într-o manieră civilizată cu respectarea legii și au sesizat în același timp contravenții sau infracțiuni electorale, contribuind astfel la efortul nostru de a avea un scrutin marcat de legalitate.<br/><br/>Așa cum ne-am angajat și am promis, Ministerul Afacerilor Interne și-a făcut datoria și ne-am îndeplinit misiunea pentru ca alegerile să se desfășoare în siguranță și alegătorii să fie protejați”, a mai spus comisarul-șef Monica Dajbog, purtătorul de cuvânt al <a href="https://www.b1.ro/tag/mai-51721.html">MAI</a>.</p>
    </article>
  </body>
</html>