<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/atletika/2019/11/25/baranyi_krisztina_karacsony_gergely_rendkivuli_sajtotajekoztato_ferencvaros_atletika_vb/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:09:00+00:00"/>
    <meta property="og:title" content="Karácsony támogatja az atlétikai vb-t, ha öt pontját teljesíti a kormány"/>
    <meta property="og:description" content="A főpolgármester 50 milliárdot kér egészségügyi fejlesztésre. Átláthatóságot, csepeli nagyerdőt is kért, hogy támogassa a stadionépítést."/>
  </head>
  <body>
    <article>
      <h1>Karácsony támogatja az atlétikai vb-t, ha öt pontját teljesíti a kormány</h1>
      <address><time datetime="2019-11-25T13:09:00+00:00">25 Nov 2019, 13:09</time> by <a rel="author" href="https://index.hu/szerzo/feher_janos" target="_blank">fj, Tenczer Gábor, Bakró-Nagy Ferenc</a></address>
      <p>Karácsony Gergely főpolgármester és Baranyi Krisztina, a IX. kerület (Ferencváros) polgármestere rendkívüli sajtótájékoztatón jelentették be, hogy milyen feltételekkel támogatnánk a 2023-as budapesti atlétikai világbajnokságot és az ahhoz szükséges stadion felépítését. Karácsony öt pont teljesítését várja a kormánytól. A fővárosi közgyűlés szerdán dönt az ügyben. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FIndexhu%2Fvideos%2F451192368873025%2F&amp;width=727&amp;show_text=false&amp;height=409&amp;appId&amp;height=409&amp;mute=0" width="727" height="409" data-service="Facebook" scrolling="no"/>
      </figure>
      <p>Karácsony arról beszélt a sajtótájékoztatón, hogy kampányában tett vállalásainak eleget kell tennie, ezért azokat is képviseli, akik Budapesten több zöldterületet és jobb egészségügyi ellátást szeretnének. A főpolgármester viszont azt is szeretné, hogy mindenki győztese legyen az atlétikai vb-ről folyó vitának. Ő akkor tud hozzájárulni a vb-hez, ha a követező öt pontot teljesíti a kormány.</p>
      <ol>
        <li>Az elkövetkező öt évben a kormány költsön ötvenmilliárd forintot a budapesti járóbeteg és szakellátásra. Karácsony szerint budapestiek életének ezreit lehetne megmenteni, ha elég képalkotó berendezés állna rendelkezésre az egészségügyi intézményekben.</li>
        <li>A stadion megépítésével együtt induljon meg a zöldfelületek növelése, a Csepeli Nagyerdő Program beindítása. A főpolgármester Budapest új tüdejét, egy új Városliget kialakítását tervezi. Nem szeretné, ha Csepelen új élsport beruházások lennének.</li>
        <li>„Olyan beruházást szeretnénk látni, ami nemcsak az élsportot szolgája, tömegsport és kulturális rendezvények számára is nyitott legyen a létesítmény, a ferencvárosi polgárok életét is szolgálja."</li>
        <li>Minden szerződés legyen nyilvános, a lehető legátláthatóbb módon költsék el a pénzt.</li>
        <li>A kormány tartsa fenn korábbi elkötelezettségét a nagy, fővárosi közlekedési célú beruházásokban.</li>
      </ol>
      <p>Karácsony arra kéri a kormányt, hogy fogadják el ezeket a szempontokat. A főpolgármester azt kéri, hogy minderről még idén szülessen kormányhatároztat. Szeretné, ha a Budapesti Közfejlesztési Tanács minél előbb összeülne, hogy megtárgyalhassák a részleteket.</p>
      <p>A főpolgármester arról is beszélt, hogy helyi népszavazást is jó lett volna kiírni az ügyben, de mivel szorítja őket az idő, erre nem volt lehetőségük. Abban bízik, hogy a választási kampányban világosan beszélt arról, hogy mik számára a prioritások, így kellő felhatalmazást kapott.</p>
      <p>Sebastian Coe, a Nemetközi Atlétikai Szövetség elnöke<a href="https://index.hu/sport/atletika/2019/11/25/sebastian_coe_stadionepites_atletikai_vb_2023_karacsony_gergely/">egy közleményben gyors döntést kért Budapesttől</a>. Karácsony azt mondta, hogy tájékoztatni fogja Coe-t, és néhány hét türelmet kér még tőle, de a fővárosi közgyűlés szerdán már dönteni fog az ügyben. A javaslattervezet szövegét Karácsony a kormánynak is elküldi.</p>
      <p>Az Index kérdésre, miszerint ha a fővárosi közgyűlés elfogadja a javaslatcsomagot, akkor ahhoz az utolsó betűig ragaszkodni kell, vagy el lehet-e menni esetleges kompromisszum irányába, Karácsony a következőt válaszolta: „Minden döntés, ami a partneri viszony kialakítását feltételezi, nagyfokú rugalmasságot is tartalmaz, ezt így tartja helyesnek a főváros vezetése. Egyelőre semmilyen visszajelzés nem érkezett a kormánytól, ami alapján azt kéne gondolni, hogy elfogadhatatlan ez a javaslat. Ha bármilyen szakmai részletkérdésben vita lesz, akkor áll elébe a főváros, mert szeretne megállapodni."</p>
      <p>A sajtótájékoztatón Baranyi Krisztina azt mondta, hogy Ferencvárosnak nem igazi érdeke, hogy újabb sportlétesítmény épüljön, hiszen a területén van a Groupama Aréna, és ott fog felépülni egy húszezer fős csarnok is. A IX. kerületi polgármester azt várná el, hogy az atlétikai világbajnoksághoz kapcsolódó beruházások a budapestiek érdekét szolgálja. Olyan rendezvényközpontot akar, ami nemcsak sportcélokat szolgál.</p>
      <p>Szeretné, ha a Ferencvárosi Déli Zöldpartot (ő ennek látná szívesen a vb-helyszínt) más fejlesztésekkel is összekapcsolnák. A Nagyvásártelep műemlékvédelmét, a diákváros építését említette. Utóbbival szerinte a lakhatási válságon is enyhíteni lehetne. Megvizsgálná annak a lehetőségét is, hogy az Országos Széchényi Könyvtár valamelyik rozsdaövezetben épülhetne meg. Baranyi azt mondta, hogy ők nemcsak CT-t és MR-t kérnének, hanem ezek köré egy szakrendelőt is, mert most két ember nem fér el egymás mellett a folyosón. A polgármester azt is fontosnak tartaná, hogy a sok szennyvízterhelést kapott Ráckevei (Soroksári) Dunát kikotorják. Erre korábban 9 milliárdot kapott az állam, de valahogy eltűnt a pénz, mondta.</p>
      <p><b>Frissítés</b>: A kormány nevében Hollik István kormányszóvivő reagált az <a href="http://www.atv.hu/belfold/20191125-atletikai-stadion-ezt-reagalta-a-kormanyszovivo-karacsonyek-felteteleire">Atv.hu-nak</a> Karácsony bejelentésére. „A kormány továbbra is várja a ferencvárosi önkormányzat és a Fővárosi Közgyűlés hivatalos döntését az ügyben.”</p>
      <p>Budapest 2018 decemberében nyerte meg a 2023-as atlétikai vb rendezési jogát. A pályázatban szerepelt egy a Duna-part mellett, Ferencváros déli részén illetve Észak-Csepelen felépítendő atlétikai központ is. A vb-re egy 40 ezres, visszabontás után 13 ezer fős stadiont terveztek.</p>
      <p>Az októberi önkormányzati választások előtt Karácsony Gergely „stadion stoppal" is kampányolt, majd Orbán Viktor miniszterelnök is azt mondta, hogy a kormány semmit sem akar ráerőltetni a budapestiekre. Mindeközben a Kúria is helyt adott egy olyan népszavazási kérdésnek, amivel jelentősen késleltetni lehet a területen az építkezést.</p>
      <p>A vb mellett így hirtelen sok kérdőjel lett, de a rendezése mellett sok szervezet kiállt, míg Baranyai Krisztina feleslegesnek tartotta, hogy csak egy világverseny miatt épüljön stadion. A projektet csak úgy tudja támogatni, ha számos közcélú beruházás is megvalósul a területen, a stadion pedig tömegsportközponttá válik utóbb. <a href="https://index.hu/sport/atletika/2019/11/22/baranyi_krisztina_ferencvaros_atletikai_stadion_feltetelek/">Egy múlt pénteki sajtótájékoztatón azt mondta</a>, egy orvosi szakrendelő és a diákváros programban négyezer férőhelyes kollégium felépítését is kérte a támogatásért cserébe.</p>
      <p>Karácsony korábban részt vett egy kormányülésen, ahol azt ígérte, a november végi fővárosi közgyűlésen közlik, támogatják vagy sem a világbajnokságot.</p>
      <h3>Frissítés: Reagált a kormány</h3>
      <p>Reagált a kormányszóvivő Karácsony Gergely ma bejelentett feltételeire az atlétikai VB/stadion ügyében <a href="http://www.atv.hu/belfold/20191125-atletikai-stadion-ezt-reagalta-a-kormanyszovivo-karacsonyek-felteteleire/">az atv.hu-nak</a>. A kormány továbbra is várja a ferencvárosi önkormányzat és a Fővárosi Közgyűlés hivatalos döntését az ügyben - mondta Hollik István az érdeklődésükre.</p>
      <related>
        <h4>Kapcsolódók (5)</h4>
        <a href="https://index.hu/sport/atletika/2019/11/25/sebastian_coe_stadionepites_atletikai_vb_2023_karacsony_gergely/"/>
        <a href="https://index.hu/sport/atletika/2019/11/23/atletikai_vb_2023_budapest_megvaltozott_idopont/"/>
        <a href="https://index.hu/sport/atletika/2019/11/22/baranyi_krisztina_ferencvaros_atletikai_stadion_feltetelek/"/>
        <a href="https://index.hu/sport/atletika/2019/11/19/baranyi_krisztina_atletikai_stadion_ferencvaros_digi_sport/"/>
        <a href="https://index.hu/sport/atletika/2019/11/12/atletika_vb_2023_budapest_stadionstop_gyulai_marton_gyulai_miklos_rehabilitacio_ferencvaros_duna_part/"/>
      </related>
    </article>
  </body>
</html>