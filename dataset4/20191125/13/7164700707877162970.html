<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540555/"/>
    <meta property="og:site_name" content="INNnews"/>
    <meta property="article:published_time" content="2019-11-25T13:05:30+00:00"/>
    <meta property="og:title" content="เปลี่ยนยางรถสีข้าวระเบิดกระแทกดับ1เจ็บ1"/>
    <meta property="og:description" content="พ.ต.ท.ชูชาติ อุทธิสินธ์ ร้อยเวร สภ.เมืองกาฬสินธุ์ ได้รั…"/>
  </head>
  <body>
    <article>
      <h1>เปลี่ยนยางรถสีข้าวระเบิดกระแทกดับ1เจ็บ1</h1>
      <h2>กาฬสินธุ์สลด 2 หนุ่มเปลี่ยนยางรถสีข้าวระเบิดกระแทกหน้าอกดับ 1 เจ็บ 1</h2>
      <address>
        <time datetime="2019-11-25T13:05:30+00:00">25 Nov 2019, 13:05</time>
      </address>
      <p>พ.ต.ท.ชูชาติ อุทธิสินธ์ ร้อยเวร สภ.เมืองกาฬสินธุ์ ได้รับแจ้งเหตุยางรถสีข้าวระเบิดใส่คนขณะกำลังซ่อมและเปลี่ยนยางรถที่บ้านเลขที่ 88 ม.18 บ้านดงสมบูรณ์ ต.ห้วยโพธิ์ อ.เมือง จ.กาฬสินธุ์ มีผู้ได้รับบาดเจ็บสาหัส 2 ราย และเสียชีวิตในเวลาต่อมา 1 ราย ซึ่งหลังเกิดเหตุนายเอกพงษ์ ศรีโคตร นายกเทศมนตรีตำบลห้วยโพธิ์ ได้เร่งสั่งการให้เจ้าหน้าที่กู้ชีพเข้าทำการช่วยเหลือ โดยหลังรับแจ้งจึงเดินทางเข้าชันสูตรศพผู้เสียชีวิตที่โรงพยาบาลกาฬสินธุ์ ทราบชื่อผู้เสียชีวิตคือนายอดุล ไชยกำบัง อายุ 40 ปี อยู่บ้านเลข 104 บ้านดงสมบูรณ์ ม.18 ต.ห้วยโพธิ์ อ.เมือง จ.กาฬสินธุ์ โดยมีบาดแผลและรอยเขียวช้ำเป็นรูปวงกลมที่บริเวณหน้าอก เบื้อต้นเจ้าหน้าที่ระบุว่าสาเหตุการเสียชีวิตเกิดจากถูกของแข็งกระแทกอย่างแรง ส่วนผู้ได้รับบาดเจ็บอีก 1 ราย คือนายนิคม ปรีสวิง อายุ 54 ปี เจ้าของบ้านที่เกิดเหตุและเป็นเจ้าของรถสีข้าว มีบาดแผลฉีกขาดบริเวณเข่าด้านขวา นิ้วโป้ง และนิ้วชี้ด้านขวา และมีแผลถลอกตามร่างกาย แพทย์ต้องทำการเอกซเรย์ ผ่าตัดและเย็บแผลเป็นการด่วน</p>
      <figure>
        <img src="https://www.innnews.co.th/wp-content/uploads/2019/11/2-220.jpg"/>
      </figure>
      <p>สอบสวนเบื้องต้นทราบว่า ก่อนเกิดเหตุนายนิคม ซึ่งเป็นเจ้าของบ้านและเป็นเจ้าของรถสีข้าว พร้อมด้วยนายอดุล 2 คนซึ่งเป็นญาติกันและเป็นคนงานที่ไปรับจ้างสีข้าวด้วยกันกำลังช่วยกันซ่อมรถและเปลี่ยนยางรถสีข้าว เพื่อเตรียมที่จะออกไปรับจ้างสีข้าว โดยได้ทำการเปลี่ยนยางรถเก่าออกมา เพื่อเปลี่ยนล้ออะไหล่ ซึ่งระหว่างทั้งสองคนกำลังถอดน็อตยางอะไหล่อยู่นั้นยางรถได้ระเบิดเสียงดังสนั่นขึ้น ซึ่งแรงระเบิดของยางทำให้ฝาครอบล้อกระทะกระเด็นไปกระแทกหน้าอกนายอดุล จนเป็นรอยเขียวช้ำรูปวงกลม ทำให้หมดสติและได้รับบาดเจ็บสาหัส ก่อนจะเสียชีวิตในเวลาต่อมา และเศษของล้อกระทะบางส่วนยังกระเด็นไปถูกนายนิคม ได้รับบาดเจ็บอีกด้วย</p>
      <p>ทั้งนี้ สาเหตุเบื้อต้นคาดว่า สาเหตุน่าจะเกิดจากสภาพยางอะไหล่ที่เก่า ประกอบกับการขาดความชำนาญ ในการเปลี่ยนยาง เนื่องจากมีการขันน็อตขอบล้อกระทะออกก่อนที่จะปล่อยลมยาง จึงทำให้ยางเกิดการระเบิดฝาครอบล้อกระทะกระเด็นมากระแทกได้รับบาดเจ็บและเสียชีวิตดังกล่าว โดยเบื้องต้นเป็นการเสียชีวิตจากอุบัติเหตุ เจ้าหน้าที่ได้มอบศพให้ญาตินำกลับไปบำเพ็ญกุศล</p>
    </article>
  </body>
</html>