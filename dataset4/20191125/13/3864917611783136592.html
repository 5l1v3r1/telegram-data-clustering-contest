<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824930-vibuh-u-harkovi-u-policii-rozpovili-detali-ta-osnovnu-versiu-slidstva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:08:00+00:00"/>
    <meta property="og:title" content="Вибух у Харкові: у поліції розповіли деталі та основну версію слідства"/>
    <meta property="og:description" content="Саморобний вибуховий пристрій на основі тротилу знаходився на асфальті і спрацював уже після того, як машина харківського адвоката Андрія Гагуна від’їхала на приблизно 10 метрів, саме тому чоловік не постраждав."/>
  </head>
  <body>
    <article>
      <h1>Вибух у Харкові: у поліції розповіли деталі та основну версію слідства</h1>
      <h2>Саморобний вибуховий пристрій на основі тротилу знаходився на асфальті і спрацював уже після того, як машина харківського адвоката Андрія Гагуна від’їхала на приблизно 10 метрів, саме тому чоловік не постраждав.</h2>
      <address>
        <time datetime="2019-11-25T13:08:00+00:00">25 Nov 2019, 13:08</time>
      </address>
      <p>Про це в коментарі журналістам на місці події розповів начальник слідчого управління ГУ Нацполіції в Харківській області Сергій Чиж.</p>
      <p>«Вибухотехніками попередньо було встановлено, що пристрій був саморобний і основу його становив тротил. Водій автомобіля від’їхав на метрів десять, після чого стався вибух. Я так розумію, що вибуховий пристрій знаходився під днищем автомобіля і не був прикріплений до автомобіля, або злочинці його, скажімо так, погано закріпили, і він відпав, тому, на щастя, ніхто з громадян не постраждав», - пояснив Чиж.</p>
      <figure>
        <iframe src="https://www.youtube.com/embed/zkDWSbRmUBo" width="560" height="315" data-service="Youtube" scrolling="no"/>
      </figure>
      <p>Враховуючи те, що власник машини – адвокат, основною версією слідства є замах, пов'язаний із професійною діяльністю.</p>
      <figure>
        <img src="https://static.ukrinform.com/photos/2019_11/1574690942-958.jpg"/>
      </figure>
      <p>«Інші версії вже будуть висунуті в ході розслідування», - зазначив начальник <a href="https://www.ukrinform.ua/tag-policia">слідчого управління</a>.</p>
      <p>Як повідомляв Укрінформ, у дворі житлового будинку на вул. Чайковського, 6 вибухнула Toyota Camry, коли її власник, адвокат, почав рух. Чоловік не постраждав, у нього лише подряпини на руках. Вибухова хвиля пошкодила загалом 5 машин і кілька вікон у будинку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824701-u-harkovi-pidirvali-masinu-advokata.html">У Харкові підірвали машину адвоката</a>
      </blockquote>
      <p>Подію адвокат пов’язує із професійною діяльністю.</p>
      <p>Машину з європейською реєстрацією, на якій імовірні зловмисники пересувалися, знайшли спаленою на пустирі на вул. Пушкінській.</p>
      <p>За даними ЗМІ, власник машини Андрій Гагун є колишнім працівником прокуратури та зятем колишнього першого заступника прокурора області Володимира Суходубова.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824866-u-harkovi-znajsli-spalenij-opel-jmovirnih-pidrivnikiv-masini-advokata.html">У Харкові знайшли спалений Opel ймовірних підривників машини адвоката</a>
      </blockquote>
      <p>Крім того, стало відомо, що в тому ж будинку на вул. Чайковського проживає голова Харківської обласної ради Сергій Чернов. Це журналістам підтвердив адвокат Гагун, та наголосив, що замах скоєно саме на нього.</p>
      <p>«Я повідомив усю інформацію слідству. Помічав, що пару днів за мною стежили, машина», - сказав Гагун.</p>
      <p>Правоохоронці інформацію внесли до Єдиного реєстру досудових розслідувань за ч. 2 ст.15 ч.1. ст.115 (замах на умисне вбивство) Кримінального кодексу України.</p>
      <p>
        <i>Фото: hk.npu.gov.ua</i>
      </p>
    </article>
  </body>
</html>