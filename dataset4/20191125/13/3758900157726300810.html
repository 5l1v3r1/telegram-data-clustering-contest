<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-atak-nozownikow-w-krakowie-zarzuty-i-areszt-tymczasowy-dla-d,nId,3354053"/>
    <meta property="og:site_name" content="RMF24"/>
    <meta property="article:published_time" content="2019-11-25T13:46:11+00:00"/>
    <meta property="og:title" content="Atak nożowników w Krakowie: Zarzuty i areszt tymczasowy dla dwóch Ukraińców"/>
    <meta property="og:description" content="Zarzuty usiłowania zabójstwa ukraińskiego studenta i spowodowania u niego ciężkiego uszczerbku na zdrowiu usłyszeli w Prokuraturze Rejonowej Kraków-Nowa Huta dwaj mężczyźni podejrzani o dokonanie ataku z użyciem noża. Sąd zastosował wobec nich tymczasowy, trzymiesięczny areszt."/>
  </head>
  <body>
    <article>
      <h1>Atak nożowników w Krakowie: Zarzuty i areszt tymczasowy dla dwóch Ukraińców</h1>
      <address><time datetime="2019-11-25T13:46:11+00:00">25 Nov 2019, 13:46</time> by <a rel="author" href="https://www.rmf24.pl/tylko-w-rmf24/justyna-lasota-krawczyk" target="_blank">Justyna Lasota-Krawczyk</a></address>
      <p>
        <b>Zarzuty usiłowania zabójstwa ukraińskiego studenta i spowodowania u niego ciężkiego uszczerbku na zdrowiu usłyszeli w Prokuraturze Rejonowej Kraków-Nowa Huta dwaj mężczyźni podejrzani o dokonanie ataku z użyciem noża. Sąd zastosował wobec nich tymczasowy, trzymiesięczny areszt.</b>
      </p>
      <figure>
        <img src="https://i.iplsc.com/zdjecie-ilustracyjne/0009EUCC0L073UYC-C123-F4.jpg"/>
        <figcaption>Zdjęcie ilustracyjne<cite>/Pixabay</cite></figcaption>
      </figure>
      <p>Do zdarzenia doszło przed północą z wtorku na środę w pobliżu akademików na ul. Skarżyńskiego w Krakowie. Policjanci zatrzymali następnego dnia <b>dwóch 19-letnich Ukraińców pracujących w Polsce</b>, podejrzewanych o ten atak. Później doszło także do zatrzymania 21-letniego Ukraińca, który podwiózł ich na miejsce przestępstwa.<br/><br/>Jak poinformował rzecznik Prokuratury Okręgowej w Krakowie prok. Janusz Hnatko, z dotychczasowych ustaleń w śledztwie wynika, że do akademika, w którym mieszkał pokrzywdzony <b>przyjechało dwóch znanych mu mężczyzn</b>, a następnie dokonało jego pobicia.<br/><br/><i>W trakcie tego pobicia sprawcy mieli posłużyć się nożem, czego skutkiem były doznane przez pokrzywdzonego <b>obrażenia w postaci czterech ran kłutych</b>. Podejrzani częściowo przyznali się do popełnienia zarzucanych im czynów, ale pomniejszają swoją rolę w zdarzeniu</i> - powiedział prok. Hnatko.<br/><br/>Pokrzywdzony - <b>ugodzony nożem m.in. w klatkę piersiową </b>w okolice lewego płuca - został przewieziony do szpitala, gdzie udzielono mu pomocy medycznej. Do tej pory przesłuchano świadków zdarzenia. W szpitalu doszło również do przesłuchania zaatakowanego Ukraińca. <br/><br/>Trzeci z zatrzymanych przez policjantów Ukraińców, który podwiózł podejrzanych o atak na miejsce zdarzenia, został przesłuchany w charakterze świadka i zwolniony.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-ukrainiec-raniony-nozem-w-krakowie-zatrzymano-trzecia-osobe%2CnId%2C3346871%3Fparametr%3Dembed_linki">Ukrainiec raniony nożem w Krakowie: Zatrzymano trzecią osobę</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fnews-atak-nozownika-przed-akademikiem-zatrzymano-dwie-osoby%2CnId%2C3345130%3Fparametr%3Dembed_linki">Atak nożownika przed akademikiem. Zatrzymano dwie osoby</a>
        </li>
      </ul>
    </article>
  </body>
</html>