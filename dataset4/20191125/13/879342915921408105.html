<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/pogljad/ekonomika/misiya-mvf-poyixala-ukrayiny-rezultativ.-chomu-sumnivayutsya-kredytory"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T13:10:02+00:00"/>
    <meta property="og:title" content="Місія МВФ поїхала з України без результатів. У чому сумніваються кредитори?"/>
    <meta property="og:description" content="Місія Міжнародного валютного фонду завершила візит в Україну, який тривав з 14 до 22 листопада. Жодних договорів під час візиту підписати не вдалося."/>
  </head>
  <body>
    <article>
      <h1>Місія МВФ поїхала з України без результатів. У чому сумніваються кредитори?</h1>
      <address><time datetime="2019-11-25T13:10:02+00:00">25 Nov 2019, 13:10</time> by <a rel="author">Олег Гавриш</a></address>
      <p>
        <b>Місія МВФ не схвалила жодних домовленостей, оскільки не побачила чіткої та ясної картини, як уряд діятиме стосовно олігарха Ігоря Коломойського у питанні ПриватБанку. Таку думку в коментарі «Слово і Діло» висловив економічний експерт Олег Гавриш.</b>
      </p>
      <p>Економіст підкреслив, що у МВФ немає розуміння того, як влада буде виконувати взяті на себе раніше зобов'язання щодо верховенства права, проведення реформ. Однак, за його словами, найбільшою проблемою став Коломойський і ПриватБанк.</p>
      <p>«<i>МВФ вважає, що олігарх має великий вплив на процеси в Україні. Протилежні запевнення влади не переконливі. Кредитори чекають на рішення судів, які поставлять крапку щодо ПриватБанку</i>», – прокоментував Гавриш.</p>
      <p>Олег Гавриш звернув увагу, що до приїзду місії МВФ Коломойський зробив низку неоднозначних заяв, які набули негативного світла, наприклад, про те, що олігарх поверне «Приват». Крім того, Гавриш нагадав, що за тиждень до візиту місії МВФ було судове рішення на користь олігарха.</p>
      <p>«<i>Є побоювання у МВФ, що Коломойський відновить свій вплив в банку. Для кредиторів це неприйнятно</i>», – додав економічний експерт.</p>
      <related>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
      </related>
      <p>Гавриш висловив сумніви з приводу того, що місія Фонду покинула Україну без результатів через дискусії навколо відкриття ринку землі. Він уточнив, що свого часу кредитори були згодні з моделлю ринку землі без участі іноземців.</p>
      <p>На його думку, варіант, який ухвалили в першому читанні, буде більш жорстким у другому. По суті, згідно з документом іноземні компанії, які 3 роки працюють в Україні з моменту набуття чинності закону мають право володіти землею, зазначив він.</p>
      <p>«<i>Можливо, до другого читання щось змінять. Хочуть переглянути норму про 200 тисяч гектарів в одні руки, а також щодо того, аби продавати землю тільки тим, у кого однакові ділянки в реєстрі і кадастрі. Часто бувають розбіжності. У будь-якому разі, такі читуації – не проблема для МВФ</i>», – наголосив Олег Гавриш.</p>
      <p>Він акцентував, що головне питання в Коломойському і «Приваті», який перебуває зараз під судом.</p>
      <p>«Ж<i>одних подій, які могли б свідчити, що держава якось активно відстоює свої інтереси, немає. Кредитори вважають, що ситуація небезпечна</i>», – прокоментував Олег Гавриш.</p>
      <p>Політолог Ігор Петренко, своєю чергою, додав, що такий підсумок візиту місії МВФ в Україну свідчить про тотальну недовіру до держави.</p>
      <p>Однак експерт не виключив, що кредиторів якраз цікавить доступ іноземців на ринок землі в Україні, і що у Фонду є побоювання з приводу ПриватБанку.</p>
      <p>«<i>Крім того, кредиторів хвилює здатність виплачувати взяті кредити під відсотки та стан економіки</i>», – додав Ігор Петренко.</p>
      <p>Нагадаємо, місія Міжнародного валютного фонду на чолі з Роном ван Роденом прибула до Києва 14 листопада. Україна веде переговори про можливість відкриття 3-річної програми розширеного фінансування EFF на $5-6 млрд.</p>
      <p>У Нацбанку очікують, що МВФ до кінця року дасть згоду на укладення нової програми з Україною. Історія співпраці України з Фондом – за <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku">посиланням.</a></p>
      <p>Також читайте в авторському матеріалі, <a href="https://www.slovoidilo.ua/2019/11/25/kolonka/bohdan-mashai/polityka/ni-obicyanok-ni-probachen-chomu-mvf-ne-pospishaye-novymy-kredytamy-ukrayiny">чому МВФ не поспішає з новими кредитами для України.</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/25/kolonka/bohdan-mashai/polityka/ni-obicyanok-ni-probachen-chomu-mvf-ne-pospishaye-novymy-kredytamy-ukrayiny"/>
        <a href="https://www.slovoidilo.ua/2019/11/23/novyna/polityka/markarova-prokomentuvala-zavershennya-roboty-misiyi-mvf-ukrayini"/>
        <a href="https://www.slovoidilo.ua/2019/11/23/novyna/polityka/misiya-mvf-zavershyla-robotu-ukrayini"/>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
      </related>
    </article>
  </body>
</html>