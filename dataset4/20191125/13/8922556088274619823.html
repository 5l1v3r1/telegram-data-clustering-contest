<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/kultur-noje/theoz-om-diggiloo-kanns-helt-sjukt-5459267.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T13:21:30+00:00"/>
    <meta property="og:title" content="Theoz om Diggiloo: &quot;Känns helt sjukt&quot;"/>
    <meta property="og:description" content="Musik Tik Tok-stjärnan Theo &quot;Theoz&quot; Haraldsson är Diggiloo-gängets yngsta medlem och kommer nu att dela scen med artistveteraner som Sanne Salomonsen och Jessica Andersson.Men att han skulle"/>
  </head>
  <body>
    <article>
      <h1>Theoz om Diggiloo: "Känns helt sjukt"</h1>
      <h2>Musik Tik Tok-stjärnan Theo "Theoz" Haraldsson är Diggiloo-gängets yngsta medlem och kommer nu att dela scen med artistveteraner som Sanne Salomonsen och Jessica Andersson.Men att han skulle bli artist var ingen självklarhet från början.</h2>
      <address><time datetime="2019-11-25T13:21:30+00:00">25 Nov 2019, 13:21</time> by <a rel="author">Sofia Sundström/TT</a></address>
      <figure>
        <img src="https://img7.ntm.eu/unt/public/img/5459268/1125142503/jessica-andersson-ar-en-vetera?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Theo Haraldsson slog igenom via musikappen Tik Tok under namnet Theoz, där han i dag har över två miljoner följare. Tidigare i år släppte 14-åringen sin debut-ep "Min theori", och på Youtube har han över tio miljoner visningar på sin mest kända låt "Het".</p>
      <p>Trots framgångarna blev han chockad när han fick frågan om att vara med på Diggiloo-turnén.</p>
      <blockquote>Det känns helt sjukt, det är en så stor grej, jag har inte varit med om någonting sådant här innan, säger han.</blockquote>
      <figure>
        <img src="https://img8.ntm.eu/unt/public/img/5459269/1125142503/theo-haraldsson-battre-kand-s?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Anders Wiklund/TT | Theo Haraldsson, bättre känd som Theoz, är en av Sveriges största ungdomskändisar tack vare appen Tik Tok. Nu kommer han att uppträda i Diggiloo-turnén. Arkivbild.</figcaption>
      </figure>
      <h3>Gillade inte att sjunga</h3>
      <p>Han började märka av kändisskapet när han nådde ungefär 50 000 följare på Tik Tok. Folk började känna igen honom på stan, dessutom blev han "verifierad" i appen, vilket resulterade i ännu fler följare. Men att Theo Haraldsson skulle bli en artist var inget han hade planerat från början.</p>
      <blockquote>Jag har inte alltid gillat att sjunga, men sedan testade jag att sjunga in en låt för några år sedan, och tyckte att det var jätteroligt. Efter det har jag bara fortsatt, berättar han.</blockquote>
      <p>Theo Haraldsson kommer även att debutera som skådespelare nästa år. Han spelar en av huvudrollerna i "Rymdresan", som är baserad på astronauten Christer Fuglesangs barnbok med samma namn.</p>
      <figure>
        <img src="https://img9.ntm.eu/unt/public/img/5459270/1125142503/sanne-salomonsen-gor-sin-forst?w=980&amp;h=551&amp;anchor=centercenter&amp;bgcolor=222&amp;scale=both"/>
        <figcaption>BILD: Jonas Ekströmer/TT | Sanne Salomonsen gör sin första Diggiloo-turné. Arkivbild.</figcaption>
      </figure>
      <blockquote>Jag spelar en person som är ganska lik mig till sättet, han älskar att dansa. Jag får inte berätta så mycket mer, men det kommer att bli väldigt roligt.</blockquote>
      <h3>Missat tre Diggiloo</h3>
      <figure>
        <img src="https://img9.ntm.eu/unt/public/img/5459300/1125142503/arets-artister-i-diggiloo-pre?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Kristofer Sandberg | Årets artister i Diggiloo. Pressbild.</figcaption>
      </figure>
      <p>Jessica Andersson har varit med i Diggiloo lika många år som Theo Haraldsson har levt. Hon var med redan från starten 2003, när Diggiloo-showen endast bestod av tre föreställningar i Båstad. Sedan dess har hon bara missat tre turnéer.</p>
      <blockquote>Det känns så mycket större nu än vad det var 2003. Vi har två fantastiska regissörer, Lotta Furebäck och Sandra Koffner som verkligen moderniserar Diggiloo, samtidigt som de riktar sig mot alla åldrar, säger Jessica Andersson.</blockquote>
      <p>Det här året vill hon visa sidor av sig själv som inte har kommit fram tidigare. Hon är extra glad över att den danska rockdrottningen Sanne Salomonsen medverkar i årets turné, och berättar att hon är lite starstruck.</p>
      <blockquote>Vi klickade med en gång. Hon är en rocktjej, det är jag också, även om alla inte har fått höra den sidan av mig. Vi har redan börjat prata om vilka låtar vi vill sjunga ihop, berättar Jessica Andersson.</blockquote>
      <p>David Lindgren fortsätter som Diggiloo-general. En av årets nykomlingar är musikalartisten Kristina Lindgren, som även är David Lindgrens fru. Komikern Per Andersson gör comeback efter en paus på tre år. Dessutom medverkar Sarah Dawn Finer, Mariette, Tommy Nilsson och Lisa Stadell.</p>
      <p>Diggiloo har premiär den 1 juli 2020 i Malmö och avslutas den 22 augusti i Eskilstuna. Biljetterna släpps den 30 november.</p>
      <h3>Fakta</h3>
      <p>
        <b>Fakta: Artister och datum</b>
      </p>
      <p>Artister: Sarah Dawn Finer, Sanne Salomonsen, Kristina Lindgren, Jessica Andersson, Mariette, Lisa Stadell, Per Andersson, Tommy Nilsson, David Lindgren, Theoz.</p>
      <p>1/7 Malmö, 3/7 Ronneby, 4/7 Mariestad, 5/7 Vårgårda, 9/7 Vetlanda, 10/7 Ystad, 11/7 Gränna, 12/7 Oxelösund, 15/7 Älvsbyn, 17/7 Höga Kusten, 18/7 Rättvik, 22/7 Borgholm, 23/7 Varberg, 24/7 Kristianstad, 25/7 Båstad, 30/7 Åmål, 31/7 Vänersborg, 1/8 Hestra, 2/8 Västervik, 7/8 Karlskoga, 8/8 Motala, 14/8 Bollnäs, 15/8 Stockholm, 21/8 Gävle, 22/8 Eskilstuna.</p>
      <p>
        <b>Fakta: Theoz</b>
      </p>
      <p>Theo Haraldsson, född 2005 i Linköping, är en svensk internetkändis och artist.</p>
      <p>Han har just nu över två miljoner följare på musikappen Tik Tok, som tidigare hette Musical.ly. Det gör honom till en av Sveriges största influerare.</p>
      <p>Theoz nominerades i kategorin Årets Musical.ly och Årets profil på Guldtuben 2018, Sveriges största gala för sociala medier-profiler.</p>
      <p>Under 2019 släppte han sin debut-ep "Min theori". I november släppte han jullåten "Årets julklapp".</p>
      <p>Under 2020 kommer han att medverka i Diggiloo-turnén. Han spelar dessutom en av huvudrollerna i spelfilmen "Rymdresan", som får premiär under nästa år.</p>
    </article>
  </body>
</html>