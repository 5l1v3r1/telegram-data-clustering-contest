<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191125/automobilist-moet-alert-zijn-op-actie-boeren/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-25T13:00:55+00:00"/>
    <meta property="og:title" content="‘Automobilist moet alert zijn op actie boeren’"/>
    <meta property="og:description" content="DEN HAAG (ANP) - Automobilisten moeten maandagmiddag alert zijn op de acties van boeren op diverse op- en afritten op snelwegen. Volgens Rijkswaterstaat staan er veel boeren met hun tractor in de berm of aan de zijkant van de weg."/>
  </head>
  <body>
    <article>
      <h1>‘Automobilist moet alert zijn op actie boeren’</h1>
      <address><time datetime="2019-11-25T13:00:55+00:00">25 Nov 2019, 13:00</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Automobilisten moeten maandagmiddag alert zijn op de acties van boeren op diverse op- en afritten op snelwegen. Volgens Rijkswaterstaat staan er veel boeren met hun tractor in de berm of aan de zijkant van de weg.</b>
      </p>
      <p>“Weggebruikers moeten alert zijn en hun rijgedrag indien nodig aanpassen. De aanwezigheid van de tractoren en daarbij behorende spandoeken kan het verkeer afleiden”, aldus Rijkswaterstaat.</p>
      <p>De aanwezigheid van de boeren leidt nog niet tot grote vertragingen. Alleen op de A2 ter hoogte van Kerkdriel is een file ontstaan. Daar is een rijstrook afgesloten om veiligheidsredenen. De tractoren staan hier volgens Rijkswaterstaat te dicht op de weg.</p>
      <p>De boeren hadden ook niet het doel om het verkeer te hinderen. Met hun protest willen ze een waarschuwing geven aan minister Carola Schouten (Landbouw), die maandagmiddag praat met het landbouwcollectief over de stikstofplannen. “We willen haar duidelijk maken dat we nog wakker zijn, want er zijn nog steeds grote zorgen”, aldus een woordvoerder van de actiegroep Farmers Defence Force.</p>
    </article>
  </body>
</html>