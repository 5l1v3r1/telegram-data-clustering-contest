<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905157/vader-kompany-overtuigd-van-visie-zoon-bij-anderlecht-ik-geloof-in-het-proces-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T13:12:00+00:00"/>
    <meta property="og:title" content="Vader Kompany overtuigd van visie zoon bij Anderlecht: &quot;Ik geloof in 'het proces'&quot;"/>
    <meta property="og:description" content="Vincent Kompany viel exact twee maanden geblesseerd uit op het veld van Beerschot. Sindsdien was de verdediger amper nog te zien bij de Brusselaars. Op de terugkeer van Kompany is het nog wachten. Pierre Kompany is er heilig van overtuigd dat zijn zoon binnenkort (en zeker komende zomer) topfit zal zijn."/>
  </head>
  <body>
    <article>
      <h1>Vader Kompany overtuigd van visie zoon bij Anderlecht: "Ik geloof in 'het proces'"</h1>
      <address>
        <time datetime="2019-11-25T13:12:00+00:00">25 Nov 2019, 13:12</time>
      </address>
      <p>
        <b>Vincent Kompany viel exact twee maanden geblesseerd uit op het veld van Beerschot. Sindsdien was de verdediger amper nog te zien bij de Brusselaars. Op de terugkeer van Kompany is het nog wachten. Pierre Kompany is er heilig van overtuigd dat zijn zoon binnenkort (en zeker komende zomer) topfit zal zijn.</b>
      </p>
      <p>Kompany sukkelt al een hele poos met blessures. <a href="https://www.voetbalprimeur.be/nieuws/904631/martinez-dreigt-kompany-thuis-te-laten-voor-ek-we-moeten-fair-blijven-.html?utm_source=doorlink&amp;utm_medium=doorlink&amp;utm_campaign=doorlink">Roberto Martinez begon zich ook al vragen te stellen over de fysieke paraatheid van Kompany voor het EK</a>. Vader Kompany maakt zich geen zorgen. "Geen stress. Ik kan je verzekeren dat Vincent klaar zal zijn. Op dit moment pakt hij de tijd om volledig te herstellen zonder een risico te nemen", vertelt hij bij <i>La Dernière Heure</i>.</p>
      <p>Intussen wacht Anderlecht nog steeds op de terugkeer van Kompany. Het blijft dit seizoen ook sukkelen, maar voor vader Kompany is er geen reden tot wanhoop. "Met wat meer geluk heeft Anderlecht meer punten, maar dat is nu eenmaal niet het geval", vertelt hij.</p>
      <p>"Vincent is geduldig. Hij weet dat paars-wit tijd nodig heeft, maar uiteindelijk komen ze wel weer terug op het hoogste niveau. Ja, ik geloof in ‘het Proces’. De jongeren zijn de toekomst van de club. Ze niet langer verkopen voor zes à tien miljoen, maar hen integreren in een écht project zodat ze later voor 40 of 50 miljoen kunnen vertrekken. Dat is een goede aanpak", besluit hij.</p>
    </article>
  </body>
</html>