<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321935/Almeloer-Henk-B-voor-de-rechter-vanwege-oplichting-OM-wil-zes-ton"/>
    <meta property="og:site_name" content="RTV Oost"/>
    <meta property="article:published_time" content="2019-11-25T13:10:35+00:00"/>
    <meta property="og:title" content="Almeloër Henk B. voor de rechter vanwege oplichting, OM wil zes ton"/>
    <meta property="og:description" content="Bijna zes ton maakten ze buit, de Twentse verdachten Henk B. (50) en zijn echtgenote (51). Vorige week werd er al vijf jaar cel ge&amp;euml;ist tegen B. en negen maanden tegen zijn vrouw, maar het OM wil ook dat het duo de buit die ze maakten tussen 2013 en 2017 inlevert."/>
  </head>
  <body>
    <article>
      <h1>Almeloër Henk B. voor de rechter vanwege oplichting, OM wil zes ton</h1>
      <address>
        <time datetime="2019-11-25T13:10:35+00:00">25 Nov 2019, 13:10</time>
      </address>
      <slideshow>
        <figure>
          <img src="https://imgo.rgcdn.nl/28aacdc8bcb248458117726f9139c7be/opener/OM-wil-zes-ton-van-Twentse-oplichter-Henk-B-Foto-RTV-Oost.jpg?v=-xgFU4FcFM-yYe-D7ZSvUw2"/>
        </figure>
        <figure>
          <img src="https://imgo.rgcdn.nl/28aacdc8bcb248458117726f9139c7be/opener/OM-wil-zes-ton-van-Twentse-oplichter-Henk-B-Foto-RTV-Oost.jpg?v=-xgFU4FcFM-yYe-D7ZSvUw2"/>
        </figure>
        <figcaption>OM wil zes ton van Twentse oplichter Henk B. (Foto: RTV Oost)</figcaption>
      </slideshow>
      <p>Bijna zes ton maakten ze buit, de Twentse verdachten Henk B. (50) en zijn echtgenote (51). Vorige week werd er al vijf jaar cel geëist tegen B. en negen maanden tegen zijn vrouw, maar het OM wil ook dat het duo de buit die ze maakten tussen 2013 en 2017 inlevert.</p>
      <p>Het Openbaar Ministerie is niet de enige die geld eist van B. Ook de gedupeerden hebben zich gemeld bij de rechtbank. Het grootste slachtoffer in de zaak is volgens advocaat Jakob de 75-jarige schoonvader van B.</p>
      <p>Dat bleek maandag bij de start van de vierde dag in de megastrafzaak tegen de inmiddels in Almelo wonende oud-Enschedeër.</p>
      <p>
        <b>Nepbedrijven</b>
      </p>
      <p>Henk B. wordt ervan verdacht dat hij een groot aantal mensen oplichtte met nepbedrijven als Wijkopenuwdroomhuis, Uwadvies, Van der Meer investments, Property Invest en Vanmijnschuldaf. Ook zou hij een bekende opgelicht hebben met de verkoop van een restaurant in het Spaanse Marbella terwijl in Almelo een bejaard echtpaar door B. zou zijn opgelicht bij de verkoop van een camper.</p>
      <p>Met de bijna een miljoen euro die B. buit zou hebben gemaakt, leidde hij een luxe leven in Spanje. Hij gaf zo'n zesduizend euro per maand uit aan auto's, school, een dierenhotel en de huur van een mooi appartement. Volgens de officier van justitie zijn zowel B. als zijn echtgenote aansprakelijk voor het uitgeven van de buit en daarmee ook beide aansprakelijk.</p>
      <p>"Meneer was kostwinnaar en samen gaven ze het uit", aldus de officier van justitie. In de ontnemingsvordering ('pluk-ze') houdt de officier van justitie rekening met de kosten die B. maakte om zijn bedrijven op te richten en in stand te houden.</p>
      <p><b>Documenten uit Spanje</b><br/>Vorige week beloofde B. dat zijn 16-jarige zoon naar de Costa del Sol zou vliegen om daar voor de strafzaak belangrijke documenten op te halen. Dat is ook gebeurd. De zoon keerde gisteren terug uit Marbella met een aantal stukken uit de opslag. Zijn advocate overhandigde de rechtbank vier documenten.</p>
      <p>"Het grootste slachtoffer van verdachte oplichter Henk B. uit Almelo is zijn 75-jarige schoonvader", aldus advocaat Jakob maandagmorgen tijdens zijn pleidooi. De 75-jarige liet zich voor het karretje van zijn schoonzoon spannen, aldus de advocaat. Met als gevolg dat zijn naam door het slijk gehaald werd en hij ettelijke tonnen kwijtraakte.</p>
      <p>Volgens zijn advocaat haalde Henk B. zijn schoonvader niet alleen over om bedrijven en bankrekeningen op naam te zetten, maar deed hij ook zijn financiële administratie. Het gevolg daarvan is dat er grote bedragen verdwenen en de 75-jarige berooid achter is gebleven. De bejaarde man en zijn echtgenote zijn hun spaargeld kwijt en verloren ook hun koopwoning. Ze zouden op dit moment moeten leven van een schamele vijftig euro per week.</p>
      <p>
        <b>Bubbel van Marbella</b>
      </p>
      <p>De advocate van B., Maaike Goris, zegt dat deze zichzelf afvraagt hoe het zover heeft kunnen komen. "B. liet zich meeslepen in de bubbel van Marbella, een plaats waar veel ondernemers en rijke Amerikanen wonen en waar de bomen tot in de hemel groeiden." <br/><br/>B. zou zich realiseren dat hij een straf verdient. Hij vertelde eerder al dat sommige van zijn goedbedoelde bedrijfsplannen achteraf als oplichting gezien kunnen worden, maar de straf die het OM eiste is veel te hoog aldus de advocate. Normaal zou maximaal anderhalf jaar staan voor een zaak als deze. De advocate denkt dat een kortere straf ook beter is voor de slachtoffers als B. achter de tralies zit, kan hij hen niet terugbetalen. En dat beloofde B. vorige week wel te gaan doen.</p>
      <p> </p>
      <p>Niet in de eerste instantie omdat het veel te lang duurde voordat de strafzaak voor de rechter kwam, maar ook omdat B. al zwaar beschadigd is door de media. "Tik zijn naam in op Google. Hij is ongevraagd een bekende Nederlander geworden die voor altijd het plakkaat oplichter op zijn voorbeeld geplakt heeft." <br/><br/>Volgens de advocate leek het wel "alsof het monster van Loch Ness was aangehouden" toen de politie B. en zijn echtgenote aanhield in 2017. Beiden werden in hun ondergoed van bed gelicht en het kostte volgens de advocate de grootste moeite om te voorkomen dat de opnamen daarvan niet op tv te krijgen.</p>
      <p>De rechtbank doet op 29 januari uitspraak.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Almelo%C3%ABr+Henk+B.+voor+de+rechter+vanwege+oplichting%2c+OM+wil+zes+ton++">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/321778/Officier-van-justitie-eist-vijf-jaar-cel-tegen-Henk-B-uit-Almelo-quot-Een-rasechte-oplichter-quot"/>
        <a href="https://www.rtvoost.nl/nieuws/321761/Gedupeerden-van-Henk-B-uit-Almelo-claimen-bijna-miljoen-euro-schade"/>
        <a href="https://www.rtvoost.nl/nieuws/321651/Zoon-Almelose-verdachte-in-megastrafzaak-gaat-belangrijke-stukken-halen-in-Spanje"/>
      </related>
    </article>
  </body>
</html>