<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30291055.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T13:21:55+00:00"/>
    <meta property="og:title" content="Новий голова «Укроборонпрому» про зарплату в 200 доларів і військові закупівлі в Росії"/>
    <meta property="og:description" content="Айварас Абромавичус про роботу в новій команді, про свою зарплатню, а також про те, чи припинена схема поставок запчастин із Росії"/>
  </head>
  <body>
    <article>
      <h1>Новий голова «Укроборонпрому» про зарплату в 200 доларів і військові закупівлі в Росії</h1>
      <address><time datetime="2019-11-25T13:21:55+00:00">25 Nov 2019, 13:21</time> by <a rel="author" href="https://www.radiosvoboda.org/author/%C2%AB%D0%BD%D0%B0%D1%81%D1%82%D0%BE%D1%8F%D1%89%D0%B5%D0%B5-%D0%B2%D1%80%D0%B5%D0%BC%D1%8F%C2%BB/jigvq_" target="_blank">«Настоящее время»</a></address>
      <p>
        <b>Ірина Ромалійська</b>
      </p>
      <p>
        <b>Новий гендиректор українського державного оборонного концерну «Укроборонпром» Айварас Абромавичус розповів у телевізійній програмі «Настоящее время» (проєкт Радіо Свобода за участю Голосу Америки) про роботу в новій команді, про свою зарплатню, а також про те, чи припинена схема поставок запчастин із Росії.</b>
      </p>
      <p>У 2014 році Абромавичус був призначений міністром економіки. Тоді він отримав українське громадянство і відмовився від литовського, відповідно до законодавства України. На початку 2016 року він подав у відставку, заявивши, що заступник голови фракції «Блоку Петра Порошенка» Ігор Кононенко намагається розставити своїх людей у міністерстві і на підконтрольних йому підприємствах, щоб контролювати грошові потоки. На останніх президентських виборах Айварас Абромавичус став радником кандидата в президенти Володимира Зеленського. У серпні був призначений генеральним директором «Укроборонпрому».</p>
      <p>«Укроборонпром» – державний концерн, який об’єднує 137 підприємств. До нього входить «Завод імені Антонова», який випускає літаки «Ан», у тому числі найбільший у світі літак – «Мрія». До «Укроборонпрому» також входить «Завод імені Малишева», який у минулому столітті випускав танки Т-34, зараз основна продукція – танки «Оплот» і БТРи. Але є в структурі концерну і підприємства, які не працюють ще з 90-х.</p>
      <p>
        <i>Відео з програми «Настоящее время» мовою оригіналу:</i>
      </p>
      <h3>Про приватизацію</h3>
      <p>
        <b>Ірина Ромалійська: «Укроборонпром» – це концерн, в який входить 137 підприємств. Яка частина з них – прибуткові?</b>
      </p>
      <p><b>Айварас Абромавичус:</b> 21 підприємство розташоване на тимчасово окупованих територіях. Решта – 46 підприємств – збиткові. 43 підприємства мають заборгованість іззарплатні в розмірі 1,1 мільярда гривень.</p>
      <p>Наша першочергова мета, про яку я практично щоранку говорю з колегами, – це щоб кожного дня ми думали про співробітників: як зменшити заборгованість із зарплати, як поліпшити умови праці, як зменшити бюрократію, як утеплити кабінет або заводи. Тобто прискорити, поліпшити, спростити, удосконалити. І така робота починається з маленьких речей. Я пройшовся поверхами і кабінетами в цій будівлі (будівля концерну «Укроборонпром» у Києві – ред.) – цього, як мені сказали колеги, давно не робив жоден керівник. Виявилося, що людям потрібні найпростіші речі: потрібно поміняти склопакети, адже в вікнах щілини, дме, і люди хворіють по кілька разів на рік. Потрібні маленькі речі, наприклад, спецодяг, можливо, безкоштовні обіди.</p>
      <p>
        <b>– Але ж усе це не змінює збитковості підприємств.</b>
      </p>
      <p>– Це змінює глобальний підхід до людей, перш за все.</p>
      <p>
        <b>– Я була на підприємствах вашого концерну. Найчастіше держава не дає собі раду зі утриманням цих підприємств, не забезпечує їх замовленнями. Чому б ці підприємства не продати бізнесу?</b>
      </p>
      <p>– Є дуже добрий приклад успішних приватних компаній в цьому секторі. Я залишаюся досі прихильником того, що держава не є найефективнішим власником. І після того, як ми побачимо, що нові керівники Фонду держмайна успішно справляються з приватизацією інших активів, ми будемо їм всіляко допомагати, підказувати, які підприємства «Укроборонпрому» будуть більш перспективними в приватних руках.</p>
      <p>
        <b>– Тобто Фонд держмайна повинен продати якісь інші об’єкти, щоб ви повірили йому?</b>
      </p>
      <p>– У Фонду держмайна є вже 500 підприємств на продаж. Подивимося, чи буде політична воля на їхню приватизацію. Бігти попереду паровоза не варто. Але ми провели серйозні переговори з цієї інституцією, дізналися про їхні можливості, хлопці працюють зовсім по-іншому. Тому протягом найближчих місяців ми передамо добру кількість підприємств у Фонд держмайна. Але це не будуть стратегічні підприємства, це будуть підприємства «Укроборонпрому», які не виробляють нічого, що пов’язане з оборонною промисловістю, або нічого вже взагалі не виробляють.</p>
      <p>
        <b>– А коли будуть приватизовані такі великі гравці, як завод імені Антонова чи завод імені Малишева?</b>
      </p>
      <p>– Ми бачимо їхній розвиток через призму створення спільних підприємств.</p>
      <p>
        <b>– Спільних із ким?</b>
      </p>
      <p>– Держави з бізнесом. На мою думку, маленькі і середні компанії можуть працювати з місцевим бізнесом. А ось для флагманів потрібні колосальні фінансові ресурси, вони обчислюються мільярдами доларів, яких у наших підприємців немає. І досвіду немає, і капіталу немає, і репутації часто немає. Якщо ведемо розмову про «ЗареМашпроєкт», про «Антонова», то хотілося б дуже залучити світових гігантів до спільного виробництва.</p>
      <p>
        <b>– Але світові гіганти повинні повірити державі Україна.</b>
      </p>
      <aside>Три речі потрібні: верховенство права, верховенство права і верховенство права. Тільки після цього інвестиції можуть прийти</aside>
      <p>– Так. І тут потрібні зміни в правилах гри. Три речі потрібні: верховенство права, верховенство права і верховенство права. Тільки після цього інвестиції можуть прийти.</p>
      <p>
        <b>– А чому ви все-таки бачите майбутнє у створенні спільних підприємств із державою і бізнесом, а не в приватизації? Адже ці заводи могли б як раз купити ті світові гіганти, про які ви говорите.</b>
      </p>
      <p>– Це добре запитання. Я вважаю, що все-таки є набір стратегічних підприємств, які повинні залишитися у власності держави.</p>
      <p>
        <b>– А ви завжди дотримувалися такої думки? Я думала, що ви економічний ліберал, виступаєте за відкриті ринки і за те, щоб у власності держави залишалося зовсім небагато підприємств. А зараз ви говорите про зарплати, вікна, спецодяг, а не про приватизацію. Ніби я спілкуюся з «червоним директором» десь так років 15 тому.</b>
      </p>
      <aside>Якщо подивитися на світові тенденції, то на першому місці стоять якраз не клієнти, не акціонери, а співробітники</aside>
      <p>– <i>(сміється)</i> Ні, це неправда. Якщо подивитися на світові тенденції, то на першому місці стоять якраз не клієнти, не акціонери, а співробітники. І я дотримуюся цієї думки: співробітники на першому місці.</p>
      <p>
        <b>– Погоджуся з цим.</b>
      </p>
      <p>– Про що зараз говорять у світі? Про чотириденний робочий тиждень, про шестигодинний робочий день, про flexible work hours (гнучкий графік роботи – ред.). Що стосується державних підприємств, то я бачу, наскільки важливі для країни такі підприємства, як «ЗоряМашпроєкт», «Антонов». Вони зараз просто в надскладній ситуації, вони в тому числі не реформовані. У такій ситуації їх дуже важко продати.</p>
      <p>
        <b>– Так, можливо, вони якраз тому в дуже складній ситуації і не реформовані, бо всі ці роки вони належать державі?</b>
      </p>
      <p>– Це теж. Це, швидше за все, вірна теза. Держава залишається недуже добрим господарником. І тому Міністерство економіки, Фонд держмайна скорочує кількість підприємств, які повинні залишитися у нас. Але для всього свій час.</p>
      <p>
        <b>– У вашій ідеальній моделі яка частина підприємств «Укроборонпрому» має бути приватизована?</b>
      </p>
      <p>– У нас ще немає готової моделі, про це ще рано говорити. Ми працюємо два з половиною місяці, знайомимося з підприємствами. Я вважаю, що наприкінці року ми зможемо конкретно сказати, які підприємства можуть бути віддані до Фонду держмайна на приватизацію. Але повторюся, на початковій стадії ми не говоримо про приватизацію стратегічних підприємств військово-промислового комплексу.</p>
      <h3>Про поставки складових із Росії</h3>
      <p>
        <i>У лютому концерн «Укроборонпром» <a href="https://www.radiosvoboda.org/a/news-poroshenko-ukroboronoprom/29807068.html">опинився у центрі скандалу</a> після того, як журналісти антикорупційного проекту «Bihus.info» опублікували розслідування про суми «відкатів» і схеми розкрадання мільйонів в оборонній сфері. Незабаром після оприлюднення розслідування були затримані кілька чинних і колишніх посадовців ДП «Спецтехноекспорт», що входить до складу «Укроборонпрому». Їх вважають причетними до розтрати коштів держпідприємства оборонної галузі на суму 55,5 мільйонів гривень. Тоді ж з’ясувалося, що українська оборонна промисловість закуповує комплектуючі для військової техніки в Росії.</i>
      </p>
      <p>
        <b>– Схема поставок складових із Росії припинена?</b>
      </p>
      <aside>Найскладніше імпортозаміщення провести в авіаційному секторі. Саме тому багато наших проєктів поки не рухаються вперед</aside>
      <p>– Імпортозаміщення – дуже складна тема, дуже довгогральна. Найскладніше імпортозаміщення провести в авіаційному секторі. Саме тому багато наших проєктів поки не рухаються вперед, у тому числі, проєкти з виробництва військово-транспортних літаків. Є напрямки, де імпортозаміщення повністю закінчилося, іноді дешевше купувати складові у нас чи в Західній Європі, ніж їх раніше купували в Росії. Але деталей я не даю і не даватиму, бо це досить чутлива тема.</p>
      <p>
        <b>– Все-таки якісь закупівлі в Росії здійснюються?</b>
      </p>
      <p>– Ні, я цього не підтверджував вам.</p>
      <p>
        <b>– Але і не спростовуєте? Є така формула: «не підтверджує і не спростовує».</b>
      </p>
      <p>– Безпосередньо «Укроборонпром» не купує.</p>
      <p>
        <b>– А підприємства, які входять до «Укроборонпрому»?</b>
      </p>
      <p>– Це настільки чутлива тема, що в деталі не хотілося б іти. До нас найбільша проблема була не в тому, що закуповували критично важливі деталі для нашої техніки і наших військових на фронті, а в тому, що була націнка в рази. Крім того, запчастини крали з наших складів і подавали під соусом імпорту. І у всьому цьому були замішані діти, родичі політиків, які ухвалювали безпосередні рішення в оборонно-промисловому комплексі.</p>
      <p>
        <b>– А ці корупційні схеми залишилися?</b>
      </p>
      <p>– Працюємо над превенцією. За останні роки відкрито більш ніж 600 кримінальних справ щодо «Укроборонпрому» і щодо учасників«Укроборонпрому» про розкрадання, перевищення службових повноважень тощо. Наша взаємодія з правоохоронними органами на безпрецедентному рівні щодо прозорості. Як наслідок наших дій, вже зроблено кілька досить гучних затримань чиновників військово-промислового комплексу за останні два місяці.</p>
      <p>Одна з творців системи ProZorro Надя Бігун працює у нашій команді керівником закупівель. Тепер у самому концерні всі закупівлі у понад 25 тисяч гривень повинні робитися через систему ProZorro (майданчик для проведення прозорих тендерних закупівель – ред.). До кінця року таке зобов’язання будуть мати всі підприємства, які входять до концерну. І до кінця року близько 118 підприємств, які здають спорожнілі будинки в оренду, теж повинні будуть робити це за системою ProZorro.</p>
      <p>
        <b>– Про команду. Чи правда, що ви лобіювали призначення колишнього депутата Верховної Ради Мустафи Найєма на посаду свого заступника, а вам це призначення не підтверджували?</b>
      </p>
      <p>– Мустафа Найєм працював у мене тривалий термін радником, і він уже близько двох тижнів тому призначений моїм заступником. Мустафа Найєм є одним із найбільш продуктивних і ефективних співробітників концерну і просто невід’ємною частиною команди.</p>
      <h3>Про кар’єру і зарплату</h3>
      <p>
        <b>– Мої джерела стверджують, що вам пропонували посаду прем’єр-міністра, але ви накреслили якісь червоні лінії, за які не готові заходити, і ця пропозиція була відкликана. Справді?</b>
      </p>
      <p>– Я б не хотів це коментувати. Я вважаю, що президент обрав гідного кандидата, молодого, енергійного (мова йде про Олексія Гончарука – ред.). І ми бачимо, що кабінет міністрів створений із людей, здатних робити реформи, прем’єр-міністр налаштований дуже серйозно, і в підсумку весь розклад вийшов досить позитивним.</p>
      <p>
        <b>– Повернуся до запитання про те, чи пропонували вам крісло прем'єра. Ми зараз з вами знову зійдемося на формулі «не підтверджує, але і не спростовує»?</b>
      </p>
      <p>– Дивіться, я підтримував президента з досить раннього часу. Мені запропонували зустрітися в перший тиждень лютого. Після першої зустрічі у мене сформувалося досить позитивна думка особисто про нього і цілковита впевненість, що в країні обов’язково виграє зовсім новий кандидат, і що цей кандидат – Володимир Зеленський. Тому ми пройшли певний шлях разом.</p>
      <p>Я не брав мега активної участі [у виборчій кампанії Зеленського], у мене були свої проєкти, від яких я не міг відмовитися, але де зміг, там допоміг. Тому коли зайшла мова про якісь подальші спільні дії, то я відразу сказав, що мене не цікавить Верховна Рада і мене не цікавить робота в адміністрації президента. Потім були інші пропозиції. У підсумку ми зійшлися, що потрібно зайнятися одним з найбільш нереформованих напрямків –оборонно-промисловим комплексом.</p>
      <p>
        <b>– Мене цікавить не підтвердження того, чи пропонували вам стати прем’єром чи ні, а мене більше цікавить зміст тих ваших червоних ліній, на які не погодилась команда президента.</b>
      </p>
      <p>– Я не є людиною, яка прямо ось такі ультиматуми пропонує президентові. Тому це не зовсім правильна постановка питання. Я більше викладаю своє бачення, і у мене була можливість таке бачення викласти. Я вважаю, що успішне президентство Зеленського пов’язано насамперед зі здоровим економічним зростанням, прямо-таки економічним проривом. І коли у мене була можливість, я викладав своє бачення того, що має статися, щоб такий прорив відбувся.</p>
      <p>
        <b>– А без чого такий прорив неможливий?</b>
      </p>
      <aside>Усе починається з питання «хто?», а потім тільки можна почути запитання «що?»</aside>
      <p>– Без верховенства права. Без дуже серйозного фокусування на залученні інвестицій. Без поліпшення інвестиційного клімату для існуючих інвесторів і для нових. Це комплексні заходи. Але все починається з питання «хто?», а потім тільки можна почути запитання «що?». Тому в будь-якій зміні будь-якої інституції потрібна дуже велика команда агентів змін.</p>
      <p>
        <b>– Яка у вас тут зарплата?</b>
      </p>
      <p>– Через те, що я заходжу на конкретні завдання, через те, що я заходжу на складний період трансформації компанії, я ухвалив для себе рішення, що не буду отримувати високу заробітну платню.</p>
      <p>
        <b>– Ви ухвалили рішення?</b>
      </p>
      <p>– Так.</p>
      <p>
        <b>– А мені розповідали, що на недавньому засіданні наглядової ради концерну «Укроборонпром» ви порушили питання зарплати і сказали, що хочете отримувати 75 тисяч доларів на місяць. Це неправда?</b>
      </p>
      <p>– Наглядова рада, виходячи з існуючого законодавства, виходячи з існуючої постанови Кабінету міністрів про винагороду керівників найбільших державних компаній, зробила пропозицію мені. Від якої я відмовився.</p>
      <p>
        <b>– І ця пропозиція була в 75 тисяч доларів?</b>
      </p>
      <p>– Я не пам’ятаю точно цифр.</p>
      <p>
        <b>– Але це велика сума! Якби мені пропонували платити зарплату в 75 тисяч доларів, я б цю цифру пам’ятала.</b>
      </p>
      <p>– Пропозиція, по-перше, не була остаточною. Була суперечка – чи багато це,чи мало. Я дотримуюся думки, що ми занадто бідні, щоб платити низькі зарплати. Я вважаю, що низькі зарплати «запрошують до корупції». Я вважаю, що всі реформаторські команди заходять на коротку дистанцію, щоб кардинально все змінити і створити ґрунт для наступних команд, тому люди працюють тут практично цілодобово. Без перебільшення. Наприклад, наша команда працює без вихідних. Тому, я вважаю, що вони всі повинні зосередитися тільки на роботі, не думати про якісь побутові речі, тому що вони створюють дуже сильну додану вартість, вирішують дуже серйозні фінансові проблеми окремо взятих підприємств.</p>
      <p>Але я, в свою чергу, є більше політичним призначенцем. У мене 23 роки успішної кар’єри в приватному секторі, я не потребую такого фінансовогозаохочення. Тому ми з моєю дружиною посиділи, подумали і вирішили, що поки будуть серйозні проблеми із заборгованістю зі зарплатні на підприємствах «Укроборонпрому», я особисто призначати собі велику зарплату шляхом ухвалення рішень наглядовою радою не буду.</p>
      <p>
        <b>– А на якій сумі ви в підсумку зійшлися?</b>
      </p>
      <p>– Близько 5 тисяч гривень.</p>
      <p>
        <b>– 5 тисяч гривень ?!</b>
      </p>
      <p>– Так.</p>
      <p>
        <b>– Ви ж щойно мені фактично прочитали абсолютно логічну лекцію про те, як успішні реформатори повинні отримувати великі зарплати. «Укроборонпром» – це мільярди в обігу. Це танки, АН-и і «Мрія». Якщо у вас зарплата в 5 тисяч гривень, як я повинна повірити в те, що ви не будете брати хабарі і будете реформувати цю галузь?</b>
      </p>
      <p>– У нас довго не створювалася наглядова рада. А саме наглядова рада призначає зарплату генеральному директорові. До тих пір, поки ми не домовилися з наглядовою радою, я просто отримую мінімально можливу зарплату. А вона – близько п’яти тисяч гривень. Тому на наступній наглядовій раді ми вирішили цьому питанню приділити більше часу. Щоб вони розповіли своє бачення, щоб я розповів своє бачення компанії, презентував стратегію розвитку підприємства, і вже тоді ми ухвалимо остаточне рішення.</p>
      <p>
        <b>– А у заступників ваших яка зарплата?</b>
      </p>
      <p>– У заступників зарплати на порядок менші, ніж у заступників керівників порівняльних великих державних підприємств.</p>
      <p>
        <b>– Ви, наприклад, порівнюєте з «Нафтогазом»?</b>
      </p>
      <p>– Так, на порядок нижче. Цифри я зараз не хочу публікувати, але це не п’ять тисяч гривень. Але і не 60 тисяч доларів, як у деяких заступників генеральних директорів найбільших державних компаній.</p>
      <p><a href="https://www.currenttime.tv/a/ukraine-defence-abromavivius/30286947.html"><i>Оригінал публікації</i></a> <i>на сайті телевізійної програми «Настоящее время»</i></p>
    </article>
  </body>
</html>