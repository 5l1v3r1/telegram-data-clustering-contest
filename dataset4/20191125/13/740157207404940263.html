<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/slaskie-ostrzezenie-o-smogu-dla-srodkowej-i-polnocnej-czesci-regionu,135529.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T13:37:00+00:00"/>
    <meta property="og:title" content="Śląskie: ostrzeżenie o smogu dla środkowej i północnej części regionu"/>
    <meta property="og:description" content="Ostrzeżenie o możliwości wystąpienia w poniedziałek i wtorek stężeń zanieczyszczeń w powietrzu w centralnej i północnej części woj. śląskiego wydał w poniedziałek Wojewódzki Inspektorat Ochrony Środowiska w Katowicach (WIOŚ). Jakość powietrza na tych obszarach będzie zła."/>
  </head>
  <body>
    <article>
      <h1>Śląskie: ostrzeżenie o smogu dla środkowej i północnej części regionu</h1>
      <address><time datetime="2019-11-25T13:37:00+00:00">25 Nov 2019, 13:37</time> by <a rel="author">PAP/KM  </a></address>
      <h4>Ostrzeżenie o możliwości wystąpienia w poniedziałek i wtorek stężeń zanieczyszczeń w powietrzu w centralnej i północnej części woj. śląskiego wydał w poniedziałek Wojewódzki Inspektorat Ochrony Środowiska w Katowicach (WIOŚ). Jakość powietrza na tych obszarach będzie zła.</h4>
      <hr/>
      <ul>
        <li>
          <b>To kolejny już w woj. śląskim komunikat wydany na podstawie nowych, zaostrzonych norm informowania i alarmowania o smogu. </b>
        </li>
        <li>
          <b>Jak wynika z ostrzeżenia WIOŚ, dotyczy ono dla poniedziałku i wtorku - północnej części regionu (powiatu kłobucki, myszkowski, częstochowski i miasto Częstochowa), natomiast dla wtorku - także miast w aglomeracji górnośląskiej (Gliwice, Jaworzno, Katowice, Mysłowice, Ruda Śląska, Sosnowiec, Świętochłowice, Tychy i powiaty: lubliniecki, gliwicki i bieruńsko-lędziński).</b>
        </li>
        <li>
          <b>Według służb środowiskowych w poniedziałek i wtorek jakość powietrza na tych obszarach będzie zła.</b>
        </li>
      </ul>
      <p>Zgodnie z rozporządzeniem Ministra Środowiska od 11 października 2019 roku obowiązują bardziej restrykcyjne normy informowania i alarmowania o smogu. Alarm smogowy jest ogłaszany przy przekroczeniu średniodobowej wartości 150 mikrogramów na metr sześc. dla pyłu PM10, poprzednio było to 300 mikrogramów. Tzw. poziom informowania to 100 mikrogramów.</p>
      <p>Jak wynika z poniedziałkowego komunikatu WIOŚ, na poniedziałek i wtorek prognozowano ryzyko przekroczenia poziomu informowania (100-150 mikrogramów).</p>
      <p>Nowe przepisy stanowią, że alarm smogowy jest ogłaszany przy przekroczeniu średniodobowej wartości 150 mikrogramów na m sześc. dla pyłu PM10; poziom informowania ustalono na 100 mikrogramów. Wartości te są o połowę niższe niż określone w rozporządzeniu z 2012 r., kiedy wynosiły odpowiednio 300 i 200 mikrogramów. Oznacza to, że społeczeństwo będzie częściej informowane o wysokich stężeniach zanieczyszczeń w powietrzu.</p>
      <p>W przypadku wystąpienia dużego smogu i przekroczenia poziomu informowania dla pyłu PM10 w powietrzu, w celu zmniejszenia narażenia na wysokie stężenia zanieczyszczeń w powietrzu zaleca się ograniczenie przebywania poza budynkami małym dzieciom, kobietom w ciąży, osobom starszym oraz osobom z chorobami serca lub układu oddechowego. W takiej sytuacji zalecane jest również powstrzymanie się od aktywności fizycznej na otwartym powietrzu.</p>
      <p>Z kolei w przypadku przekroczenia poziomu alarmowego dla pyłu PM10, ze względu na bardzo wysokie stężenia zanieczyszczeń w powietrzu, zaleca się ograniczenie przebywania poza budynkami do niezbędnego minimum. Część samorządów w przypadku wystąpienia poziomów alarmowych wprowadza darmowe przejazdy komunikacją miejską.</p>
      <p>Zalecenia Światowej Organizacji Zdrowia (WHO) wskazują, że dopuszczalne stężenia dobowe dla pyłu PM10 nie powinny przekraczać 50 mikrogramów, a dla pyłu PM2,5 - 25 mikrogramów na metr sześc.</p>
      <p>Zgodnie z raportami WHO i agend europejskich, z powodu smogu i powikłań wynikających ze złej jakości powietrza, w Polsce umiera 47 tys. osób rocznie. Za największe emisje zanieczyszczeń, w tym pyłów zawieszonych PM2,5, PM10 oraz benzo(a)pirenu odpowiada sektor bytowo-komunalny (np. piece grzewcze, palenie śmieci) oraz transport.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>