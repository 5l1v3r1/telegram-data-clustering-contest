<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402624/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D8%B3%D8%AA%D8%A7%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D9%81%D8%A7%D8%B1%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:03:42+00:00"/>
    <meta property="og:title" content="آغاز به کار ستاد انتخابات در فارس "/>
    <meta property="og:description" content="ایسنا/فارس ستاد انتخابات استان فارس طی مراسمی و با حضور اعضای هیئت نظارت شورای نگهبان و اعضای ستاد انتخابات این استان رسما کار خود را آغاز کرد."/>
  </head>
  <body>
    <article>
      <h1>آغاز به کار ستاد انتخابات در فارس </h1>
      <address><time datetime="2019-11-25T13:03:42+00:00">25 Nov 2019, 13:03</time> by <a rel="author">علی محمد پشوتن</a></address>
      <p>ایسنا/فارس ستاد انتخابات استان فارس طی مراسمی و با حضور اعضای هیئت نظارت شورای نگهبان و اعضای ستاد انتخابات این استان رسما کار خود را آغاز کرد.</p>
      <p>استاندار فارس بعدازظهر دوشنبه ٤ آذر در حاشیه آغاز به کار ستاد انتخابات در جمع خبرنگاران ابراز امیدواری کرد که ساز و کار انتخابات پایان امسال به گونه‌ای رقم بخورد که موجب مایوس شدن دشمنان نظام شود.</p>
      <p>عنایت‌الله رحیمی ادامه داد: امید است با همدلی و همکاری اعضای ستاد اجرایی و نظارت بر انتخابات، شاهد حضور حداکثری مردم باشیم، چرا که پایه‌های اساسی نظام بر مبنای مردم و انتخابات پایه گذاری شده است.</p>
      <p>او با بیان اینکه انتخابات در ایران حتی در سخت ترین شرایط به ویژه در زمان جنگ تحمیلی هم برگزار شده است، گفت: طی روزهای آینده تعداد دقیق شعب اخذ رأی، تعداد واجدین شرایط رأی و تعداد صندوق‌ها اعلام خواهد شد.</p>
      <p>معاون سیاسی امنیتی استانداری فارس نیز از تعیین سرپرست فرمانداری در شهرستان‌های جدید استان طی روزهای آتی خبر داد و گفت: تا پایان امروز سرپرست شهرستان‌های جدید مشخص می‌شوند.</p>
      <p>سید احمد احمدی‌زاده همچنین از آمادگی لازم فرمانداری‌ها و بخشداری‌ها برای برگزاری انتخابات میان دوره‌ای مجلس خبرگان رهبری و یازدهمین دوره مجلس شورای اسلامی خبر داد و افزود: ٩٣ حوزه انتخابیه، ١٥ حوزه اصلی و ٧٨ حوزه فرعی برای برگزاری انتخابات در فارس پیش‌بینی و مجهز شده است.</p>
      <p>او ادامه داد: از اردیبهشت امسال ستاد انتخابات در استان فارس با ٧ جلسه تشکیل شده و در این راستا چندین دوره آموزشی برای فرمانداران، بخشداران، کارشناسان انتخابات و کارشناسان آی‌تی به جهت تامین سلامت انتخابات، امنیت، مر قانون و صیانت از آرای مردم برگزار شده است.</p>
      <p>معاون سیاسی امنیتی استانداری فارس همچنین ابراز امیدواری کرد که با رقابت سالم میان کاندیداها، شاهد حضور پر شور مردم در انتخابات باشیم.</p>
      <p>احمدی زاده با بیان اینکه هنوز آمار تعداد واجدین شرایط رأی اعلام نشده است، گفت: تاکنون ٦٦٠٠ شعبه اخذ رای در استان پیش‌بینی شده است.</p>
      <p>معاون استانداری فارس همچینن اعلام کرد که ٦٠ هزار نفر عوامل اجرایی انتخابات مجلس شورای اسلامی و میان دوره‌ای مجلس خبرگان رهبری در فارس را تشکیل خواهند داد.</p>
      <p>انتهای پیام</p>
    </article>
  </body>
</html>