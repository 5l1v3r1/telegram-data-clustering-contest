<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SUuxG/v-drazdanech-vykradli-klenotnici-grunes-gewolbe-skoda-ma-dosahovat-miliardy-eur"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T13:25:00+00:00"/>
    <meta property="og:title" content="V Drážďanech vykradli klenotnici Grünes Gewölbe, škoda má dosahovat miliardy eur"/>
    <meta property="og:description" content="Zloději v pondělí brzy ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Hodnotu ukradených předmětů nelze finančně stanovit, neboť jejich význam je díky unikátnosti, neprodejnosti a historickému odkazu nevyčíslitelný, uvedla na tiskové konferenci šéfka saských státních sbírek Marion Ackermannová. Reagovala tak na dotaz, zda částka jedné miliardy eur (25,5 miliardy korun) uváděná deníkem Bild odpovídá skutečnosti. Saský ministerský předseda Michael Kretschmer (CDU) již dopoledne oznámil, že je věcí otřesen."/>
  </head>
  <body>
    <article>
      <h6 class="kicker">Loupež v Drážďanech</h6>
      <h1>V Drážďanech vykradli klenotnici Grünes Gewölbe, škoda má dosahovat miliardy eur</h1>
      <address><time datetime="2019-11-25T13:25:00+00:00">25 Nov 2019, 13:25</time> by <a rel="author" href="https://echo24.cz/author/ctk" target="_blank">čtk</a></address>
      <slideshow>
        <figure>
          <img src="https://echo24.cz/img/5ddbba08ffd8fa2b1e7b5cc4/1040/540/FIT?_sig=seSnb-wH0D-MdUYdO-f2IhI177Q9_E6zPzLDdT40rD0"/>
          <figcaption>Historický sál drážďanské klenotnice<cite>Foto: Wikimedia Commons – <a href="https://commons.wikimedia.org/w/index.php?title=User:SvenS_D&amp;action=edit&amp;redlink=1">SvenS D</a></cite></figcaption>
        </figure>
        <figure>
          <img src="https://echo24.cz/img/5ddbbb0effd8fa2b1e7b7116/1040/540/FIT?_sig=mmevrJ2WjKeGdhubtaQGVwM8Mf0i4BDUC5cH4Eywhj4"/>
          <figcaption>Místo pondělní loupeže<cite>Foto: Reuters</cite></figcaption>
        </figure>
        <figure>
          <img src="https://echo24.cz/img/5ddbbb11ffd8fa2b1e7b7134/1040/540/FIT?_sig=NBlMgxwDYjFKOnQCJw3wRUOC5ux9NHyCUiUWdyZxAzE"/>
          <figcaption>Místo pondělní loupeže<cite>Foto: Reuters</cite></figcaption>
        </figure>
      </slideshow>
      <p>
        <b>Zloději v pondělí brzy ráno vykradli drážďanskou klenotnici Grünes Gewölbe (Zelená klenba), kde jsou uloženy cenné historické sbírky německé spolkové země Sasko. Hodnotu ukradených předmětů nelze finančně stanovit, neboť jejich význam je díky unikátnosti, neprodejnosti a historickému odkazu nevyčíslitelný, uvedla na tiskové konferenci šéfka saských státních sbírek Marion Ackermannová. Reagovala tak na dotaz, zda částka jedné miliardy eur (25,5 miliardy korun) uváděná deníkem Bild odpovídá skutečnosti. Saský ministerský předseda Michael Kretschmer (CDU) již dopoledne oznámil, že je věcí otřesen.</b>
      </p>
      <p>„Okradena byla nejen státní sbírka, ale také my, Sasové,“ citovala DPA saského premiéra. Kretschmer dodal, že hodnotu, kterou sbírka má, po řadu staletí tvrdě vytvářeli obyvatelé Saska.</p>
      <p>Podobně jako Kretschmer hovořil na briefingu před odpolední tiskovou konferencí saský ministr vnitra Roland Wöller, který rovněž do klenotnice přijel. „Toto je útok na kulturní identitu všech Sasů a také na Svobodný stát Sasko,“ řekl Wöller. Novináře ujistil, že policie s nasazením všech sil pracuje na tom, aby dopadla nejen zloděje, ale aby získala zpět zmizelé předměty.</p>
      <figure>
        <img src="https://echo24.cz/img/5ddbbb0effd8fa2b1e7b7116/500/260?_sig=BNCsooIigmxv7CC8t0N85E-3jgf8FntZYSW3wSBfq84"/>
      </figure>
      <p>Policie prozatím v souvislosti s případem nikoho neidentifikovala a ani nikoho nezadržela. Na tiskové konferenci uvedla, že alarm byl spuštěn ráno v 04:59 a že první hlídka byla na místě během pěti minut. Zda pachatelé byli ještě uvnitř, jasné není. Do budovy Rezidenčního zámku, kde jsou sbírky vystaveny, pronikli zloději zamřížovaným oknem. V sále pak rozbili několik vitrín se šperky z 18. století, které si jako lup odnesli.</p>
      <figure>
        <iframe data-src="https://twitter.com/MPKretschmer/status/1198897664273850368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Co přesně zmizelo, odborníci ještě vyhodnocují, uvedla Ackermannová. Již nyní je ale možné říci, že ukradené předměty mají nevyčíslitelnou cenu. „Hovoříme o předmětech, které mají nesmírnou kulturní hodnotu,“ řekl její kolega Dirk Syndram, který Grünes Gewölbe vede. „Je to takřka světové kulturní dědictví. Nikde jinde takovou sbírku klenotů v této podobě, kvalitě a množství nenajdete,“ dodal.</p>
      <p>Deník Bild krátce po oznámení krádeže v jednom z nejvýznamnějších muzeí v Německu napsal, že zloději nejdříve zapálili elektrorozvaděč pod nedalekým Augustovým mostem, aby přerušili dodávky elektřiny do Rezidenčního zámku. Policie uvedla, že okolí bylo skutečně po vyřazení rozvaděče bez proudu, zda ale incident souvisí s krádeží, zatím nepotvrdila.</p>
      <p>V klenotnici nicméně i po výpadku elektřiny fungovaly bezpečnostní kamery, které podle Bildu zaznamenaly vícero malých osob. Policie uvedla, že zachyceni byli dva lidé v klenotní síni a že není vyloučeno, že měli pomocníky.</p>
      <p>Některá média uvedla, že by pachatelé mohli s lupem prchnout do Česka či Polska. České policejní prezidium však v pondělí odpoledne pro deník Echo24 uvedlo, že nemá zatím žádné žádosti o součinnost z české strany.</p>
      <p>Deník Sächsische Zeitung dopoledne informoval, že v podzemních garážích zhruba tři kilometry od Rezidenčního zámku shořelo několik aut. Zda událost souvisí s krádeží šperků, úřady nepotvrdily. Z dostupných fotografií je patrné, že tři auta byla zcela zničena a nejméně dvě další poškozena.</p>
      <p>Grünes Gewölbe, která nese název podle původního nátěru klenby, bývala klenotnicí saských kurfiřtů. K vidění zde jsou, či byly, mimo jiné jantarové předměty, stříbrné nádobí, výrobky ze slonoviny nebo zlatnická díla. K často zmiňovaným exponátům patří Mouřenín se smaragdovým stupínkem, soška osázená vedle smaragdů i rubíny, safíry či granáty.</p>
      <p>Vzácné sbírky klenotnice přečkaly masivní vybombardování Drážďan na konci druhé světové války, neboť byly od roku 1942 uloženy v polabské pevnosti Königstein. V květnu 1945 je Rudá armáda odvezla do Moskvy, po 13 letech byla většina cenností vrácena. Rekonstruované prostory klenotnice v Rezidenčním zámku byly postupně zpřístupněny od roku 2004, předtím byly sbírky po 30 let přechodně vystaveny v drážďanském Albertinu.</p>
      <related>
        <a href="https://echo24.cz/a/SyvNr/tisice-nastvanych-zemedelcu-blokuji-traktory-nemecke-silnice-zadaji-po-berlinu-lepsi-podminky"/>
      </related>
    </article>
  </body>
</html>