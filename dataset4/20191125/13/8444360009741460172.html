<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/dresdi-listeia-me-leia-1-dis-apo-to-mouseio-gruenes-gewoelbe/2922959/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T13:14:45+00:00"/>
    <meta property="og:title" content="Δρέσδη: Ληστεία με λεία 1 δισ. από το μουσείο Gruenes Gewoelbe"/>
    <meta property="og:description" content="Αυτή κι αν είναι η ληστεία του αιώνα! Έγινε στη Δρέσδη, στο μουσείο Gruenes Gewoelbe, που φιλοξενεί μια από τις μεγαλύτερες συλλογές θησαυρών στην Ευρώπη."/>
  </head>
  <body>
    <article>
      <h1>Δρέσδη: Ληστεία με λεία 1 δισ. από το μουσείο Gruenes Gewoelbe</h1>
      <h2>Αυτή κι αν είναι η ληστεία του αιώνα! Έγινε στη Δρέσδη, στο μουσείο Gruenes Gewoelbe, που φιλοξενεί μια από τις μεγαλύτερες συλλογές θησαυρών στην Ευρώπη.</h2>
      <address><time datetime="2019-11-25T13:14:45+00:00">25 Nov 2019, 13:14</time> by <a rel="author">Newsit Newsroom</a></address>
      <p>Η ληστεία στη Δρέσδη είχε, σύμφωνα με τις πρώτες εκτιμήσεις, λεία που αγγίζει το ένα δισεκατομμύριο ευρώ! Κατά την αστυνομία πρόκειται για τη μεγαλύτερη ληστεία στη μεταπολεμική εποχή!</p>
      <p>Οι δράστες κατάφεραν να πιάσουν τους πάντες στον ύπνο, έκοψαν το ρεύμα, μπήκαν στο μουσείο, άρπαξαν τρία σετ κοσμημάτων με διαμάντια και ρουμπίνια «ανεκτίμητης αξίας», όπως ανακοίνωσε η διευθύντρια του μουσείου Μάριον Άκερμαν και διέφυγαν με αυτοκίνητο.</p>
      <p>Όλα έγιναν τα ξημερώματα της Δευτέρας (25.11.2019). Περίπου στις 05:00 τα ξημερώματα (ώρα Γερμανίας), τουλάχιστον δύο διαρρήκτες κατάφεραν να μπουν στο μουσείο και κλέψουν τα τρία σετ κοσμημάτων, που χρονολογούνται από τον 18ο αιώνα, και στη συνέχεια να διαφύγουν.</p>
      <blockquote>
        <i>Το μουσείο Grunes Gewolbe (Πράσινος Θόλος), βρίσκεται μέσα σ’ ένα κάστρο στη Δρέσδη</i>
      </blockquote>
      <p>Δυο από τους δράστες έχουν καταγραφεί σε video από κάμερα ασφαλείας να μπαίνουν στον Πράσινο Θόλο από παράθυρο και στη συνέχεια να φεύγουν με ένα αυτοκίνητο.</p>
      <p>Στις εικόνες από τις κάμερες ασφαλείας δύο άνδρες φαίνονται να μπαίνουν στο μουσείο από ένα παράθυρο με κάγκελα. Στη συνέχεια σπάνε τρεις προθήκες και αρπάζουν τα σετ των κοσμημάτων που βρίσκονταν μέσα σ’ αυτές.</p>
      <figure>
        <img src="https://www.newsit.gr/wp-content/uploads/2019/11/dresden_museum-1200x800.jpg"/>
      </figure>
      <p>Λίγο πριν από την κλοπή, πυρκαγιά κοντά στο μουσείο είχε καταστρέψει έναν ηλεκτρικό μετασχηματιστή, με αποτέλεσμα να διαταραχθεί η λειτουργία του συστήματος συναγερμού. Βάζοντας φωτιά στον υποσταθμό, εκτιμάται πως κατάφεραν να απενεργοποιήσουν το συναγερμό και να κόψουν το ρεύμα στο μουσείο. Οι ερευνητές αρνήθηκαν πάντως σ’ αυτό το στάδιο να συσχετίσουν τα δύο γεγονότα.</p>
      <figure>
        <img src="https://www.newsit.gr/wp-content/uploads/2019/11/dresden_museum1-831x1200.jpg"/>
      </figure>
      <p>Σύμφωνα με την αστυνομία, οι δράστες της ληστείας στη Δρέσδη ήξεραν… που έπρεπε να πάνε: απευθείας στο τμήμα ιστορίας του μουσείου, το οποίο είναι χωρισμένο σε δυο τμήματα: στο τμήμα με τους ιστορικούς θησαυρούς του Αυγούστου του Δεύτερου του Δυνατού (που υπάρχει από το 1733) και από το νεότερο τμήμα, όπου φιλοξενούνται οι ατομικές συλλογές.</p>
      <p>Οι δράστες έκλεψαν τουλάχιστον τρία κομμάτια από αμύθητους θησαυρούς του 18<sup>ου</sup> αιώνα. Η διευθύντρια του μουσείου δεν ήταν σε θέση να ανακοινώσει κάποιο ποσό για τη ζημιά. «Δεν μπορούμε να τα περιορίσουμε (σ.σ. τα κοσμήματα που εκλάπησαν) σε μια αξία διότι δεν είναι προς πώληση», εξήγησε η Άκερμαν προσθέτοντας πάντως πως η ιστορική και πολιτιστική αξία των τριών κοσμημάτων είναι «ανεκτίμητη».</p>
      <p>Μόλις η ληστεία στη Δρέσδη έγινε αντιληπτή, σήμανε συναγερμός στις αρχές. Η αστυνομία απέκλεισε το κτίριο και ανακοίνωσε ότι εξακολουθεί να προσπαθεί να διαπιστώσει τι λείπει. «Δεν έχουμε ταυτοποιήσει δράστη ούτε έχουμε κάνει ακόμη συλλήψεις», δήλωσε ο εκπρόσωπος της αστυνομίας, Μάρκο Λάσκε.</p>
      <figure>
        <img src="https://www.newsit.gr/wp-content/uploads/2019/11/dresden_museum4-1200x800.jpg"/>
      </figure>
      <p>Κατασκευασμένο τον 16ο αιώνα, το μουσείο φημίζεται ότι διαθέτει μία από τις σημαντικότερες συλλογές παλαιών κοσμημάτων στην Ευρώπη. Η συλλογή ιδρύθηκε τον 18ο αιώνα από τον Αύγουστο τον Δυνατό, Εκλέκτορα της Σαξονίας και μετέπειτα Βασιλιά της Πολωνίας.</p>
      <p>Ένα μέρος του μουσείου, το οποίο είναι ένα από τα παλαιότερα της Ευρώπης, είχε καταστραφεί στη διάρκεια του Δεύτερου Παγκόσμιου Πολέμου στη διάρκεια του συμμαχικού βομβαρδισμού της 13ης Φεβρουαρίου 1945 και στη συνέχεια ανοικοδομήθηκε.</p>
      <p>Ο Κόκκινος Στρατός είχε πάρει στη Σοβιετική Ένωση ένα μέρος των έργων, τα οποία όμως επαναπατρίσθηκαν το 1958 στη Δρέσδη, ιστορική πρωτεύουσα του κρατιδίου της Σαξονίας.</p>
      <p>Ένας από τους γνωστότερους θησαυρούς της, το 41 καρατίων «Πράσινο Διαμάντι» της Δρέσδης, δεν βρισκόταν στο μουσείο όταν έγινε η διάρρηξη, καθώς είχε αποφασιστεί να το δανείσουν στο Μητροπολιτικό Μουσείο της Νέας Υόρκης.</p>
      <figure>
        <img src="https://www.newsit.gr/wp-content/uploads/2019/11/dresden_museum_diamont-1200x800.jpg"/>
      </figure>
      <p>Ανάμεσα στα άλλα εκθέματα στη Δρέσδη περιλαμβάνεται ένα, μεγέθους τραπεζιού, γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια.</p>
      <p>Ένα άλλο είναι ένα χρυσό σερβίτσιο του καφέ φιλοτεχνημένο το 1701 από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.</p>
      <p>Η κλοπή στη Δρέσδη είναι ένα πλήγμα για ολόκληρο το κρατίδιο, δήλωσε ο Μίχαελ Κρέτσμερ, επικεφαλής της κυβέρνησης του κρατιδίου της Σαξονίας. «Τα έργα στον Πράσινο Θόλο και το Παλάτι δημιουργήθηκαν από τον λαό της Σαξονίας με σκληρή δουλειά πολλών αιώνων», δήλωσε.</p>
      <p>
        <i>Με πληροφορίες και από <a href="https://www.dw.com/en/thieves-strike-priceless-treasure-trove-in-dresden-museum-heist/a-51396783">dw.com</a></i>
      </p>
    </article>
  </body>
</html>