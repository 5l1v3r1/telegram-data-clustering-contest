<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780873/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DA%A9%D8%AA%D8%A7%D8%A8-%D8%A7%D8%B3%D9%86%D8%A7%D8%AF-%D9%85%D8%B4%D8%B1%D9%88%D8%B7%DB%8C%D8%AA-%D8%AF%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:37:31+00:00"/>
    <meta property="og:title" content="در هفتمین همایش تاریخ مجلس صورت می‌گیرد رونمایی از کتاب اسناد مشروطیت در گیلان"/>
    <meta property="og:description" content="کتاب «اسناد مشروطیت در گیلان در ادوار دوم تا پنجم مجلس شورای ملی» روز سه‌شنبه در هفتمین همایش تاریخ مجلس رونمایی می‌شود."/>
  </head>
  <body>
    <article>
      <h1>در هفتمین همایش تاریخ مجلس صورت می‌گیرد رونمایی از کتاب اسناد مشروطیت در گیلان</h1>
      <address><time datetime="2019-11-25T13:37:31+00:00">25 Nov 2019, 13:37</time> by <a rel="author" href="https://www.mehrnews.com/archive?jr=737" target="_blank">محمد آسیابانی</a></address>
      <p>به گزارش <a href="https://www.mehrnews.com/">خبرگزاری مهر</a>، علی ططری دبیر هفتمین همایش تاریخ مجلس و مدیر مرکز اسناد مجلس شورای اسلامی و مرکز پژوهش کتابخانه، موزه و مرکز اسناد مجلس شورای اسلامی از رونمایی کتاب «اسناد مشروطیت در گیلان در ادوار دوم تا پنجم مجلس شورای ملی» در برنامه‌های هفتمین همایش تاریخ مجلس خبر داد.</p>
      <p>وی با بیان این‌که این مجموعه نخستین دفتری است که از اسناد عرایض گیلان در کتابخانه مجلس منتشر می‌شود، افزود:  آقای عباس پناهی طی ۳ سال اسناد عرایض حوزه ایالت گیلان را بررسی و استنساخ کرده و با مقدمه علمی به جامعۀ پژوهشگران و محققان حوزه تاریخ‌نگاری پارلمان در ایران ارائه می‌کند.</p>
      <p>ططری با عنوان این‌ موضوع که این کتاب از مجموعه طرح‌های پژوهشی مورد حمایت در گروه علمی اسناد و موزه در کتابخانه، موزه و مرکز اسناد مجلس شورای اسلامی است، از رونمایی از این اثر در هفتمین همایش تاریخ مجلس به دست جناب آقای دکتر علی لاریجانی ریاست محترم مجلس شورای اسلامی خبر داد.</p>
      <p>هفتمین همایش تاریخ مجلس با دبیری علی ططری، سه‌شنبه ۱۲ آذر ۱۳۹۸ از ساعت ۱۳:۳۰ تا ۱۹ در محل ساختمان مشروطه کتابخانه، موزه و مرکز اسناد مجلس شورای اسلامی برگزار خواهد شد.</p>
    </article>
  </body>
</html>