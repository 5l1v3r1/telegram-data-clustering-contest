<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Covic-Opet-je-nekome-stalo-da-se-prepucava/570408?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T13:04:45+00:00"/>
    <meta property="og:title" content="Čović: Opet je nekome stalo da se prepucava"/>
    <meta property="og:description" content="MOSTAR – Opet je nekome stalo da se prepucava. Rekao je to Dragan Čović, predsjednik Hrvatskog narodnog sabora i Hrvatske demokratske zajednice odgovarajući na novinarska pitanja, od kojih je jedno bilo u vezi za nadmudrivanja je li Program reformi BiH Godišnji nacionalni program ili nije."/>
  </head>
  <body>
    <article>
      <h1>Čović: Opet je nekome stalo da se prepucava</h1>
      <address><time datetime="2019-11-25T13:04:45+00:00">25 Nov 2019, 13:04</time> by <a rel="author">N.N.</a></address>
      <p>MOSTAR – Opet je nekome stalo da se prepucava. Rekao je to Dragan Čović, predsjednik Hrvatskog narodnog sabora i Hrvatske demokratske zajednice odgovarajući na novinarska pitanja, od kojih je jedno bilo u vezi za nadmudrivanja je li Program reformi BiH Godišnji nacionalni program ili nije.</p>
      <p>"Nadam se da to neće uticati na buduće odluke i da će sutra Zoran Tegeltija biti imenovan za mandatara Vijeća ministara i da će idući tjedan na Zastupničkom domu dobiti taj mandate, rekao je Čović u obraćanju medijima nakon sjednice Predsjedništva HNS-a u Mostaru, prenosi <a href="http://ba.n1info.com/Vijesti/a393605/Covic-Opet-je-nekome-stalo-da-se-prepucava.html">N1</a>.</p>
      <p>"Ja sam optimističan da ćemo mi to završiti taj proces do 15. ili 20. decembra. Dogovor je da dokumenta nema u javnosti dok se ne uspostavi novo Vijeće ministara. Ne mislim da je bilo niti dobio, niti izgubio. Dobila je BiH i institucije BiH koje 13 mjeseci čekaju da se uspostavi vlast. Da će se išta spektakularno promijeniti, neće", kazao je Čović.</p>
      <p>Čović je kazao da se na sjednici razgovaralo o pojedinačnim razgovorima oko formiranja vlasti, o Izbornom zakonu BiH, nadolazećim lokalnim izborima, te o aktuelnoj političkoj situaciji.</p>
      <p>Upitan je li BiH u MAP-u, pošto se oko toga ne slažu članovi Predsjedništva BiH Milorad Dodik i Željko Komšić, Čović je odgovorio:</p>
      <p>"A šta ako jeste, a šta ako nije. Mi se nalazimo u poziciji da se moramo boriti za svoje mjesto na našem evroatlantskom putu. Ja sam bio uvjeren da ćemo MAP aktivirati prošle godine i dobiti kandidatski status. Zato sam danas opet optimističan ako ovo Vijeće napravimo, a napravit ćemo ga, da pokušamo u petom mjesecu biti na stolu u vrijeme predsjedanja Hrvatske Evropskom unijom, zajedno sa Sjevernom Makedonijom i Albanijom. Da li smo bliže ili dalje od procesa? Mi smo u njemu. Sve relevantne odluke koje su donesene na NATO putu vrijede. Hoćemo li ikada ući u NATO, to ovisi od institucija BiH. Hrvatska strana tu nema dvojbi, srpska ima i to će se uvažavati", istakao je Čović.</p>
      <p>Čović je kazao da će kandidati HDZ-a za državne ministre biti poznati nakon konsultacija sa Tegeltijom, te dodao da sa partnerima na Federalnom nivou razgovoraju o izmjenama Izbornog zakona i kako reorganizovati Vladu Federacije BiH.</p>
    </article>
  </body>
</html>