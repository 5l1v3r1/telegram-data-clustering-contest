<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/klaipedoje-iki-metu-galo-duris-atvers-3-modernus-pasto-skyriai-1752655/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T13:59:00+00:00"/>
    <meta property="og:title" content="Klaipėdoje iki metų galo duris atvers 3 modernūs pašto skyriai"/>
    <meta property="og:description" content="Lietuvos paštas atsinaujina – klaipėdiečiams ir miesto svečiams netrukus pašto paslaugos bus teikiamos pagal naują koncepciją įrengtuose 3 modernesniuose pašto skyriuose. Pirmas jų lapkričio 28 d. duris atvers prekybos centre „Big“, o gruodžio mėnesį – prekybos centre „Akropolis“ ir prekybos centre „Purmaliai“."/>
  </head>
  <body>
    <article>
      <h1>Klaipėdoje iki metų galo duris atvers 3 modernūs pašto skyriai</h1>
      <address><time datetime="2019-11-25T13:59:00+00:00">25 Nov 2019, 13:59</time> by <a rel="author">Lietuvos paštas</a></address>
      <p>
        <b>Lietuvos paštas atsinaujina – klaipėdiečiams ir miesto svečiams netrukus pašto paslaugos bus teikiamos pagal naują koncepciją įrengtuose 3 modernesniuose pašto skyriuose. Pirmas jų lapkričio 28 d. duris atvers prekybos centre „Big“, o gruodžio mėnesį – prekybos centre „Akropolis“ ir prekybos centre „Purmaliai“.</b>
      </p>
      <p>Reklama</p>
      <p>„Stebime klientų srautus ir jų poreikius, todėl gausiai lankomus, tačiau senos statybos arba mažesnius pašto skyrius keičiame erdvesniais, įrengtais pagal naują koncepciją ir orientuotais į mūsų klientų patogumą. Investicijoms Klaipėdoje iki metų galo esame nusimatę 157 tūkst. Eur: į 195 kv. m pašto skyrių prekybos centre „Big“ investuosime 70 tūkst. Eur, į 95 kv. m pašto skyrių „Akropolyje“ – 69 tūkst., į būsimą 68 kv. m pašto skyrių prekybos centre „Purmaliai“ – 18 tūkst. Eur“, – sako Lietuvos pašto Tinklo direktorius Jonas Sadauskas.</p>
      <p>Naujuose moderniuose pašto skyriuose bus įrengta daugiau klientų aptarnavimo langelių, suprojektuota patogi laukimo salė, įrengta savitarnos parduotuvė, kurioje klientai gali patys pasirinkti ir įsigyti įvairių atnaujinto asortimento siuntų pakavimo priemonių bei kitų prekių. Be to, siekiant pašto skyriuje sumažinti eiles, įrengta speciali vieta internetinėje savitarnos sistemoje manosiuntos.post.lt suformuotoms ir iš anksto apmokėtoms siuntoms palikti.</p>
      <p>Šis pokytis teigiamai paveiks ne tik pašto klientus, bet ir darbuotojus: naujose patalpose įrengtos patogesnės darbo vietos, kuriose pašto darbuotojai galės greičiau apdoroti pašto siuntas, o klientų aptarnavimo specialistai dirbs atviresnėje aplinkoje, kad galėtų greičiau pagelbėti salėje esantiems klientams.</p>
      <p>Šį rudenį Klaipėdoje jau buvo atidaryti du nauji pašto skyriai: 192 kv. m pašto skyrius H. Manto g., į kurį investuota 45 tūkst. Eur, ir 108 kv. m pašto skyrius prekybos centre „Studlendas“, į kurį investuota 21 tūkst. Eur.</p>
      <p>
        <i>Akcinė bendrovė Lietuvos paštas turi plačiausią ir tankiausią pašto paslaugų teikimo vietų tinklą šalyje. Lietuvos paštas teikia pašto, logistikos ir finansinio tarpininkavimo paslaugas.</i>
      </p>
    </article>
  </body>
</html>