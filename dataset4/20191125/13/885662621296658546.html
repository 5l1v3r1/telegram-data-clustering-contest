<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125942/black-friday-ti-prepei-na-prosexoyn-oi-katanalotes"/>
    <meta property="og:site_name" content="Insider"/>
    <meta property="article:published_time" content="2019-11-25T13:45:00+00:00"/>
    <meta property="og:title" content="Black Friday: Τι πρέπει να προσέξουν οι καταναλωτές"/>
    <meta property="og:description" content="Oι οδηγίες του υπουργείου Ανάπτυξης στους καταναλωτές ενόψει Black Friday και Cyber Monday."/>
  </head>
  <body>
    <article>
      <h1>Black Friday: Τι πρέπει να προσέξουν οι καταναλωτές</h1>
      <h2>Oι οδηγίες του υπουργείου Ανάπτυξης στους καταναλωτές ενόψει Black Friday και Cyber Monday.</h2>
      <address>
        <time datetime="2019-11-25T13:45:00+00:00">25 Nov 2019, 13:45</time>
      </address>
      <p>Να είναι ιδιαίτερα προσεκτικοί κυρίως ως προς τις<b> διαδικτυακές τους συναλλαγές</b> συμβουλεύει τους καταναλωτές η Γενική Διεύθυνση Προστασίας Καταναλωτή του Υπουργείου Ανάπτυξης και Επενδύσεων, ενόψει της <b><a href="https://www.insider.gr/epiheiriseis/emporio/125928/arhise-i-mahi-ton-prosforon-tis-black-friday">Black Friday</a> στις 29 Νοεμβρίου</b> και της<a href="https://www.insider.gr/epiheiriseis/emporio/125662/cyber-monday-pote-peftei-kai-ola-osa-prepei-na-gnorizete"><b> Cyber Monday στις 2 Δεκεμβρίου</b></a>.</p>
      <p>Όπως επισημαίνεται σε σχετική ανακοίνωση, οι εμπορικές προσφορές αυτών των ημερών δημιουργούν μια αίσθηση «επείγοντος» στη λήψη μιας απόφασης αγοράς.</p>
      <p>
        <b>Αναλυτικά, μια αξιόπιστη εμπορική ιστοσελίδα θα πρέπει να παρέχει:</b>
      </p>
      <p>• Την ταυτότητα του προμηθευτή:</p>
      <p>(πλήρης εταιρική επωνυμία, έδρα, τηλέφωνα επικοινωνίας, email, ταχυδρομική διεύθυνση, ΑΦΜ και αριθμό ΓΕΜΗ).</p>
      <p>• Τα κύρια χαρακτηριστικά του προϊόντος και την συνολική τιμή του:</p>
      <p>(συμπεριλαμβανομένων φόρων, επιβαρύνσεων, εξόδων αποστολής, τυχόν εξόδων σε περίπτωση επιστροφής κλπ).</p>
      <p>• Τη διαθεσιμότητα, τον τρόπο πληρωμής και αποστολής του προϊόντος.</p>
      <p>• Το δικαίωμα αναιτιολόγητης, αζήμιας υπαναχώρησης και επιστροφής του προϊόντος εντός 14 ημερών, καθώς και την πολιτική επιστροφής των προϊόντων της επιχείρησης σε περίπτωση άσκησης του δικαιώματος αυτού.</p>
      <p>• Ηλεκτρονικό σύνδεσμο στην πανενωσιακή πλατφόρμα ηλεκτρονικής επίλυσης καταναλωτικών διαφορών (πλατφόρμα ΗΕΔ).</p>
      <p>• Ασφαλή μέθοδο συναλλαγής:</p>
      <p>(κατά την καταχώρηση των στοιχείων της συναλλαγής πρέπει να εμφανίζεται το εικονίδιο ασφάλειας-μια κλειδαριά πάνω αριστερά στο browser και η διεύθυνση που ξεκινά με https://).</p>
      <p>
        <b>Επίσης, συστήνεται στους καταναλωτές:</b>
      </p>
      <p>• Να προτιμούν να συναλλάσσονται με γνωστά σε αυτούς ηλεκτρονικά καταστήματα.</p>
      <p>• Να είναι ιδιαίτερα επιφυλακτικοί στην περίπτωση που ένα προϊόν πωλείται σε εξαιρετικά χαμηλή τιμή και να αποφεύγουν τις προσφορές που εμφανίζονται σε αναδυόμενα παράθυρα, αν προέρχονται από άγνωστους ιστοτόπους.</p>
      <p>• Να αποφεύγουν να παρέχουν προσωπικά δεδομένα αν δεν είναι απολύτως βέβαιοι για την ασφάλεια της ιστοσελίδας.</p>
      <p>• Να κρατούν αρχείο με τις συναλλαγές τους.</p>
      <p>Για καταγγελίες σχετικά με φαινόμενα παράνομων και παραπλανητικών συμπεριφορών οι καταναλωτές μπορούν να απευθύνονται στην <b>τηλεφωνική γραμμή Καταναλωτή 1520</b> της Γενικής Διεύθυνσης Προστασίας Καταναλωτή, η οποία λειτουργεί τις εργάσιμες ημέρες (Δευτέρα έως Παρασκευή) και ώρες από 09.00 έως 15.00.</p>
      <p>Επίσης, οι καταγγελίες μπορούν να υποβάλλονται μέσω της φόρμας καταγγελιών του ιστοτόπου του Υπουργείου Ανάπτυξης και Επενδύσεων (<b>www.mindev.gov.gr)</b> ή με ηλεκτρονικό μήνυμα στη διεύθυνση <b>1520@efpolis.gr</b>.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125928/arhise-i-mahi-ton-prosforon-tis-black-friday"/>
        <a href="https://www.insider.gr/epiheiriseis/emporio/125662/cyber-monday-pote-peftei-kai-ola-osa-prepei-na-gnorizete"/>
        <a href="https://www.insider.gr/eidiseis/ellada/125836/oi-5-periohes-tis-elladas-poy-anypomonoyn-gia-ti-black-friday"/>
      </related>
    </article>
  </body>
</html>