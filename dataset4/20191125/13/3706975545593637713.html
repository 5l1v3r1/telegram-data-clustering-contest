<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/ekonomika/1983196_uber-dostal-v-londyne-stopku-urady-mu-nepredlzili-licenciu"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T13:21:00+00:00"/>
    <meta property="og:title" content="Uber dostal v Londýne stopku, úrady mu nepredĺžili licenciu"/>
    <meta property="og:description" content="Firma sa však môže odvolať, pričom až do rozhodnutia bude môcť pokračovať v poskytovaní služby."/>
  </head>
  <body>
    <article>
      <h1>Uber dostal v Londýne stopku, úrady mu nepredĺžili licenciu</h1>
      <h2>Firma sa však môže odvolať, pričom až do rozhodnutia bude môcť pokračovať v poskytovaní služby.</h2>
      <address><time datetime="2019-11-25T13:21:00+00:00">25 Nov 2019, 13:21</time> by <a rel="author">LONDÝN/TASR</a></address>
      <p>Londýnsky úrad pre dopravu odmietol predĺžiť prevádzkovú licenciu pre poskytovateľa alternatívnej taxislužby Uber. Dôvodom sú obavy o bezpečnosť cestujúcich.</p>
      <p>"Zistili sme viacero porušení, ktoré vystavili cestujúcich riziku," povedal hovorca úradu Transport for London (TfL). Súčasná prevádzková licencia Uberu vyprší do polnoci, informovala v pondelok agentúra DPA, firma sa však môže odvolať, pričom až do rozhodnutia bude môcť pokračovať v poskytovaní služby.</p>
      <p>Ako dodala Helen Chapmanová z TfL, bezpečnosť je pre úrad jednoznačnou prioritou. "TfL uznáva, že Uber urobil v určitých oblastiach nápravu, je však neprijateľné, aby boli cestujúci prepravovaní v autách, kde je riziko, že ich riadia vodiči bez licencie a poistenia," dodala s tým, že úrad si nie je istý, či tento problém nebude pokračovať.</p>
      <p>Uber poskytuje svoje služby vo viac než 700 mestách v 63 krajinách. Každý mesiac má približne 91 miliónov aktívnych používateľov.</p>
    </article>
  </body>
</html>