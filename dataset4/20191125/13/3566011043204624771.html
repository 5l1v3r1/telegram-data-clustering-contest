<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549893.html/%D9%86%D8%B1%D8%AE-%D8%A8%D8%B1%D8%AE%DB%8C-%D8%A7%D9%82%D9%84%D8%A7%D9%85-%D8%A8%D8%A7%DB%8C%D8%AF-%D8%AF%D9%88%D9%84%D8%AA%DB%8C-%D9%88-%D8%AD%D9%85%D8%A7%DB%8C%D8%AA%DB%8C-%D8%A8%D9%85%D8%A7%D9%86%D8%AF--%D8%A8%D9%87-%D8%AC%D8%A7%DB%8C-%D9%81%D8%B4%D8%A7%D8%B1-%D8%A8%D8%B1-%D9%85%D8%B1%D8%AF%D9%85--%D8%A7%D8%B2-%D8%B5%D8%A7%D8%AD%D8%A8%D8%A7%D9%86-%D8%AE%D9%88%D8%AF%D8%B1%D9%88%D9%87%D8%A7%DB%8C-%D9%84%D9%88%DA%A9%D8%B3-%D9%85%D8%A7%D9%84%DB%8C%D8%A7%D8%AA-%D8%A8%DA%AF%DB%8C%D8%B1%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="نرخ برخی اقلام باید دولتی و حمایتی بماند/ به جای فشار بر مردم، از صاحبان خودروهای لوکس مالیات بگیرید"/>
    <meta property="og:description" content="عضو کمیسیون امنیت ملی مجلس می‌گوید دولت باید به جای فشار آوردن بر مردم، از صاحبان خودروهای لوکس مالیات می‌گرفت."/>
  </head>
  <body>
    <article>
      <h1>نرخ برخی اقلام باید دولتی و حمایتی بماند/ به جای فشار بر مردم، از صاحبان خودروهای لوکس مالیات بگیرید</h1>
      <h2>عضو کمیسیون امنیت ملی مجلس:</h2>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p>عضو کمیسیون امنیت ملی مجلس می‌گوید دولت باید به جای فشار آوردن بر مردم، از صاحبان خودروهای لوکس مالیات می‌گرفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ابوالفضل حسن‌بیگی، عضو کمیسیون امنیت ملی و سیاست خارجی و نماینده مردم دامغان در مجلس شورای اسلامی در گفتگو با خبرنگار <a href="http://meraatnews.com/">مرآت</a> با یادآوری این مطلب که در سال جاری چندین‌بار پیشنهاد افزایش 200 تا 500 تومانی بنزین در کمیسیون تلفیق مطرح شد اظهار داشت: خوشبختانه کمیسیون تلفیق با تمامی پیشنهادات در این خصوص مخالفت کرد؛ پس از آن، آقایان پیشنهادشان را از طریق صحن مجلس مطرح کردند که خوشبختانه در صحن نیز حتی پیشنهاد افزایش 100 تومانی نرخ بنزین رد شد.</p>
      <p>حسن‌بیگی با ابراز نگرانی از افزایش نرخ بنزین گفت: آقای مصری، یک ماه قبل کتابچه‌ای تهیه کرد و در اختیار نمایندگان قرار داد که طبعا تعداد زیادی از نمایندگان در جلسه غیرعلنی مجلس بار دیگر مخالفت خود را با پیشنهادی که اکنون اجرایی‌شده اعلام کردند.</p>
      <p>وی افزود: پس از جلسه غیرعلنی مذکور، بنا بر این شد که تحت هیچ شرایطی قیمت بنزین افزایش پیدا نکند.</p>
      <p>عضو کمیسیون امنیت ملی و سیاست خارجی مجلس شورای اسلامی یکی از دلایل مخالفت مجلس با افزایش قیمت بنزین را بالا بودن نرخ تورم و افزایش شدید نرخ دلار عنوان کرد و گفت: افزایش نرخ دلار از 4 به 12 هزار تومان، بار سنگینی بر شانه مردم گذاشت؛ این در حالی بود که مردم به خاطر ایستادگی در برابر آمریکا و حفاظت از آرمان‌های خود هرگونه فشاری را متحمل شده‌اند.</p>
      <p>
        <b>نرخ برخی اقلام باید دولتی و حمایتی بماند</b>
      </p>
      <p>حسن‌بیگی دولت و مجلس را از جمله مقصران افزایش نرخ دلار توصیف کرد و افزود: نکته دیگر آن است که پیش‌بینی‌ها نشان می‌دهد ایران به اندازه 400 سال گاز و به اندازه 200 سال نفت داریم؛ جمعیت ایران نیز در آینده نه‌چندان‌دور به 100 میلیون‌نفر می‌رسد؛ حداقل‌کاری که ما باید برای مردم انجام دهیم این است نرخ برخی اقلام را به صورت دولتی و حمایتی نگه‌داریم.</p>
      <p>وی با اشاره به برخی بهانه‌جویی‌ها برای افزایش نرخ بنزین گفت: برخی می‌گفتند قیمت بنزین سبب شده است که این محصول به خارج از مرزها قاچاق شود؛ در مقطعی که داعش به مجلس و مرقد حضرت امام(ره) حمله کرد سپاه به کمک نیروی انتظامی رفت و تمامی مرزها بسته شد و لذا امروز مجالی برای ورود ضدانقلاب به ایران نیست؛ در چنین شرایطی چگونه ممکن است که از مرزها بنزین قاچاق شود؟</p>
      <p>
        <b>صادرات بنزین از مرزها با قیمتی بیش از 4500 تومان</b>
      </p>
      <p>نماینده مردم دامغان در مجلس شورای اسلامی با تأکید بر این که ایران بالغ بر 20 میلیون‌لیتر بنزین مازاد تولید می‌کند گفت: این 20 میلیون‌لیتر بر مبنای فوب خلیج‌فارس با قیمت 4 تا 4 هزار و 500 تومان صادر می‌شود و در مرزها نیز صادرات با بیش از این ارقام انجام می‌شود.</p>
      <p>حسن‌بیگی با تصریح بر این که قاچاق بنزین وجود ندارد گفت: در چنین شرایطی لازم است که از افزایش قیمت بنزین جلوگیری شود؛ چراکه این اقدام، تورم را افزایش خواهد داد؛ ضمن آن که وقتی بنزین را گران کردید، ناچارید که گازوئیل و آن‌گاه برق و آب را هم گران کنید.</p>
      <p>وی با اشاره به این که در حال حاضر 30 درصد از جمعیت کشور روستایی و مشغول به کشاورزی و دامداری هستند گفت: با افزایش قیمت بنزین، این قشر با مشکلاتی مواجه می‌شود که در پی آن قیمت گوشت به 150 هزار تومان خواهد رسید و عملا مردم نمی‌توانند زندگی کنند.</p>
      <p>وی افزایش قیمت بنزین و ایجاد نارضایتی در مردم را یکی از عوامل تضعیف قدرت ملی برشمرد.</p>
      <p>عضو کمیسیون امنیت ملی و سیاست خارجی مجلس گفت: برخی می‌گفتند پول بنزین به جیب پولدارها می‌رود؛ ما می‌گفتیم به جای فشار بر همه مردم، از صاحبان خودروهای لوکس مالیات بگیرید.</p>
      <p>انتهای پیام/</p>
    </article>
  </body>
</html>