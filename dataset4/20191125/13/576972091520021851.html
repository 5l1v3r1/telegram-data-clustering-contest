<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lag-avtal.se/nyhetsarkiv/nya-storvarsel-pa-stockholmssjukhus-6979615"/>
    <meta property="og:site_name" content="Lag &amp; Avtal"/>
    <meta property="article:published_time" content="2019-11-25T13:34:00+00:00"/>
    <meta property="og:title" content="Nya storvarsel på Stockholmssjukhus"/>
    <meta property="og:description" content="Södersjukhuset i Stockholm varslar om att 100 tjänster måste bort. Totalt omfattar varslet 50 undersköterskor, 25 läkare och 25 administrativa tjänster. Även Danderyds sjukhus varslar omkring 100 tjänster."/>
  </head>
  <body>
    <article>
      <h1>Nya storvarsel på Stockholmssjukhus</h1>
      <address><time datetime="2019-11-25T13:34:00+00:00">25 Nov 2019, 13:34</time> by <a rel="author">TT</a></address>
      <h3>Södersjukhuset i Stockholm varslar om att 100 tjänster måste bort. Totalt omfattar varslet 50 undersköterskor, 25 läkare och 25 administrativa tjänster. Även Danderyds sjukhus varslar omkring 100 tjänster.</h3>
      <p>Båda varslen är åtgärder för att komma tillrätta med sjukhusens ekonomi.</p>
      <p>Personalminskning är enda sättet att klara budgeten med de pengar som ges, enligt Göran Stiernstedt, styrelseordförande i de bolag som driver Danderyds sjukhus, Södersjukhuset och Södertälje sjukhus.</p>
      <p>– Det enkla svaret är att det här är de pengar vi får. De minskar när vi står inför en omställning från sjukhusbaserad vård till annan vård. Det är en utmaning, säger han till TT.</p>
      <p>60 procent av kostnaderna är personal, för att klara budgeten krävs därför en minskning av personal, förklarar han.</p>
      <p>
        <b>TT: Kommer patienterna att komma i kläm?</b>
      </p>
      <p>– Absolut kan det bli oroligt i systemet. Men målsättningen är att patientsäkerheten inte ska hotas.</p>
      <p>Södersjukhuset har ett beräknat underskott på 130 miljoner för 2019. Om inte kraftiga åtgärder vidtas kan underskottet uppgå till 300 miljoner nästa år, enligt sjukhuset. Sedan tidigare råder anställningsstopp och sjukhuset har dessutom slutat att hyra in personal via bemanningsföretag.</p>
      <p>– Vi har redan tidigare i höst vidtagit ett antal åtgärder eftersom vi har ett besvärligt ekonomiskt läge för innevarande år och vi ser att för nästkommande år kommer vi ha fortsatta utmaningar. Det är ett tufft ekonomiskt läge, säger Mikael Runsiö, vd för Södersjukhuset.</p>
      <p>Han är inte orolig för att arbetsmiljön eller patientsäkerheten kommer att påverkas av varslet.</p>
      <p>– Vi har 5 000 medarbetare på Södersjukhuset och vi omsätter fem miljarder. Även om man ska ha respekt för att 300 miljoner är mycket pengar och 100 personer är många personer, och det finns naturligtvis personliga hänsyn, så ser vi det ändå som en ganska liten del av den totala mängd resurser vi har.</p>
      <p>Hur många individer som i praktiken berörs av varslet är ännu oklart.</p>
      <p>
        <b>TT: Vad innebär det här för medarbetares arbetsbelastning?</b>
      </p>
      <p>– Tanken är att vi ska se över på vilka sätt vi arbetar och försöka hitta nya sätt som gör att vi kan värna vår personals arbetsmiljö, det är jätteviktigt förstås. Vi kommer jobba på många fronter, både organisatoriskt och strukturellt och försöka parera upp detta så att vi kan vidmakthålla en god arbetsmiljö och patientsäker vård.</p>
      <p>
        <b>Även Danderyd varslar</b>
      </p>
      <p>Även Danderyds sjukhus har ett utmanade ekonomiskt läge och kommer att varsla omkring 100 tjänster, uppger sjukhuset i ett pressmeddelande.</p>
      <p>Sjukhuset behöver totalt minska antalet anställda med cirka 250 tjänster. Det beräknade underskott är på 156 miljoner kronor för 2019 och underskottet kan, liksom för Södersjukhuset, uppgå till 300 miljoner kronor nästa år om inte kraftiga åtgärder vidtas.</p>
      <p>Enligt Göran Stiernstedt är svenska sjukhus inte tillräckligt effektiva.</p>
      <p>– Man skulle behöva titta mer på orsaken. Fler läkare och anställda är inte nödvändigtvis bättre, säger han.</p>
      <p>I början av november meddelade Karolinska universitetssjukhuset att man varslar 600 läkar- och underskötersketjänster.</p>
      <related>
        <h4>Relaterade artiklar</h4>
        <a href="https://www.lag-avtal.se/avtalsrorelsen/unga-lakarna-kommer-att-lamna-regionerna-6979304"/>
        <a href="https://www.lag-avtal.se/arbetsratt/kommunal-om-karolinska-varslet-vi-ar-bestorta-6977749"/>
        <a href="https://www.lag-avtal.se/nyhetsarkiv/lakarfacket-anmaler-regeringen-till-eu-6975373"/>
        <a href="https://www.lag-avtal.se/arbetsdomstolen/regionen-stoppade-lakarens-at-tjanstgoring-6977391"/>
        <a href="https://www.lag-avtal.se/nyhetsarkiv/unga-kvinnliga-lakare-vittnar-om-trakasserier-6957602"/>
      </related>
    </article>
  </body>
</html>