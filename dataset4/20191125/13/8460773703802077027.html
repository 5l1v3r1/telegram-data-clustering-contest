<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/k-t-rajeev-won-award/836688"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-25T13:01:26+00:00"/>
    <meta property="og:title" content="ഇ നാരായണൻ സ്‌മാരക അവാർഡ്‌ കെ ടി രാജീവിന്‌"/>
    <meta property="og:description" content="തലശേരി പ്രസ്‌ഫോറം കോ–ഫാർമയുടെ സഹകരണത്തോടെ ഏർപ്പെടുത്തിയ ..."/>
  </head>
  <body>
    <article>
      <h1>ഇ നാരായണൻ സ്‌മാരക അവാർഡ്‌ കെ ടി രാജീവിന്‌</h1>
      <address><time datetime="2019-11-25T13:01:26+00:00">25 Nov 2019, 13:01</time> by <a rel="author">വെബ് ഡെസ്‌ക്‌</a></address>
      <p>തലശേരി &gt; തലശേരി പ്രസ്‌ഫോറം കോ–ഫാർമയുടെ സഹകരണത്തോടെ ഏർപ്പെടുത്തിയ പ്രഥമ ഇ നാരായണൻ സ്‌മാരക മാധ്യമഅവാർഡ്‌ ദേശാഭിമാനി കോട്ടയം ബ്യൂറോ ചീഫ്‌ കെ ടി രാജീവിന്‌. 10,001 രൂപയും പ്രശസ്‌തിപത്രവുമടങ്ങുന്ന അവാർഡ്‌ ഡിസംബറിൽ സമർപ്പിക്കും. സംസ്ഥാനത്തിന്റെ വിവിധ ഭാഗങ്ങളിൽ നിന്നുള്ള എൻട്രികൾ പരിശോധിച്ച്‌ മാധ്യമപ്രവർത്തകരായ കെ ബാലകൃഷ്‌ണൻ, എ കെ ഹാരിസ്‌, പി ദിനേശൻ എന്നിവരടങ്ങുന്ന സമിതിയാണ്‌ അവാർഡ്‌ ജേതാവിനെ തെരഞ്ഞെടുത്തത്‌. കോ–ഫാർമ സ്ഥാപകനും പ്രമുഖ സഹകാരിയും തലശേരി നഗരസഭ മുൻ ചെയർമാനും ദേശാഭിമാനി തലശേരി ലേഖകനും പ്രസ്‌ഫോറം സ്ഥാപകാംഗവുമായിരുന്നു ഇ നാരായണൻ.</p>
      <p>സ്‌റ്റേറ്റ്‌സ്‌മാൻ അവാർഡ്‌, ആർ കൃഷ്‌ണസ്വാമി അവാർഡ്‌, എസ്‌ബിടി മാധ്യമഅവാർഡ്‌, പ്രസ്‌അക്കാഡമി അവാർഡ്‌, ഊർജ കേരള അവാർഡ് ,പ്രതിഭാ പുരസ്കാരം തുടങ്ങി 13 അവാർഡുകൾ കെ ടി രാജീവിന്‌ ലഭിച്ചിട്ടുണ്ട്‌. ഇടുക്കി മണ്ണും മനുഷ്യരും, കാലം സാക്ഷി, പശ്‌ചിമഘട്ടം അറിഞ്ഞതും അറിയേണ്ടതും, അടയാളങ്ങൾ (കവിതസമാഹരം) ഉൾപ്പെടെയുള്ള പുസ്‌തകങ്ങളുടെ രചയിതാവാണ്‌.</p>
      <p>1996 ൽ സബ് എഡിറ്റർ ട്രെയ്നിയായി ദേശാഭിമാനിയിൽ തുടക്കം. കോട്ടയം, ഇടുക്കി, തൃശൂർ എന്നിവിടങ്ങളിൽ ബ്യൂറോ ചീഫായും സബ് എഡിറ്ററായും പ്രവർത്തിച്ചു. ഇടുക്കി ജില്ലയിൽ കൂട്ടാർ രാജാക്കാട് താമസം. ഭാര്യ സിന്ധുരാജീവ് (മിൽമസൂപ്പർ വൈസർ അടിമാലി). മക്കൾ: വൈശാഖ്, ഗംഗ ( വിദ്യാർഥികൾ). വാർത്താസമ്മേളനത്തിൽ കോ–ഫാർമ ചെയർമാൻ എം പത്മനാഭൻ, മാനേജിങ്ഡയരക്‌ടർ ടി ഹരിദാസൻ, പ്രസ്‌ഫോറം പ്രസിഡന്റ്‌ അനീഷ്‌പാതിരിയാട്‌, സെക്രട്ടറി എൻ പ്രശാന്ത്‌ എന്നിവർ പങ്കെടുത്തു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/tanker-accident-angamaly/836699"/>
        <a href="https://www.deshabhimani.com/news/kerala/trop-t-test-govt-hospitals-kerala/836695"/>
        <a href="https://www.deshabhimani.com/news/kerala/chief-minister-in-osaka/836693"/>
      </related>
    </article>
  </body>
</html>