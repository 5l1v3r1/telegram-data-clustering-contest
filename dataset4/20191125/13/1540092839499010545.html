<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/tech/story/198556/h-silicon-valley-tis-kinas-kai-o-texnologikos-kolossos-poy-xekinise-apo-merikes-xiliades-dolaria"/>
    <meta property="og:site_name" content="CNN.gr"/>
    <meta property="article:published_time" content="2019-11-25T13:44:59+00:00"/>
    <meta property="og:title" content="Η Silicon Valley της Κίνας και ο τεχνολογικός κολοσσός που ξεκίνησε από μερικές χιλιάδες δολάρια"/>
    <meta property="og:description" content="H Huawei αποτελεί ένα εκ των κορυφαίων παραδειγμάτων της ταχείας ανάπτυξης της πολυπληθέστερης χώρας του κόσμου."/>
  </head>
  <body>
    <article>
      <h1>Η Silicon Valley της Κίνας και ο τεχνολογικός κολοσσός που ξεκίνησε από μερικές χιλιάδες δολάρια</h1>
      <h2>H Huawei αποτελεί ένα εκ των κορυφαίων παραδειγμάτων της ταχείας ανάπτυξης της πολυπληθέστερης χώρας του κόσμου.</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/1.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/2.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/3.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/4.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/5.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/6.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/7.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/8.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19441/photos/full/9.jpg"/>
          <figcaption>Η Silicon Valley της Κίνας και ο τεχνολογικός κολοσσός που ξεκίνησε με μία επένδυση μερικών χιλιάδων δολαρίων</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/697/mallassmall.jpg"/>
      </figure>
      <p>Δημήτρης Μαλλάς, CNN Greece 15:44 , 25 November 2019</p>
      <p>Μία επίσκεψη στην Κίνα αποτελεί σίγουρα μία μοναδική εμπειρία λόγω της διαφορετικής κουλτούρας που υπάρχει εκεί. Ταυτόχρονα, όμως, αποτελεί και μία ευκαιρία προκειμένου να δει κανείς από πρώτο χέρι πόσο γρήγορα έχει αναπτυχθεί σε διάφορα επίπεδα μία χώρα, η οποία δεν είναι πλέον απλώς το πολυπληθέστερο κράτος του κόσμου αλλά και μία από ταχέως αναπτυσσόμενη και τεχνολογικά προηγμένη οικονομία.</p>
      <p>Ένα από τα καλύτερα παραδείγματα της ταχείας εξέλιξης της Κίνας είναι η πόλη του Σεντζέν, η οποία βρίσκεται στο νότιο τμήμα της χώρας πολύ κοντά στο Χονγκ Κονγκ. Μία πόλη, η οποία πριν από 30 χρόνια δεν ήταν -σύμφωνα με τους ίδιους τους Κινέζους- τίποτα παραπάνω από απλό ψαροχώρι και σήμερα να έχει εξελιχθεί σε μία πόλη 13,5 εκατ. κατοίκων που χαρακτηρίζεται -όχι αδίκως- η Silicon Valley της Κίνας και ολόκληρης της ανατολικής Ασίας.</p>
      <figure>
        <img src="https://cdn.cnngreece.gr/images/news/2019/11/25/2_copy.jpg"/>
      </figure>
      <p>Μία πόλη που διαθέτει ένα από τα πιο σύγχρονα αεροδρόμια της Ασίας, πολυάριθμους ουρανοξύστες όπου φιλοξενούνται τα γραφεία κορυφαίων παγκοσμίως εταιρειών τεχνολογίας -και όχι μόνο- αλλά και μία πόλη που παίρνει ριζοσπαστικές αποφάσεις όπως για παράδειγμα ότι όλα τα ταξίδι θα είναι ηλεκτροκίνητα!</p>
      <h3>Η περίπτωση της Huawei</h3>
      <p>Αν υπάρχει μία εταιρεία που αποδεικνύει την ταχύτητα εξέλιξης της Κίνας και ειδικότερα του Σεντζέν τα τελευταία 30 χρόνια, αυτή είναι πιθανότατα η Huawei. Μία εταιρεία που ιδρύθηκε το 1987 από τον 44χρονο Ren Zefrei σε ένα μικρό σπίτι σε μία συνοικία του Σεντζέν με την αρχική επένδυση να ανέρχεται στα 5600 δολάρια. Η Huawei ξεκίνησε από την παραγωγή τηλεφωνικών κέντρων για να επεκταθεί σταδιακά στον τομέα του τηλεπικοινωνιακού εξοπλισμού. Τη δεκαετία του ’90 άρχισε να αποσπά σημαντικά μερίδια αγοράς στην Κίνα για να έρθει την αμέσως επόμενη δεκαετία η διεθνής επέκταση και να φθάσει σήμερα να είναι μία από τις μεγαλύτερες και πιο γνωστές εταιρείες του κλάδου ψηφιακών τεχνολογιών παγκοσμίως.</p>
      <p>«Το όραμα μας είναι να φέρουμε τις ψηφιακές τεχνολογίες σε κάθε άνθρωπο, σπίτι και οργανισμό προκειμένου να δημιουργήσουμε έναν πλήρως δικτυωμένο και έξυπνο κόσμο» σημειώνει ο Wally Wang, επικεφαλής της διεύθυνσης Global Product Marketing του τομέα καταναλωτικών συσκευών (Consumer Business Group) τον οποίο συναντήσαμε κατά τη διάρκεια της επίσκεψης μας στα άκρως εντυπωσιακά κεντρικά γραφεία της Huawei στο Σεντζέν.</p>
      <p>Η Huawei απασχολεί αυτή τη στιγμή περισσότερους από 194.000 εργαζομένους, εκ των οποίων οι 96.000 ασχολούνται με τον τομέα της έρευνας και ανάπτυξης προϊόντων και λύσεων, έχει παρουσία σε πάνω από 170 χώρες και λειτουργεί 14 ερευνητικά κέντρα! Στις κεντρικές εγκαταστάσεις στο Σεντζέν, οι οποίες καλύπτουν μία έκταση 2 τετραγωνικών χιλιομέτρων, απασχολούνται πάνω από 35.000 άτομα σε 12 κτίρια, τα οποία προσφέρουν ένα εντυπωσιακό περιβάλλον εργασίας που δύσκολα συναντά κανείς σε άλλη εταιρεία τεχνολογίας παγκοσμίως.</p>
      <figure>
        <img src="https://cdn.cnngreece.gr/images/news/2019/11/25/3.jpg"/>
      </figure>
      <p>Ο κύκλος εργασιών της Huawei ανήλθε το 2018 σε περίπου 109 δισ. δολάρια, καθιστώντας μία από τις μεγαλύτερες εταιρείες τεχνολογίας παγκοσμίως. Οι πωλήσεις καταναλωτικών συσκευών (smartphones, tablets, PC κ.ά.) αντιπροσωπεύουν περίπου το 48,4% των πωλήσεων, εκείνες του τηλεπικοινωνιακού εξοπλισμού για παρόχους το 40,8% και το υπόλοιπο 10,8% αφορά το τμήμα του δικτυακού εξοπλισμού για επιχειρήσεις. Το πιο εντυπωσιακό στοιχείο ενδεχομένως να είναι τα έσοδα από τις πωλήσεις καταναλωτικών συσκευών, έναν τομέα όπου η Huawei έχει ουσιαστική παρουσία με τη δική της επωνυμία μόλις τα τελευταία 10 χρόνια και έχει φθάσει, μεταξύ άλλων, στη 2<sup>η</sup> θέση της παγκόσμιας κατάταξης όσον αφορά στα smartphones.</p>
      <figure>
        <img src="https://cdn.cnngreece.gr/images/news/2019/11/25/4.jpg"/>
      </figure>
      <h3>Το μυστικό της επιτυχίας</h3>
      <p>Σύμφωνα με τον κ. Wang, η Huawei παραμένει μία εταιρεία μηχανικών και το μυστικό της επιτυχίας της δεν είναι άλλο από την ιδιαίτερη έμφαση στον τομέα της έρευνας και ανάπτυξης. Είναι χαρακτηριστικό ότι το 2018 το ποσό που δαπανήθηκε ανήλθε στα 14,8 δισ. δολάρια, ενώ συνολικά από το 2009 μέχρι και πέρσι οι συνολικές επενδύσεις σε έρευνα και ανάπτυξη έφθασε στο εντυπωσιακό ποσό των 70 δισ. δολαρίων. Ποσά που φέρνουν τον κινεζικό τεχνολογικό κολοσσό μέσα στην πρώτη πεντάδα παγκοσμίως όσον αφορά στις επενδύσεις που γίνονται στο χώρο της έρευνας!</p>
      <figure>
        <img src="https://cdn.cnngreece.gr/images/news/2019/11/25/5.jpg"/>
      </figure>
      <h3>Ηγετική θέση στο 5G</h3>
      <p>Σύμφωνα με τα στελέχη της Huawei, ένα από τα μεγάλα πλεονεκτήματα της εταιρείας είναι ότι έχει εξελιχθεί σε «ηγέτη» όσον αφορά στις λύσεις που σχετίζονται με την 5<sup>η</sup> γενιά κινητής τηλεφωνίας (5G). H Huawei ασχολήθηκε νωρίτερα από τους ανταγωνιστές της με την ανάπτυξη τηλεπικοινωνιακού εξοπλισμού για δίκτυα 5G και αξιοποιώντας και την «κληρονομιά» από το 4G, όπου είχε καταφέρει να βρεθεί στην κορυφή μεταξύ των κατασκευαστών εξοπλισμού, να ηγηθεί της πιο πρόσφατης γενιάς δικτύων.</p>
      <p>Είναι χαρακτηριστικό ότι η Huawei έχει περισσότερα από 60 συμβόλαια για την παροχή δικτυακού εξοπλισμού σε τηλεπικοινωνιακούς παρόχους, εκ των οποίων περίπου τα 30 είναι στην Ευρώπη. Ερωτώμενος για το θέμα που έχει προκύψει αναφορικά με τις αμερικανικές πιέσεις, ο κ. Wang επεσήμανε ότι η αγορά είναι ανοικτή και οι πάροχοι έχουν τη δυνατότητα να εξετάσουν όλες τις επιλογές τους.</p>
      <blockquote>«Δεν είναι απαραίτητο να είμαστε ο μόνος προμηθευτής» σημειώνει.</blockquote>
      <figure>
        <img src="https://cdn.cnngreece.gr/images/news/2019/11/25/6.jpg"/>
      </figure>
      <p>Η έμφαση στο 5G προκύπτει και από τη λειτουργία ειδικών εργαστηρίων τόσο στη Σεντζέν όσο και στη Σαγκάη, όπου παρεπιμπτόντως λειτουργεί ήδη εμπορικό δίκτυο 5G, όπου μπορεί κανείς να δει σενάρια αξιοποίησης των νέων δικτύων. Ποιες είναι αυτές οι περιπτώσεις; Τα online videogames είναι μία τέτοια περίπτωση, οι εφαρμογές για την εξ αποστάσεως διαχείριση μηχανημάτων σε εργοτάξια μία άλλη περίπτωση, ακόμη και για τη χρήση αισθητήρων σε ιχθυοκαλλιέργειες είδαμε σχετική παρουσίαση.</p>
      <figure>
        <img src="https://cdn.cnngreece.gr/images/news/2019/11/25/7.jpg"/>
      </figure>
      <h3>Η νέα προσέγγιση στις συσκευές</h3>
      <p>Οι πιέσεις από τις Ηνωμένες Πολιτείες επηρεάζουν και τον τομέα των smartphones με τον κ. Wang, πάντως, να δείχνει ιδιαίτερα αισιόδοξος, επισημαίνοντας κατ’ αρχήν ότι οι πωλήσεις μετά από μία αρχική πτώση που σημειώθηκε στις αρχές του καλοκαιριού, έχουν πλέον επανέλθει στα προηγούμενα επίπεδα, όπως και οι ρυθμοί ανάπτυξης. Είναι αξιοσημείωτο ότι η Huawei στο γ’ τρίμηνο του 2019 πούλησε 66,6 εκατ. smartphones με το μερίδιο αγοράς της να διαμορφώνεται στο 18,6% και η αύξηση σε ετήσια βάση να είναι της τάξεως του 28,6%. «Επενδύουμε πολλά στην έρευνα, οπότε θα δείτε πολλές εκπλήξεις από εμάς στο άμεσο μέλλον» τονίζει το υψηλόβαθμο στέλεχος της Huawei, σπεύδοντας να προσθέσει ότι «είμαστε προετοιμασμένοι για να αντιμετωπίσουμε ότι και αν συμβεί».</p>
      <figure>
        <img src="https://cdn.cnngreece.gr/images/news/2019/11/25/8.jpg"/>
      </figure>
      <p>Ο κ. Wang δείχνει να πιστεύει στις δυνατότητες του Harmony OS, του λειτουργικού συστήματος που έχει αναπτύξει η Huawei και το οποίο θα χρησιμοποιηθεί σε αρκετές συσκευές της κινεζικής εταιρείας και αποτελεί βασικό κομμάτι της νέας προσέγγισης του τεχνολογικού κολοσσού που ονομάζεται 1+8+Ν.</p>
      <p>Στο κέντρο της προσέγγισης βρίσκεται ο χρήστης με το smartphone του και γύρω από αυτόν βρίσκονται 8 κατηγορίες συσκευών όπου δραστηριοποιείται και η Huawei και είναι οι:</p>
      <ul>
        <li>Τηλεόραση – οθόνη υψηλής ευκρίνειας</li>
        <li>Tablet</li>
        <li>PC</li>
        <li>Ασύρματα ακουστικά (earbuds)</li>
        <li>Τηλεματική</li>
        <li>Ρολόι</li>
        <li>Γυαλιά</li>
        <li>Ηχείο</li>
      </ul>
      <p>Στη συνέχεια, αυτές οι 8 κατηγορίες συσκευές συνδέονται με συσκευές που μπορεί να προέρχονται από άλλους κατασκευαστές, δημιουργώντας με αυτόν τον τρόπο ένα αρκετά ευρύ οικοσύστημα για τομείς όπως είναι το smart home, το mobile office, το fitness και η υγεία, η ψυχαγωγία και το ταξίδι. Βασικό κομμάτι της προσέγγισης είναι το HiLink, ένα πρωτόκολλο διασύνδεσης των συσκευών, το οποίο υποστηρίζουν αυτή τη στιγμή περισσότερα από 1000 προϊόντα από έναν μεγάλο αριθμό κατασκευαστών.</p>
      <p>Αυτή η νέα προσέγγιση της Huawei δείχνει ιδιαίτερα ενδιαφέρουσα και ίσως αποτελέσει το «κρυφό» χαρτί του κινεζικού κολοσσού, ο οποίος έχει δώσει ιδιαίτερη έμφαση στην ποιότητα κατασκευής των συσκευών του, όπως είχαμε την ευκαιρία να δούμε από κοντά στα ειδικά εργαστήρια ελέγχου αλλά και κατά την επίσκεψη μίας εκ των γραμμών παραγωγής στο εργοστάσιο στο Σεντζέν, όπου η όλη διαδικασία είναι αυτοματοποιημένη και χρησιμοποιεί ρομπότ στο μεγαλύτερο βαθμό της. Ένα ακόμη δείγμα της εξέλιξης των Κινέζων κατασκευαστών.</p>
      <figure>
        <img src="https://cdn.cnngreece.gr/images/news/2019/11/25/9.jpg"/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/tech/story/182956/huawei-se-anamoni-ton-oristikon-apofaseon-tis-amerikanikis-kyvernisis">Huawei: Σε αναμονή των οριστικών αποφάσεων της αμερικανικής κυβέρνησης</a>
        </li>
        <li>
          <a href="https://www.cnn.gr/tech/story/181498/ayto-to-kinito-poylise-30-000-kommatia-se-3-deyterolepta">Αυτό το κινητό πούλησε 30.000 κομμάτια σε… 3 δευτερόλεπτα</a>
        </li>
        <li>
          <a href="https://www.cnn.gr/tech/story/180082/o-psyxros-polemos-ton-5g-poioi-oi-exthroi-kai-ti-neo-tha-ferei">Ο «Ψυχρός Πόλεμος» των 5G: Ποιοι οι «εχθροί» και τι νέο θα φέρει</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/15248/huawei">HUAWEI</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/26/198648/snapshot/2660764.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198637/snapshot/19-11-22_0004__DPT6808.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198604/snapshot/4610227.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198620/snapshot/2767294.jpg"/>
      </figure>
    </article>
  </body>
</html>