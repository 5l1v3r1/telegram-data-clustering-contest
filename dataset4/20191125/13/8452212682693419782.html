<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/familia-regala-va-sarbatori-la-iasi-ziua-nationala/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T13:28:51+00:00"/>
    <meta property="og:title" content="Familia Regală, la Iaşi Ziua Naţională"/>
    <meta property="og:description" content="Familia Regală a României va sărbători Ziua Națională la Iași, la invitația primăriei, fiind programate evenimente publice în zilele de 30 noiembrie și 1 decembrie, incluzând aprinderea luminilor de sărbători"/>
  </head>
  <body>
    <article>
      <h1>Familia Regală, la Iaşi Ziua Naţională</h1>
      <address><time datetime="2019-11-25T13:28:51+00:00">25 Nov 2019, 13:28</time> by <a rel="author">(R.C.)</a></address>
      <p>Familia Regală a României va sărbători Ziua Națională la Iași, la invitația primăriei, fiind programate evenimente publice în zilele de 30 noiembrie și 1 decembrie, incluzând aprinderea luminilor de sărbători, au anunţat reprezentanții Majestății Sale Margareta, Custodele Coroanei.</p>
      <p>”Majestatea Sa Margareta, Custodele Coroanei, a decis să sărbătorească Ziua Națională din acest an la Iași, ca omagiu adus străbunicilor ei, Regele Ferdinand Întregitorul și Regina Maria”, explică reprezentanții Familiei Regale.</p>
      <p>Familia Regală încheie astfel șirul celor 75 de evenimente publice la care a participat cu ocazia Centenarului Primului Război Mondial și al Marii Uniri, început la 26 august 2016.</p>
      <p>Vizita are loc la invitația Primăriei municipiului Iași, Oraș Regal. Majestatea Sa Margareta, Custodele Coroanei și ASR Principele Radu vor participa, alături de ASR Principesa Sofia, la Liturghia cu recviem pentru Regele Ferdinand I și Regina Maria la Catedrala Romano-Catolică. Liturghia va fi prezidată de către Preasfințitul Petru Gherghel, episcop emerit. Evenimentul va avea loc sâmbătă, 30 noiembrie 2019, la ora 11.00, arată un comunicat remis Mediafax.</p>
      <p>În continuare, la ora 12, Majestatea Sa va dezveli statuia în bronz a Regelui Ferdinand Întregitorul, care și-a găsit locul în centrul orașului, în fața istoricului Palat Roznovanu, sediul primăriei municipale.</p>
      <p>La ora 18.30, Majestatea Sa Margareta va aprinde luminile publice instalate cu ocazia sărbătorilor de iarnă și va inaugura Târgul de Crăciun din municipiul Iași, în fața Primăriei. Apoi, Familia Regală va participa la ceremonia de acordare a titlurilor de Cetățean de Onoare al Municipiului Iași Majestății Sale Margareta, Custodele Coroanei și Alteței Sale Regale<br/>Principele Radu, în Sala ”Vasile Pogor” a Primăriei municipiului Iași.</p>
      <p>Duminică, 1 decembrie 2019, Familia Regală va lua parte, la ora 10.00, la ceremonia dedicată Zilei Naționale, în fața Palatului Culturii din municipiul Iași.</p>
      <related>
        <h4>Articole asemănătoare</h4>
        <a href="https://www.cotidianul.ro/accident-rutier-socant/"/>
        <a href="https://www.cotidianul.ro/paul-goma-la-filit-umbra-unui-urias-in-bilciul-esteticiunilor/"/>
        <a href="https://www.cotidianul.ro/chirica-imnul-romaniei-ar-putea-rasuna-fiecare-dimineata-scolile-din-oras/"/>
      </related>
    </article>
  </body>
</html>