<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/686370/gennimata-anagkaia-alla-ochi-kai-ikani-synthiki-i-anatheorisi-tou"/>
    <meta property="og:site_name" content="enikos.gr"/>
    <meta property="article:published_time" content="2019-11-25T13:21:00+00:00"/>
    <meta property="og:title" content="Γεννηματά: Αναγκαία, αλλά όχι και ικανή συνθήκη η Αναθεώρηση του Συντάγματος - ΒΙΝΤΕΟ"/>
    <meta property="og:description" content="Άτολμη, όχι αρκετή, αλλά αναγκαία, χαρακτήρισε η πρόεδρος του Κινήματος Αλλαγής Φώφη Γεννηματά, από το βήμα της Βουλής, τη διαδικασία της αναθεώρησης ..."/>
  </head>
  <body>
    <article>
      <h1>Γεννηματά: Αναγκαία, αλλά όχι και ικανή συνθήκη η Αναθεώρηση του Συντάγματος - ΒΙΝΤΕΟ</h1>
      <address>
        <time datetime="2019-11-25T13:21:00+00:00">25 Nov 2019, 13:21</time>
      </address>
      <p>Άτολμη, όχι αρκετή, αλλά αναγκαία, χαρακτήρισε η πρόεδρος του Κινήματος Αλλαγής Φώφη Γεννηματά, από το βήμα της Βουλής, τη διαδικασία της αναθεώρησης του <a href="http://www.enikos.gr/politics/686339/apeftheias-i-syzitisi-gia-ti-syntagmatiki-anatheorisi">Συντάγματος</a>, παρά -όπως είπε- τον συνταγματικό λαϊκισμό στον οποίο επιδόθηκε ο ΣΥΡΙΖΑ.</p>
      <p>Η κ. <a href="http://www.enikos.gr/politics/686124/gennimata-mono-ena-ischyro-kinima-allagis-borei-na-petychei-tin-a">Γεννηματά </a>ανέφερε πώς δεν έγιναν όσα χρειάζεται η χώρα και αναδείχθηκαν στη διάρκεια της κρίσης, καθώς η συνταγματική αναθεώρηση δεν απάντησε σε κρίσιμα ζητήματα, όπως η αλλαγή του άρθρου 16 για την ίδρυση μη κρατικών μη κερδοσκοπικών Πανεπιστημίων, τις απαιτήσεις της κλιματικής αλλαγής και τηn προστασία της βιοποικιλότητας, ούτε για τη ανάγκη δίκαιης κατανομής του πλούτου στην εποχή της 4ης βιομηχανικής επανάστασης και της τεχνητής νοημοσύνης κ. α.</p>
      <p>Η πρόεδρος του ΚΙΝΑΛ τόνισε ότι "δεν πρόκειται να συναινέσουμε στην πρόταση που υποβαθμίζει το κύρος και την υπερκομματική αποστολή του ανώτατου άρχοντα. Ούτε φυσικά σε λύσεις που απειλούν να αλλάξουν τη φυσιογνωμία του προεδρευομένου πολιτεύματός μας". Εξήγησε ότι σωστά μεν αποσυνδέεται από τη διάλυση της Βουλής αλλά συνιστά υποβάθμιση του θεσμού να εκλέγεται σε έσχατη περίπτωση με σχετική πλειοψηφία, γιατί ευτελίζεται ο θεσμός. Επίσης, διαφώνησε με τη πρόταση του ΣΥΡΙΖΑ να εκλέγεται ο Πρόεδρος της Δημοκρατίας ακόμη και από το λαό, γιατί αυτό θα προκαλούσε δυισμό. «Το θέμα αντιμετωπίστηκε από την πλειοψηφία, υπό τον φόβο της διάλυσης της Βουλής, καταλήγοντας να προκύψει κομματικά ελεγχόμενος Πρόεδρος», υποστήριξε η κ. Γεννηματά. Ταυτόχρονα επέκρινε τον Αλέξη Τσίπρα, ως χορηγό του κ. Μητσοτάκη, επειδή με τη ψήφο του ΣΥΡΙΖΑ στην προηγούμενη Βουλή διευκόλυνε τη ΝΔ να εγκρίνει τώρα τις διατάξεις με τη πλειοψηφία που διαθέτει.</p>
      <p>Σχετικά με την αναθεώρηση του άρθρου 86 για την ποινική ευθύνη των υπουργών ανέφερε ότι είναι αναφανδόν υπέρ. «Συμφωνούμε με την κατάργηση της πρόωρης παραγραφής», υπογράμμισε, κατηγορώντας παράλληλα τον Αλέξη Τσίπρα για «επικοινωνιακά τρικ με τα οποία επιχειρεί απελπισμένο αντιπερισπασμό για την έρευνα του παραδικαστικού κυκλώματος στην αυλή του».</p>
      <p>Η κ. Γεννηματά συμφώνησε με τη ρύθμιση να περιοριστεί στο άρθρο 62 η ασυλία των βουλευτών μόνο στις πολιτικές διώξεις, ενώ για το άρθρο 54 που ρυθμίζει τη δυνατότητα ψήφου όσων πολιτών βρίσκονται στο εξωτερικό είπε ότι «είναι λάθος να μπουν όλες οι προϋποθέσεις στο Σύνταγμα αντί στον εκτελεστικό νόμο. Οι εγγεγραμμένοι στους εκλογικούς καταλόγους που βρίσκονται στο εξωτερικό πρέπει να έχουν ισοδύναμη ψήφο και τελικός στόχος παραμένει η καθιέρωση για επιστολική ψήφο», καλώντας τον πρωθυπουργό να ξαναδεί το ζήτημα.</p>
      <p>«Η αναθεώρηση αυτή, παρά τις αστοχίες και την ατολμία της, είναι η απάντηση του πολιτικού συστήματος στις προκλήσεις της νέας εποχής. Αν η απάντηση αυτή θα είναι πειστική, αποτελεσματική, βιώσιμη, μένει πλέον να αποδειχθεί. Αλλά δεν είναι από μόνη της αρκετή. Η αναθεώρηση του Συντάγματος είναι αναγκαία, αλλά όχι και ικανή συνθήκη. Ναι, έχει κορυφαία σημασία για τη λειτουργία του πολιτεύματός μας και τη διασφάλιση των δικαιωμάτων μας. Αλλά, δεν ζούμε σε συνθήκες νομικού και συνταγματικού εργαστηρίου. Η ζωή είναι εκεί έξω! Στην Κοινωνία, την Οικονομία, τη νέα γενιά. Στον κόσμο της εργασίας και της παραγωγής. Στις πολύπαθες κοινότητες των Ελλήνων, στο μέτωπο του προσφυγικού, εκεί που δοκιμάζεται ο ανθρωπισμός μας», κατέληξε η πρόεδρος του Κινήματος Αλλαγής.</p>
      <figure>
        <iframe src="https://www.youtube.com/embed/cWwNPvqchto" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/686315/simera-i-psifoforia-gia-ti-syntagmatiki-anatheorisi-oi-krisimes-d%0A%20%20%20%20%0A"/>
        <a href="http://www.enikos.gr/politics/686220/protopapas-den-akousa-kamia-protasi-enallaktiki-sti-stratigiki-ma%0A%20%20%20%20%0A"/>
        <a href="http://www.enikos.gr/politics/686197/vomva-geroulanou-prepei-na-allaxoume-igesia-sto-pasok-oti-kai-na-%0A%20%20%20%20%0A"/>
        <a href="http://www.enikos.gr/politics/686164/syntagmatiki-anatheorisi-ti-deftera-psifizontai-oi-allages-oi-kri%0A%20%20%20%20%0A"/>
        <a href="http://www.enikos.gr/politics/686075/gennimata-na-apotelesoume-tin-protasi-diakyvernisis-gia-ti-nea-al%0A%20%20%20%20%0A"/>
        <a href="http://www.enikos.gr/politics/686051/protopapas-to-pasok-paramenei-zontano-protagonistis-mesa-sto-kini%0A%20%20%20%20%0A"/>
        <a href="http://www.enikos.gr/politics/685947/syntagmatiki-anatheorisi-poly-konta-sta-300-nai-gia-tin-psifo-ton%0A%20%20%20%20%0A"/>
        <a href="http://www.enikos.gr/politics/685924/mitsotakis-h-ellada-den-einai-xefrago-ampeli-ta-synora-mas-fylass%0A%20%20%20%20%0A"/>
        <a href="http://www.enikos.gr/politics/685914/gennimata-emeis-tha-fonazoume-gia-to-prosfygiko-na-blokaroume-ako%0A%20%20%20%20%0A"/>
      </related>
    </article>
  </body>
</html>