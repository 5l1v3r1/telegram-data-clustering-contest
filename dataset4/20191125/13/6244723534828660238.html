<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/nbp-100-ton-zlota-przeniesione-do-polski/w7gt3rb"/>
    <meta property="og:site_name" content="Onet Wiadomości"/>
    <meta property="article:published_time" content="2019-11-25T13:17:23+00:00"/>
    <meta property="og:title" content="100 ton złota wróciło do Polski. &quot;Sprowadziliśmy złoto Polaków do domu&quot;"/>
    <meta property="og:description" content="O sprowadzeniu złota do Polski z Banku Anglii poinformował NBP. Będzie ono przechowywane w skarbcu banku centralnego. - Sprowadziliśmy złoto Polaków do domu. Mamy tyle złota w rezerwach, ile inne uprzemysłowione i cywilizowane kraje - powiedział szef NBP Adam Glapiński. Wartość sprowadzonego kruszcu to 18 mld zł."/>
  </head>
  <body>
    <article>
      <h1>100 ton złota wróciło do Polski. "Sprowadziliśmy złoto Polaków do domu"</h1>
      <h2>O sprowadzeniu złota do Polski z Banku Anglii poinformował NBP. Będzie ono przechowywane w skarbcu banku centralnego. - Sprowadziliśmy złoto Polaków do domu. Mamy tyle złota w rezerwach, ile inne uprzemysłowione i cywilizowane kraje - powiedział szef NBP Adam Glapiński. Wartość sprowadzonego kruszcu to 18 mld zł.</h2>
      <address><time datetime="2019-11-25T13:17:23+00:00">25 Nov 2019, 13:17</time> by <a rel="author">PAP</a></address>
      <ul>
        <li>Szef banku centralnego przyznał, że operacja przenoszenia złota była bardzo skomplikowana i wymagała pracy kilkuset pracowników NBP</li>
        <li>Glapiński powiedział, że bank nie będzie obracał złotem, ale myśli o nim jako o trwałej rezerwie. - Mamy kilkanaście miejsc w Polsce, gdzie nasze rezerwy są bezpieczne - mówił</li>
        <li>Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki</li>
      </ul>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton. Dodano, że blisko połowa polskiego złota zostanie sprowadzona do kraju i będzie przechowywana w skarbcach NBP.</p>
      <p>- Zakończyliśmy procedurę sprowadzania naszego złota do kraju. W związku z tym mogę powiedzieć, że sprowadziliśmy złoto Polaków do domu. Mamy tyle złota w rezerwach, ile inne uprzemysłowione i cywilizowane kraje - powiedział Glapiński.</p>
      <p>Szef banku centralnego przyznał, że operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja - jak wskazał - została m.in. wykonana drogą lotniczą, poprzez lotniska w Poznaniu i Warszawie. Cały proces wymagał szczegółowego przygotowania i zachowania całkowitej dyskrecji - mówił <a href="https://wiadomosci.onet.pl/adam-glapinski">Glapiński</a>.</p>
      <ul>
        <li><b>Zobacz również:</b> <a href="https://wiadomosci.onet.pl/tylko-w-onecie/nowa-ksiazka-slawomira-cenckiewicza-losy-matuszewskiego-byly-arcypolskie-zawsze-kiedy/q3f52d8">Bohater, który uratował polskie złoto i "przechytrzył nazistów". Arcypolskie losy Matuszewskiego</a></li>
      </ul>
      <p>Jak podkreślił, złoto jest niepodważalną i trwałą wartością. - Osiągnęliśmy poziom średni, jeśli chodzi o europejskie banki centralne - dodał. Prezes stwierdził, że w realizację zadania było zaangażowanych wiele osób reprezentujących Narodowy Bank Polski, Policję, Straż Graniczą, Porty Lotnicze, firmy lotniskowej obsługi naziemnej, a także Bank Anglii, firmę transportującą oraz policję brytyjską.</p>
      <p>Glapiński powiedział, że bank nie będzie obracał złotem, ale myśli o nim jako o trwałej rezerwie. Mamy kilkanaście miejsc w Polsce, które odgrywają rolę skarbca, gdzie nasze rezerwy są bezpieczne. Wartość sprowadzonego kruszcu to 18 mld zł - mówił prezes <a href="https://wiadomosci.onet.pl/nbp">NBP</a>.</p>
      <p>- W roku, w którym świętujemy stulecie polskiego złotego, jako fundamentu siły gospodarczej naszego kraju, udało się zwiększyć strategiczne rezerwy złota i podjąć działania w celu repatriacji znacznej części polskiego złota do kraju. Realizując nasze konstytucyjne, ustawowe i po prostu patriotyczne zobowiązanie nie tylko budujemy siłę gospodarczą państwa polskiego, ale też tworzymy rezerwy, które będą strzegły jego bezpieczeństwa finansowego. Taki jest światowy trend, ale także oczekiwanie polskiego społeczeństwa – ocenił Adam Glapiński.</p>
      <h3>NBP wyemituje specjalną monetę</h3>
      <p>Bank centralny przekazał, że złoto NBP jako składnik oficjalnych aktywów rezerwowych, spełnia międzynarodowe standardy czystości i ma postać sztab London Good Delivery. "Złoto NBP w Banku Anglii jest utrzymywane na tzw. allocated account, tj. każda sztaba przypisana do rachunku NBP jest jednoznacznie identyfikowalna, posiada unikatowy numer seryjny i znak rafinera. Najwyższa jakość złota NBP oraz wysokie standardy jego przechowywania zostały dodatkowo potwierdzone podczas inspekcji przeprowadzonej przez pracowników NBP w Bank of England w czerwcu br." - przekazano.</p>
      <p>Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki.</p>
      <p>
        <a href="http://grupa-onet.pulsevideo.eu/2152095.1442331155">Dlaczego Szwajcaria to dobry kierunek na zimową podróż?</a>
      </p>
      <p>(pmd)</p>
    </article>
  </body>
</html>