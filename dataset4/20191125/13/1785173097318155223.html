<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/turistii-romani-pe-locul-5-in-topul-europenilor-si-pe-locul-6-in-topul-global-al-tarilor-care-viziteaza-israelul-peste-50-000-de-turisti-romani-au-calatorit-in-israel-in-aceasta-toamna-1922404025002019111319180000"/>
    <meta property="og:site_name" content="News.ro"/>
    <meta property="article:published_time" content="2019-11-25T13:40:00+00:00"/>
    <meta property="og:title" content="Turiştii români, pe locul 5 în topul europenilor şi pe locul 6 în topul global al ţărilor care vizitează Israelul. Peste 50.000 de turişti români au călătorit în Israel în această toamnă"/>
    <meta property="og:description" content="Peste 15.000 de români au ajuns în Israel în luna octombrie iar trendul se păstreaza crescător pentru tot restul toamnei, astfel că s-a estimat că peste 50.000 de turişti români vor călători în Israel în această toamnă, atât pentru pelerinaje la locurile sfinte, cât şi pentru city break-uri în oraşe deja celebre precum Tel Aviv sau Ierusalim ori pentru a se bucura de temperaturile prietenoase şi de plajele din Eilat, conform ultimelor statistici publicate de Ministerul Turismului din Israel. România a fost principala ţară din regiune ca sursă de turişti în Israel în luna octombrie."/>
  </head>
  <body>
    <article>
      <h1>Turiştii români, pe locul 5 în topul europenilor şi pe locul 6 în topul global al ţărilor care vizitează Israelul. Peste 50.000 de turişti români au călătorit în Israel în această toamnă</h1>
      <address><time datetime="2019-11-25T13:40:00+00:00">25 Nov 2019, 13:40</time> by <a rel="author">Alina Oprea</a></address>
      <p>
        <b>Peste 15.000 de români au ajuns în Israel în luna octombrie iar trendul se păstreaza crescător pentru tot restul toamnei, astfel că s-a estimat că peste 50.000 de turişti români vor călători în Israel în această toamnă, atât pentru pelerinaje la locurile sfinte, cât şi pentru city break-uri în oraşe deja celebre precum Tel Aviv sau Ierusalim ori pentru a se bucura de temperaturile prietenoase şi de plajele din Eilat, conform ultimelor statistici publicate de Ministerul Turismului din Israel. România a fost principala ţară din regiune ca sursă de turişti în Israel în luna octombrie.</b>
      </p>
      <p>Astfel, turiştii români sunt pe locul 5 în topul europenilor şi pe locul 6 în topul global al ţărilor care vizitează Israelul.</p>
      <p>”În luna octombrie a acestui an, România a depăşit Polonia, în ceea ce priveşte numărul de persoane care au preferat ca destinaţie de călătorie Israelul, devenind astfel principala sursă de turişti din regiune - 15.000 de români au vizitat Israelul în cea de-a zecea lună a anului în curs, o creştere de 22% comparativ cu luna anterioară. Astfel, România se clasează pe locul şase mondial, fiind depăşită doar de jucătorii mari din turismul global, precum SUA, Germania, Marea Britanie, Rusia sau Franţa”, arată un comunicat al Ministerului Turismului din Israel.</p>
      <p>Vacanţele românilor în Israel durează în medie cinci zile, iar atenţia se mută treptat spre descoperirea oraşelor, cererea pentru city break-uri fiind din ce în ce mai mare.</p>
      <p>”Dacă primăvara, în preajma Paştelui Ortodox, Israelul este luat cu asalt de pelerini ce vin să viziteze şi să se roage la locurile sfinte, turiştii care vor să se bucure de temperaturi prietenoase la aproximativ 2,5 ore de zbor distanţă de România şi să evite aglomeraţia ori preţurile ceva mai piperate din perioada sărbătorilor religioase, aleg să călătorească în Israel în lunile de toamnă”, informează comunicatul.</p>
      <p>Din ianuarie şi până la finalul lunii octombrie a anului acesta, peste 100.000 de români au vizitat Israelul, cu 12% mai mult decât în aceeaşi perioadă a lui 2018. Raportat la 2017, creşterea a fost de 35%, România fiind astfel una dintre ţările cu cea mai mare creştere în clasamentul numărului de turişti ce ajung anual în Ţara Sfântă.</p>
      <p>
        <b>Peste 130.000 de turişti români în Israel</b>
      </p>
      <p>“Estimăm că până la finalul anului 2019 vom avea peste 130.000 de turişti români în Israel şi 4,5 milioane de turişti din toată lumea”, a declarat Ksenia Kobyakov, director pentru dezvoltarea de noi pieţe, în cadrul Ministerului Turismului din Israel.</p>
      <p>Conform topului “Top 25 de destinaţii din toată lumea” publicat săptămâna trecută de către TripAdvisor, oraşul cosmopolit şi totodată boem, poziţionat pe malul Mării Mediterane, Tel Aviv, se alătură destinaţiilor celebre precum Londra, Paris, Barcelona, Marrakech, New York sau Bali în preferinţele turiştilor de pretutindeni, graţie mixului reuşit de gastronomie, arhitectură, istorie şi cultură, viaţă de noapte efervescentă, dar şi kilometri întregi de plaje la cele mai înalte standarde cu care îşi întâmpină vizitatorii.</p>
      <p>”Anul 2018 comparativ cu 2016 a înregistrat o creştere cu 152% a turiştilor români, iar perspectivele rămân extrem de pozitive şi pentru 2019”, mai precizează ministerul.</p>
      <p>Israelul este o destinaţie importantă de călătorie pentru turiştii români, apreciată pentru pelerinajele organizate aici. Începând cu anul 2017, Ministerul Turismului din Israel şi-a concentrat eforturile pe promovarea oraşelor Tel Aviv şi Ierusalim ca două destinaţii de city break într-o singură vacanţă, oferind experienţe multiculturale, o viaţă de noapte intensă, delicii gastronomice şi posibilităţi pentru turismul de aventură. Aproape 100 de zboruri săptămânale leagă acum Tel Aviv şi Eilat de principalele aeroporturi din România - Bucureşti, Timişoara, Cluj, Iaşi şi Sibiu.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>