<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/biznes/uber-ostana-bez-licenz-v-nay-vazhniya-si-evropeyski-pazar"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-25T13:21:03+00:00"/>
    <meta property="og:title" content="Uber остана без лиценз в най-важния си европейски пазар"/>
    <meta property="og:description" content="Лондонският транспортен регулатор не поднови днес лиценза за дейност на Uber в британската столица, предадоха световните агенции."/>
  </head>
  <body>
    <article>
      <h1>Uber остана без лиценз в най-важния си европейски пазар</h1>
      <address>
        <time datetime="2019-11-25T13:21:03+00:00">25 Nov 2019, 13:21</time>
      </address>
      <p>Лондонският транспортен регулатор не поднови днес лиценза за дейност на Uber в британската столица, предадоха световните агенции.</p>
      <p>Службата, отговаряща за транспорта в британската столица, Transport for London -TfL, се аргументира с това, че компанията е допуснала няколко нарушения, които са изложили на риск пътниците и тяхната сигурност, отбелязва Асошиейтед прес.</p>
      <p>Лицензът на Uber изтича днес.</p>
      <p>Uber обеща ще обжалва решението. Това трябва да стане в срок от 21 дни. Компанията ще може да продължи да работи, докато тече обжалването, предаде БТА.</p>
      <p>Макар компанията да се е ангажирала с решаване на посочените въпроси, службата не е убедена, че подобни проблеми няма да се появят отново в бъдеще.</p>
      <p>По тази причина TfL е на мнение, че Uber не отговаря на изискванията в момента.</p>
      <p>Uber посочи в изявление, че решението да не бъде подновен лицензът в Лондон е "необичайно и неправилно".</p>
      <p>През 2017 година транспортната служба отхвърли искането на Uber за подновяване на лиценза заради пропуски в докладването на сериозни нарушения и при проверката на шофьорите, което доведе до съдебно дело, припомня Ройтерс.</p>
      <p>През 2018 година съдия даде на Uber изпитателен 15-месечен лиценз, изтичащ през септември, след като компанията направи някои промени в бизнес модела си в Лондон, който е най-важният й европейски пазар.</p>
      <p>TfL през септември удължи с два месеца лиценза на Uber и наложи още изисквания, засягащи превоза, застраховките и проверката на документите на шоьорите.</p>
      <related>
        <h4>още по темата</h4>
        <a href="https://www.manager.bg/svyat/uber-pusna-probno-prevoz-na-ptnici-s-korabche-v-lagos"/>
        <a href="https://www.manager.bg/svyat/obviniha-inzhener-na-google-v-krazhba-na-trgovski-tayni-prodadeni-na-uber"/>
        <a href="https://www.manager.bg/komentari/zagubite-na-uber-i-lyft-drzhat-konkurentite-na-distanciya"/>
      </related>
    </article>
  </body>
</html>