<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2824975-novij-golova-cerniveckoi-oda-poobicav-pidtrimuvati-biznes-ta-borotis-z-korupcieu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:46:00+00:00"/>
    <meta property="og:title" content="Новий голова Чернівецької ОДА пообіцяв підтримувати бізнес та боротись з корупцією"/>
    <meta property="og:description" content="Новий голова Чернівецької ОДА проситиме Президента відзначити державними нагородами підприємців, які створять тисячу нових робочих місць в області."/>
  </head>
  <body>
    <article>
      <h1>Новий голова Чернівецької ОДА пообіцяв підтримувати бізнес та боротись з корупцією</h1>
      <h2>Новий голова Чернівецької ОДА проситиме Президента відзначити державними нагородами підприємців, які створять тисячу нових робочих місць в області.</h2>
      <address>
        <time datetime="2019-11-25T13:46:00+00:00">25 Nov 2019, 13:46</time>
      </address>
      <p>Про це Сергій Осачук заявив нід час своєї першої промови на посаді голови Чернівецької облдержадміністрації, повідомляє кореспондент Укрінформу.</p>
      <p>"Ми сформуємо компетентну, ефективну, енергійну команду управлінців, які надихатимуть на позитивні зміни в Чернівецькій області. Ми станемо для всіх адвокатами і захисниками. Ми приберемо з вашого шляху всі штучні бар’єри, які дотепер заважали розвивати <a href="https://www.ukrinform.ua/tag-biznes">бізнес</a> та підприємництво. Сьогодні ми віддаємо шану українським воїнам, військовослужбовцям, які зі зброєю в руках боронять українську державу. Але з такою самою шаною ми ставимося до кожного, хто створює нові робочі місця. Вони роблять не менший внесок у зміцнення України, аніж солдати. Кожного, хто створить сто нових робочих місць із офіційним працевлаштуванням ми відзначимо крайовими нагородами. А кожного, хто створить тисячу нових робочих місць у нашій області, я особисто буду просити Президента України відзначити державними нагородами" - сказав Осачук.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2824804-predstavili-novogo-golovu-cerniveckoi-oda-sergia-osacuka.html">Представили нового голову Чернівецької ОДА Сергія Осачука</a>
      </blockquote>
      <p>Також він вважає, що в області високий рівень тіньової економіки, оскільки Буковина є регіоном із найнижчою заробітною платою в Україні.</p>
      <p>"Високий рівень тіньової економіки є вираженням недовіри людей до держави. Коли кожен виживає як може, створює свій паралельний світ. І якраз подолання цього дисбалансу, неухильне повернення бізнесу, роботодавців у легальну площину є пріоритетним завданням та викликом для нас усіх з вами. Адже це стане свідченням лояльності та патріотизму до української держави, до українського народу. Цей процес не може бути дорогою з одностороннім рухом. Це рух назустріч одне одному. Тому всі незаконні, корупційні, впливи та схеми повинні залишитися у минулому. Ми живемо у прозорому світі, нічого не вдасться приховати. І довіру до держави можна повернути тільки суворо дотримуючись верховенства права і справедливості до всіх", - додав новопризначений голова Чернівецької ОДА.</p>
      <p>Як повідомляв Укрінформ, сьогодні 25 листопада у Чернівцях представили нового голову ОДА. Ним став почесний консул Австрії у Чернівцях Сергій Осачук.</p>
      <p>Фото: liga.net</p>
    </article>
  </body>
</html>