<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807457/%D8%A8%D8%A7%D8%B2%D8%AF%D8%A7%D8%B4%D8%AA-%DB%B8-%D9%81%D8%B9%D8%A7%D9%84-%D9%81%D8%B1%D9%87%D9%86%DA%AF%DB%8C-%D9%88-%D9%86%D9%88%DB%8C%D8%B3%D9%86%D8%AF%D9%87-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:34:00+00:00"/>
    <meta property="og:title" content="بازداشت ۸ فعال فرهنگی و نویسنده در عربستان"/>
    <meta property="og:description" content="منابعی در عربستان سعودی از بازداشت هشت فعال فرهنگی، حقوقی و نویسنده در این کشور خبر دادند."/>
  </head>
  <body>
    <article>
      <h1>بازداشت ۸ فعال فرهنگی و نویسنده در عربستان</h1>
      <h2>منابعی در عربستان سعودی از بازداشت هشت فعال فرهنگی، حقوقی و نویسنده در این کشور خبر دادند.</h2>
      <address>
        <time datetime="2019-11-25T13:34:00+00:00">25 Nov 2019, 13:34</time>
      </address>
      <p>به گزارش گروه بین‌الملل خبرگزاری دانشجو، منابعی در عربستان سعودی خبر داده‌اند که حکومت سعودی هفته گذشته هشت نفر را که اغلب آن‌ها از فعالان فرهنگی و نویسنده و فعال حقوقی بودند را بازداشت کرده است.<br/><br/>این منابع به خبرگزاری رویترز گفتند که پلیس سعودی این افراد را در خانه‌هایشان در ریاض و جده بازداشت کرده است و دلیل آن هنوز مشخص نیست.<br/><br/>به نوشته رویترز، دفتر ارتباطات دولت سعودی هنوز به سؤال این خبرگزاری در خصوص بازداشت‌ها پاسخی نداده است.<br/><br/>به گفته این منابع، بازداشت شدگان از افراد معروف یا فعالان مطرح نبودند. برخی از آن‌ها فعالان فرهنگی بودند که گاهی در نشریه‌ها، مقاله می‌نوشتند یا در برنامه‌های تلویزیونی شرکت می‌کردند و باقی نیز کارمند بودند.<br/><br/>این بازداشت‌ها در حالی صورت می‌گیرد که دولت سعودی وجود زندانیان سیاسی در عربستان را قبول ندارد و همزمان به گفته رویترز برخی مسئولان سعودی چنین بازداشت‌هایی را برای حفظ امنیت کشور ضروری می‌دانند.<br/><br/>در فروردین ماه گذشته نیز دولت سعودی هشت نفر از جمله دو شهروند آمریکایی را به اتهام حمایت از زنان زندانی، بازداشت کرده بود.<br/><br/>از سوی دیگر بازداشت‌های اخیر در حالی صورت می‌گیرد که دولت سعودی خود را آماده میزبانی از نشست کشور‌های عضو «گروه ۲۰» در اول دسامبر آتی (۱۰ آذر) می‌کند و همزمان تلاش دارد از انتقادات بین‌المللی در خصوص نقض حقوق بشر در این کشور بکاهد. انتقاداتی که با قتل «جمال خاشقچی» در سال گذشته و بازداشت فعالان حقوق زن و اعدام ده‌ها فعال شیعی و همچنین جنگ پنج ساله یمن، دولت سعودی را در تنگنای شدیدی قرار داده است.</p>
    </article>
  </body>
</html>