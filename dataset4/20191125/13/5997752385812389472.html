<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/sport/fudbal/milojevic-bajern-je-veliki-ali-nikog-se-ne-plasimo_1070159.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="Милојевић: Бајерн је велики, али никог се не плашимо"/>
    <meta property="og:description" content="Тренер фудбалера Црвене звезде Владан Милојевић рекао је данас да ће његов тим учинити све да изненади велики Бајерн у мечу Лиге шампиона у Београду."/>
  </head>
  <body>
    <article>
      <h1>Милојевић: Бајерн је велики, али никог се не плашимо</h1>
      <h2>БЕОГРАД - Тренер фудбалера Црвене звезде Владан Милојевић рекао је данас да ће његов тим учинити све да изненади велики Бајерн у мечу Лиге шампиона у Београду.</h2>
      <address>
        <time datetime="2019-11-25T13:55:00+00:00">25 Nov 2019, 13:55</time>
      </address>
      <p>"Долази нам у госте велика екипа, једна од најбољих на свету. Даћемо све од себе да пружимо најбољу игру у спектаклу. Надам се пуном стадиону, да нас навијачи носе 90 минута. Видећемо за колико ће то бити довољно", рекао је Милојевић на конференцији за медије на стадиону "Рајко Митић".</p>
      <figure>
        <img src="http://www.rtv.rs/sr_ci/sport/fudbal/slike/2019/11/25/vladan-milojevic-fk-crvena-zvezda.jpg"/>
        <figcaption>Танјуг (Филип Краинчанић)</figcaption>
      </figure>
      <p>Дуел са гигантом из Баварске, други у сезони након пораза 3:0, због повреде пропушта Милан Павков, док је Душан Јованчић неизвестан.</p>
      <p>"Да ли смо превише респектовали Бајерн и Тотенхем? Ово није позориште да сами имате представу, ту је и противник. Увек може боље, али још нисмо на нивоу тих великих екипа", рекао је Милојевић, подсетивши да ће адут Звезде бити велика подршка са трибина.</p>
      <p>Према његовим речима привилегија је играти против тимова као што су Бајерн и Тотенхем.</p>
      <p>"Нојер, Сон, Левандовски, само да их видите. За две године у Лиги шампиона долазили су светски асови, поједини су видели први пут Београд, као и легендарну "Маракану".</p>
      <figure>
        <img src="http://www.rtv.rs/sr_ci/sport/fudbal/slike/2019/11/25/milojevic42.jpg"/>
        <figcaption>EPA-EFE/KOCA SULEJMANOVIC</figcaption>
      </figure>
      <p>Милојевић открива да не жели да се бави калкулацијама и евентуалном победом која би вероватно значила останак у Европи.</p>
      <p>"Стварно се не плашим ничега. Преузимам на себе све, па шта буде", закључио је Милојевић, уз констатацију да се Бајерн разликује од одласка хрватског тренера Ника Ковача и сада играју директније.</p>
      <p>Утакмица 5. кола Б групе Лиге шампиона Црвена звезда - Бајерн игра се сутра на стадиону "Рајко Митић" од 21 сат.</p>
      <figure>
        <iframe src="https://www.youtube.com/embed/ywAicekNMsQ" width="560" height="314" data-service="Youtube" scrolling="no"/>
      </figure>
    </article>
  </body>
</html>