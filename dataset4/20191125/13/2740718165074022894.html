<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/baltasis-kaspinas-prezidento-atlape-ir-oranzine-spalva-apsviesta-prezidentura-kovos-su-smurtu-simboliai.1c6bf0fb-0f87-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="Baltasis kaspinas Prezidento atlape ir oranžine spalva apšviesta Prezidentūra – kovos su smurtu simboliai"/>
    <meta property="og:description" content="Minint Tarptautinę kovos su smurtu prieš moteris dieną, Lietuvos Respublikos Prezidentas Gitanas Nausėda šiandien į atlapą įsisegė baltąjį kaspiną, tuo reikšdamas netoleranciją smurtui prieš moteris ir mergaites ir solidarizuodamasis su pasauliniu vyrų judėjimu, siekiančiu užkirsti tam kelią. Baltuoju kaspinu šiandien pasipuošė ir daugelis Prezidento patarėjų."/>
  </head>
  <body>
    <article>
      <h1>Baltasis kaspinas Prezidento atlape ir oranžine spalva apšviesta Prezidentūra – kovos su smurtu simboliai</h1>
      <address><time datetime="2019-11-25T13:55:00+00:00">25 Nov 2019, 13:55</time> by <a rel="author">Žmonės.lt</a></address>
      <p>
        <b>Minint Tarptautinę kovos su smurtu prieš moteris dieną, Lietuvos Respublikos Prezidentas Gitanas Nausėda šiandien į atlapą įsisegė baltąjį kaspiną, tuo reikšdamas netoleranciją smurtui prieš moteris ir mergaites ir solidarizuodamasis su pasauliniu vyrų judėjimu, siekiančiu užkirsti tam kelią. Baltuoju kaspinu šiandien pasipuošė ir daugelis Prezidento patarėjų.</b>
      </p>
      <p>„Tarptautinę kovos su smurtu prieš moteris dieną dar kartą patvirtinkime savo įsipareigojimą kartą ir visiems laikams nutraukti smurtą prieš moteris ir mergaites. Ši gėdinga realybė turi likti istorine atgyvena. Mūsų gerovės valstybės vizija – tai šalis be smurto, kurioje žmogaus teisių ir lygių galimybių užtikrinimas yra kertinis viso ko pamatas“, – teigė Prezidentas.</p>
      <p>„Baltojo kaspino“ kampanija prasidėjo 1991 m. Kanadoje, vėliau išplito Europoje ir visame pasaulyje, šiuo metu apima daugiau nei 60 šalių. Vis daugiau vyrų supranta, kad moterų ir mergaičių saugumas yra ne tik jų pačių, bet ir vyrų rūpestis. Vyrai ir berniukai, segėdami baltus kaspinus ir įsitraukdami į šią kampaniją, viešai išreiškia įsipareigojimą niekada nevartoti smurto prieš moteris ir mergaites, nepateisinti jo ir apie jį nenutylėti. Nepritarimo smurtui simboliu pasirinktas baltas kaspinas.</p>
      <p>Baltojo kaspino vyrų judėjimas siekia skatinti sveikus, pagarbius tarpusavio santykius, lyčių lygybę ir ugdyti pozityvų, tikrąjį vyriškumą. Pasak kampanijos ambasadorių, tik silpnieji smurtauja prieš moteris, ir juos stabdyti – stiprių, neabejingų vyrų, siekiančių saugaus pasaulio savo žmonoms, mamoms, dukroms, seserims ir visai visuomenei, pareiga.</p>
      <p>Taip pat Prezidentūra pirmadienį 17 val. prisijungs prie Jungtinių Tautų inicijuotos tarptautinės kampanijos „Nuspalvink pasaulį oranžine spalva“ (<i>Orange the World</i>). Oranžinė – nepritarimo bet kokiam smurtui spalva, simbolizuojanti šviesesnę ateitį. Šiemet oranžine spalva nušvis ir Užsienio reikalų ministerija, Socialinės apsaugos ir darbo ministerija, Prancūzijos, Rumunijos, Japonijos ambasados Lietuvoje, taip pat „Europos namai“, o Vilniaus savivaldybė apšvies Žvėryno tiltą. Taip Lietuva simboliškai prisijungs prie Europos Komisijos būstinės Briuselyje, ryškiai atkreipdama dėmesį į ateities be smurto prieš moteris svarbą. „Tik kartu mes esame matomi!“, – skelbia kampanijos šūkis.</p>
      <p>Pasak Prezidento, smurtas artimoje aplinkoje yra prigimtinių žmogaus teisių pažeidimas, kuris ypač neigiamai veikia asmenų, šeimų, bendruomenių, miestų ir miestelių, visuomenės ir visos tautos gerovę bei sukuria neigiamų sisteminių – tiek ekonominių, tiek socialinių – pasekmių visai valstybei.  Todėl ši problema reikalauja visų mūsų ypatingo dėmesio ir susitelkimo ieškant rezultatyvių sprendimų.</p>
    </article>
  </body>
</html>