<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626230/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6-%E0%A6%AD%E0%A7%8D%E0%A6%B0%E0%A6%AE%E0%A6%A3%E0%A7%87-%E0%A6%B8%E0%A6%A4%E0%A6%B0%E0%A7%8D%E0%A6%95%E0%A6%AC%E0%A6%BE%E0%A6%B0%E0%A7%8D%E0%A6%A4%E0%A6%BE-%E0%A6%B9%E0%A7%8D%E0%A6%B0%E0%A6%BE%E0%A6%B8-%E0%A6%95%E0%A6%B0%E0%A7%87%E0%A6%9B%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T13:18:00+00:00"/>
    <meta property="og:title" content="বাংলাদেশ ভ্রমণে সতর্কবার্তা হ্রাস করেছে অস্ট্রেলিয়া"/>
    <meta property="og:description" content="বাংলাদেশ ভ্রমণে সতর্কবার্তা হ্রাস করেছে অস্ট্রেলিয়া সরকার। এখন থেকে অস্ট্রেলিয়ার নাগরিকেরা কোনো রকম বাধা-নিষেধ ছাড়া বাংলাদেশ ভ্রমণ করতে পারবেন। এমনটি-ই জানিয়েছে অস্ট্রেলিয়ার পররাষ্ট্র দপ্তর। আজ সোমবার অস্ট্রেলিয়ার পররাষ্ট্র দপ্তরের ওয়েবসাইটে এই হ্রাসকৃত সতর্কবার্তা তুলে ধরা হয়।"/>
  </head>
  <body>
    <article>
      <h1>বাংলাদেশ ভ্রমণে সতর্কবার্তা হ্রাস করেছে অস্ট্রেলিয়া</h1>
      <address><time datetime="2019-11-25T13:18:00+00:00">25 Nov 2019, 13:18</time> by <a rel="author">কাউসার খান, সিডনি, অস্ট্রেলিয়া</a></address>
      <p>বাংলাদেশ ভ্রমণে সতর্কবার্তা হ্রাস করেছে অস্ট্রেলিয়া সরকার। এখন থেকে অস্ট্রেলিয়ার নাগরিকেরা কোনো রকম বাধা-নিষেধ ছাড়া বাংলাদেশ ভ্রমণ করতে পারবেন। তবে এখনো রাজনৈতিক সহিংসতা ও অপহরণের হুমকির কারণে পার্বত্য চট্টগ্রাম অঞ্চলে ভ্রমণ প্রয়োজনীয়তা পুনর্বিবেচনা করার জন্য অস্ট্রেলিয়ার নাগরিকদের পরামর্শ দিয়ে রেখেছে দেশটির পররাষ্ট্র দপ্তরের ভ্রমণ পরামর্শ বিভাগ।</p>
      <p>আজ সোমবার অস্ট্রেলিয়ার পররাষ্ট্র দপ্তরের ওয়েবসাইটে এই হ্রাসকৃত সতর্কবার্তা তুলে ধরা হয়। এর আগে বাংলাদেশে সন্ত্রাসী হামলার বড় ধরনের হুমকি আছে উল্লেখ করে অস্ট্রেলিয়ার নাগরিকদের বাংলাদেশে বিশেষ প্রয়োজন না হলে ভ্রমণ না করার সতর্কতা জারি ছিল।</p>
      <p>আগে অস্ট্রেলিয়ার সতর্কতার স্তরে আফগানিস্তান, পাকিস্তান, কঙ্গো, সুদান, নাইজেরিয়া, সোমালিয়া প্রভৃতি দেশের সঙ্গে ছিল বাংলাদেশের নাম। এখন ফ্রান্স, মেক্সিকো, বেলজিয়াম, কুয়েত, ফিলিপাইন, ভারত প্রভৃতি দেশের সতর্কতার স্তরে রয়েছে বাংলাদেশ। ফলে, বাংলাদেশ-অস্ট্রেলিয়ার সম্পর্ক উন্নয়ন হবে বলে আশাবাদী কূটনৈতিক বিশেষজ্ঞরা।</p>
      <p>বাংলাদেশ ভ্রমণে সতর্কবার্তা হ্রাস করায় অস্ট্রেলিয়াতে অবস্থিত বাংলাদেশ হাই কমিশন খুব-ই উচ্ছ্বসিত। দেশটিতে নিযুক্ত বাংলাদেশের হাইকমিশনার মোহাম্মদ সুফিউর রহমান বলেন, ‘আমরা অনেক দিন ধরেই এটা নিয়ে কাজ করছিলাম। যখন খবরটা পেলাম সবাই খুশি হয়েছি। বাংলাদেশের জন্য এটা সত্যিই একটি দুর্দান্ত অর্জন। এখন দু দেশের মধ্যে যাতায়াত বাড়বে। ফলে স্বাভাবিকভাবেই ব্যবসা, শিক্ষা, পর্যটন সকল কিছুতেই একটা ইতিবাচক প্রভাব পড়বে।’</p>
    </article>
  </body>
</html>