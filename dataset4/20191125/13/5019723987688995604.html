<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/entertainment/2019/11/25/veyil-movie-director-sarath-menon-about-shane-nigam-web-plus.html"/>
    <meta property="og:site_name" content="Manoramanews"/>
    <meta property="article:published_time" content="2019-11-25T13:21:45+00:00"/>
    <meta property="og:title" content="ഞാൻ കാത്തിരിക്കാം ഷെയ്ൻ..; എനിക്ക് സിനിമ പൂർത്തിയാക്കണം; ഇടറി ശരത്; അഭിമുഖം"/>
    <meta property="og:description" content="'എനിക്ക് എല്ലാത്തിനെക്കാളും വലുത് സിനിമയാണ്. ഇത് എനിക്ക് പൂർത്തിയാക്കണം. സിനിമ തിയറ്ററിലെത്തണം...' മുറിഞ്ഞു പോകുന്ന വാക്കുകൾക്ക് ഇടയിൽ ഇത്രയുമായിട്ടും സ്വപ്നം കാണുന്ന സിനിമാപ്രേമി തെളിഞ്ഞുനിൽക്കുന്നു. വെയിൽ എന്ന സിനിമയുടെ സംവിധായകൻ ശരത്തിന്റെ വാക്കുകളാണിത്. വിവാദങ്ങളിൽ നിന്നും വിവാദങ്ങളിലേക്ക്. Shane Nigam. Sarath Menon. Veyil Film."/>
  </head>
  <body>
    <article>
      <h1>ഞാൻ കാത്തിരിക്കാം ഷെയ്ൻ..; എനിക്ക് സിനിമ പൂർത്തിയാക്കണം; ഇടറി ശരത്; അഭിമുഖം</h1>
      <address><time datetime="2019-11-25T13:21:45+00:00">25 Nov 2019, 13:21</time> by <a rel="author">https://www.facebook.com/manoramanews</a></address>
      <p>‘എനിക്ക് എല്ലാത്തിനെക്കാളും വലുത് സിനിമയാണ്. ഇത് എനിക്ക് പൂർത്തിയാക്കണം. സിനിമ തിയറ്ററിലെത്തണം...’ മുറിഞ്ഞു പോകുന്ന വാക്കുകൾക്ക് ഇടയിലും ശരത്ത് എന്ന സംവിധായകനിൽ, സ്വപ്നം കാണുന്ന സിനിമാപ്രേമി ഇപ്പോഴും തെളിഞ്ഞുനിൽക്കുന്നു. വെയിൽ എന്ന സിനിമയുടെ സംവിധായകൻ ശരത്തിന്റെ വാക്കുകളാണിത്. വിവാദങ്ങളിൽ നിന്നും വിവാദങ്ങളിലേക്ക് വെയിൽ എന്ന സിനിമ ചൂടാവുകയാണ്. ഇന്ന് നടൻ ഷെയ്ൻ നിഗം താടിയും മുടിയും മീശയും കളഞ്ഞ് പുതിയ ചിത്രം പങ്കുവച്ചപ്പോൾ കണ്ണുനിറഞ്ഞത് ഇൗ സംവിധായകന്റേയാണ്. </p>
      <p>‘ഒരുപാട് പേരുടെ കണ്ണീരിലും വിയർപ്പിലും കെട്ടിപ്പടുത്തതാണ് സിനിമ. അതുനശിപ്പിക്കാൻ നോക്കിയാൽ സഹിക്കില്ല..’എന്ന് ദേഷ്യത്തോടെ  എന്ന ഉദയനാണ് താരം എന്ന സിനിമയിലെ ഉദയൻ എന്ന കഥാപാത്രത്തിന് പറയാം. എന്നാൽ അത്തരം സാഹചര്യത്തിലൂടെ കടന്നുപോകുമ്പോഴും ശരത് പക്വതയോടെ പറയുന്നു. ‍ഞാൻ കാത്തിരിക്കാം ഷെയ്ൻ.. ഇൗ സിനിമ നമുക്ക് പൂർത്തിയാക്കണം. മനോരമ ന്യൂസ് ഡോട്ട്കോമിനോട് ശരത്ത് പറയുന്നു.</p>
      <p>‘ഇനി തിരക്കഥ മാറ്റിയെഴുതാൻ കഴിയില്ല. ചിത്രീകരിക്കാനുള്ളത് കുറച്ച് സീനുകളാണ്. അതും തുടർച്ചയുള്ള സീനുകൾ. അതേ ലുക്കിൽ തന്നെ ഷെയ്നെ കിട്ടിയെങ്കിൽ മാത്രമേ എനിക്ക് അത് െചയ്യാൻ കഴിയൂ. ഒട്ടേറെ പ്രശ്നങ്ങൾ മുൻപും ഉണ്ടായിട്ടുണ്ട്. ഇപ്പോൾ തലയുടെ രണ്ടു വശത്തെ മുടിയും കളഞ്ഞ ചിത്രമാണ് അദ്ദേഹം പങ്കുവച്ചിരിക്കുന്നത്. ഇൗ രൂപത്തിൽ ആ കഥാപാത്രത്തെ സങ്കൽപ്പിക്കാൻ കഴിയില്ല. തിരക്കഥ മാറ്റി ഇൗ രൂപത്തിലേക്ക് എത്തുന്ന സീനുകൾ എഴുതി ചേർക്കാനും കഴിയില്ല. കാരണം ഇതുവരെ ഷൂട്ട് ചെയ്ത് വച്ചിരിക്കുന്ന സീനുകളുടെ തുടർച്ചയാണ് ഇനി ഉള്ളത്. അതുകൊണ്ട് കാത്തിരിക്കുക മാത്രമാണ് ഇനി വഴി. </p>
      <p>നാലുവർഷം മുൻപ് ഷെയ്നോട് ഇൗ കഥ പറഞ്ഞതാണ്. അന്നുമുതൽ ഒരുപാട് കാര്യങ്ങളിൽ അദ്ദേഹം ഇൗ സിനിമയോട് സഹകരിച്ചിട്ടുണ്ട്. പക്ഷേ ഇപ്പോൾ അദ്ദേഹം എന്താണ് ഇങ്ങനെയെന്ന് അറിയില്ല. അദ്ദേഹമില്ലാതെ ഇൗ സിനിമ പൂർത്തിയാക്കാൻ കഴിയില്ല. പൂർണമായും ഷെയ്നാണ് ഇൗ സിനിമയുടെ എല്ലാം. 85 ശതമാനവും ഷൂട്ട് തീർന്നതാണ്. അവശേഷിക്കുന്ന സീനുകൾ കൂടി അതേ ഗെറ്റപ്പിൽ എടുത്തെങ്കിൽ മാത്രമേ ഇൗ സിനിമ പുറത്തെത്തിക്കാൻ കഴിയൂ.</p>
      <p>ഒരുപാട് നിർമാതാക്കളെ കണ്ടതിന് ശേഷമാണ് ജോബി ജോർജ് നിർമാണം ഏറ്റെടുത്തത്. അദ്ദേഹം ഒരുപാട് പണം ഇതിനോടകം ചെലവഴിച്ചു. മറ്റു താരങ്ങളുടെ ഡേറ്റ് ഒക്കെ പ്രശ്നമാകും. പക്ഷേ കാത്തിരിക്കുകയല്ലാതെ വേറെ വഴിയില്ല. കുറച്ച് വർഷം കഴിയുമ്പോൾ ഇൗ വിവാദം ആരും ഒാർക്കില്ല. സിനിമ അന്നും നിലനിൽക്കും. എനിക്കറിയില്ല എങ്ങനെ മുന്നോട്ടുപോകണമെന്ന്. ഷെയ്ൻ ഇതുവരെ എന്നെ വിളിച്ചിട്ടില്ല. എനിക്ക് സിനിമ ചെയ്തേ പറ്റൂ. എന്റെ സ്വപ്നമാണ്..കാത്തിരിക്കാം. ’ ശരത്ത് പറയുന്നു.  </p>
    </article>
  </body>
</html>