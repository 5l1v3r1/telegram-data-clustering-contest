<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189064/"/>
    <meta property="og:site_name" content="Janam TV"/>
    <meta property="article:published_time" content="2019-11-25T13:01:25+00:00"/>
    <meta property="og:title" content="ടെലഗ്രാം ആപ്പ് തീവ്രവാദികളുടെ രഹസ്യ സങ്കേതം; നിയന്ത്രണം ഏര്‍പ്പെടുത്തണമെന്ന് ഹൈക്കോടതിയില്‍ പൊലീസിന്റെ ആവശ്യം"/>
    <meta property="og:description" content="കൊച്ചി: മൊബൈല്‍ ആപ്ലിക്കേഷന്‍ ടെലഗ്രാം നിയന്ത്രിക്കണമെന്ന് കേരളാ പൊലീസ്. തീവ്രവാദികള്‍ രഹസ്യ സന്ദേശങ്ങള്‍ കൈമാറാന്‍ ടെലഗ്രാം ഉപയോഗിക്കുന്നുണ്ടെന്ന"/>
  </head>
  <body>
    <article>
      <h1>ടെലഗ്രാം ആപ്പ് തീവ്രവാദികളുടെ രഹസ്യ സങ്കേതം; നിയന്ത്രണം ഏര്‍പ്പെടുത്തണമെന്ന് ഹൈക്കോടതിയില്‍ പൊലീസിന്റെ ആവശ്യം</h1>
      <address><time datetime="2019-11-25T13:01:25+00:00">25 Nov 2019, 13:01</time> by <a rel="author">Janam TV Web Desk</a></address>
      <p>കൊച്ചി: മൊബൈല്‍ ആപ്ലിക്കേഷന്‍ ടെലഗ്രാം നിയന്ത്രിക്കണമെന്ന് കേരളാ പൊലീസ്. തീവ്രവാദികള്‍ രഹസ്യ സന്ദേശങ്ങള്‍ കൈമാറാന്‍ ടെലഗ്രാം ഉപയോഗിക്കുന്നുണ്ടെന്ന കണ്ടെത്തലിനെ തുടര്‍ന്നാണ് ആപ്ലിക്കേഷന്‍ നിയന്ത്രിക്കുന്നതില്‍ ഇടപെടല്‍ ഉണ്ടാകണമെന്ന് പൊലീസ് ഹൈക്കോടതിയില്‍ ആവശ്യപ്പെട്ടത്. കോഴിക്കോട് സ്വദേശിയുടെ പൊതു താല്‍പര്യ ഹര്‍ജിയില്‍ ലഭിച്ച നോട്ടീസിന് നല്‍കിയ മറുപടി സത്യവാങ്മൂലത്തിലാണ് കേരളാ പൊലീസ് കോടതിയെ ഇക്കാര്യം ബോധിപ്പിച്ചത്.</p>
      <p>കുട്ടികളുടെ അശ്ലീല വീഡിയോ കൈമാറുന്നതിനും ചലച്ചിത്രങ്ങള്‍ അനധികൃമായി ഡൗണ്‍ലോഡ് ചെയ്യുന്നതിനും ലഹരി കൈമാറ്റം ഉള്‍പ്പെടെയുള്ള എല്ലാ നിയമ വിരുദ്ധ പ്രവര്‍ത്തനങ്ങള്‍ക്കും ടെലഗ്രാമാണ് ഉപയോഗിക്കുന്നത്. ടെലഗ്രാമിലൂടെയുള്ള സന്ദേശങ്ങള്‍ കടുത്ത രഹസ്യ സ്വഭാവം സൂക്ഷിക്കുന്നവയാണ്.</p>
      <p>ഇത് ഉപയോഗിക്കുന്നവരുടെ വിവരങ്ങള്‍ നല്‍കാന്‍ ഉടമകള്‍ തയ്യാറാകാത്തതാണ് നേരിടുന്ന പ്രധാന വെല്ലുവിളിയെന്നും പൊലീസ് പറഞ്ഞു. രാജ്യത്തെ നിയമങ്ങള്‍ പാലിക്കാന്‍ ടെലഗ്രാം ആപ്ലിക്കേഷന്റെ പിന്നിലുള്ളവര്‍ക്കും ബാധ്യതയുണ്ട്. അതിനായി യുക്തമായ ഇടപെടല്‍ നടത്തണമെന്നും ആപ്പിന് അനുമതി നല്‍കിയവരാണ് ഇതിനായി ഇടപെടല്‍ നടത്തേണ്ടതെന്നും പൊലീസ് കോടതിയെ അറിയിച്ചു.</p>
      <p>ടെലഗ്രാം ഉപയോഗിക്കുന്നവരുടെ പേരു മാത്രമാണ് ആപ്പ് പരിശോധിക്കുമ്പോള്‍ ലഭിക്കുക. ആപ്പില്‍ അംഗമായവരുടെ വിവരങ്ങള്‍ ആവശ്യപ്പെട്ടാല്‍ അത് നല്‍കാന്‍ സര്‍വ്വീസ് പ്രൊവൈഡര്‍മാര്‍ തയ്യാറാകുന്നില്ല. ആപ്പ് ഉപയോഗിക്കുന്നവരുടെ രജിസ്‌ട്രേഡ് മൊബൈല്‍ നമ്പറും ആപ്പില്‍ നിന്നും ലഭിക്കുന്നില്ല.</p>
      <p>ക്രമിനലുകള്‍ ആപ്പില്‍ നുഴഞ്ഞു കയറിയിട്ടുണ്ട്. അതിനാല്‍ ആപ്പിന്റെ പ്രവര്‍ത്തനം നിയന്ത്രിക്കാന്‍ ഇടപെടല്‍ ഉണ്ടാകണമെന്നാണ് പൊലീസ് പറയുന്നത്. പൊലീസ് ഔദ്യോഗികമായി ഇവരില്‍ നിന്നും ഉപയോക്താക്കളുടെ വിവരം തേടിയെങ്കിലും മറുപടി ലഭിക്കുന്നില്ലെന്നും പൊലീസ് കോടതിയെ അറിയിച്ചു.</p>
    </article>
  </body>
</html>