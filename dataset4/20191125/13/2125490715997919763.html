<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/11/177730/"/>
    <meta property="og:site_name" content="Doctors Only"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="מעצמה פלסטית: מדי יום נערכים בישראל כ-184 ניתוחים פלסטיים"/>
    <meta property="og:description" content="מנתונים עדכניים של האיגוד הישראלי לכירורגיה פלסטית ואסתטית עולה: 67 אלף ישראלים עברו ניתוח פלסטי במערכת הציבורית והפרטית בשנה האחרונה"/>
  </head>
  <body>
    <article>
      <h1>מעצמה פלסטית: מדי יום נערכים בישראל כ-184 ניתוחים פלסטיים</h1>
      <h2>מנתונים עדכניים של האיגוד הישראלי לכירורגיה פלסטית ואסתטית עולה: 67 אלף ישראלים עברו ניתוח פלסטי במערכת הציבורית והפרטית בשנה האחרונה</h2>
      <address><time datetime="2019-11-25T13:00:00+00:00">25 Nov 2019, 13:00</time> by <a rel="author">מערכת דוקטורס אונלי</a></address>
      <p>בשנת 2019 בוצעו בישראל כ-476 אלף הליכים אסתטיים וכ-67 אלף ישראלים עברו ניתוח פלסטי במערכת הציבורית והפרטית, שהם כ-184 ניתוחים פלסטיים וכ-1,304 הליכים אסתטיים המתבצעים מדי יום. שלושת הניתוחים הפלסטיים הפופולריים ביותר בשנת 2019 הם, הגדלת חזה, שאיבת שומן וניתוח אף. כך עולה מנתונים עדכניים של האיגוד הישראלי לכירורגיה פלסטית ואסתטית בהסתדרות הרפואית, לקראת הכנס השנתי של האיגוד הישראלי לכירורגיה פלסטית שהחל היום (ב') בתל אביב ויימשך גם מחר.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177260/">מומחה מברזיל ידגים ניתוח פוסט בריאטרי בבית החולים אסותא-אשדוד</a>
        </li>
        <li>
          <a href="https://doctorsonly.co.il/2019/10/175864/">שת"פ בין האיגוד הישראלי לכירורגיה פלסטית לביה"ס לרפואה בהרווארד</a>
        </li>
        <li>
          <a href="https://doctorsonly.co.il/2019/10/175451/">חודש המודעות לסרטן השד: הכירורגים הפלסטיים לובשים ורוד</a>
        </li>
      </ul>
      <figure>
        <a href="https://doctorsonly.co.il/2019/11/177730/%d7%a0%d7%aa%d7%99%d7%95%d7%97%d7%99%d7%9d-%d7%a4%d7%9c%d7%a1%d7%98%d7%99%d7%99%d7%9d-2019/">
          <img src="https://cdn.doctorsonly.co.il/2019/11/%D7%A0%D7%AA%D7%99%D7%95%D7%97%D7%99%D7%9D-%D7%A4%D7%9C%D7%A1%D7%98%D7%99%D7%99%D7%9D-2019.jpg"/>
        </a>
        <figcaption>ניתוחים פלסטיים בישראל 2019. נתוני האיגוד הישראלי לכירורגיה פלסטית ואסתטית</figcaption>
      </figure>
      <p>אם נדמה היה שניתוחים פלסטיים וטיפולים אסתטיים היא נחלתן הכמעט בלעדית של נשים, בשנים האחרונות, ניכרת עלייה דרמטית בביקוש גם בקרב גברים. המגמה הגברית מתחזקת בעיקר בניתוחי אף בקרב צעירים ובהרמת עפעפיים בקרב מבוגרים שחלקם מתבצעים עקב בעיה תפקודית במימון סל הבריאות במסגרת קופת החולים. בנוסף מסתמנת עלייה בביקוש לניתוח הצמדת אוזניים בולטות בקרב בנים ונערים, אותו ניתן לבצע על פי המלצת האיגוד לכירורגיה פלסטית, כבר מגיל שש שכן בגיל זה לרוב האוזן סיימה את שלב ההתפתחות ואין טעם להמתין במידה והילד סובל חברתית.</p>
      <figure>
        <a href="https://doctorsonly.co.il/2017/11/131804/%d7%93%d7%a8-%d7%9e%d7%90%d7%99%d7%a8-%d7%9b%d7%94%d7%9f2/">
          <img src="https://cdn.doctorsonly.co.il/2017/11/%D7%93%D7%A8-%D7%9E%D7%90%D7%99%D7%A8-%D7%9B%D7%94%D7%9F2-.jpg"/>
        </a>
        <figcaption>ד"ר מאיר כהן, יו"ר האיגוד הישראלי לכירורגיה פלסטית ואסתטית. "המאבק נגד פייק-דוקטורז ימשיך ויחריף". צילום: יח"צ</figcaption>
      </figure>
      <p>ד"ר מאיר כהן, יו"ר האיגוד לכירורגיה פלסטית בהסתדרות הרפואית, הסביר כי:"עידן הרשתות החברתיות וצילומי הסלפי לצד שינוי מודל היופי הגברי, יצרו בשנים האחרונות בישראל ובעולם ביקוש לניתוחים בקרב גברים".</p>
      <p>מסיכום השנה של האיגוד לכירורגיה פלסטית עולה כי במהלך שנת 2019 נערכו בישראל 9,215 ניתוחי הגדלת חזה, 7,251 ניתוחי שאיבת שומן בהרדמה מקומית או מלאה, 4,861  גברים ונשים עברו ניתוח אף, נערכו  3,876 ניתוחי הרמת עפעפיים, 3,703 ניתוחי הרמת חזה לנשים, 3,492 ישראלים עברו ניתוח מתיחת בטן האופייני לנשים אחרי לידה או לגברים ונשים לאחר ירידה דרמטית במשקל, 2,354 נשים וגברים עברו מתיחת פנים, 2,032  נשים עברו הקטנת חזה, 790 נשים וגברים עברו מתיחת מצח, 746 גברים עברו הקטנת חזה, 562 נשים עברו הגדלת חזה עם שומן עצמי, 427 ניתוחי אוזניים נערכו בקרב גברים ונשים בעיקר לנערים ובנים.</p>
      <p>סך כל סוגי הניתוחים הוא כ-67,284 ניתוחים פלסטיים. הסיכום מבוסס על הערכה תוך חישוב החודשים נובמבר ודצמבר כתחזית.</p>
      <p>
        <b>המאבק במתחזים נמשך</b>
      </p>
      <p>תחום האסתטיקה הרפואית מבוקש על ידי הציבור והדרישה לטיפולים וניתוחים גוברת משנה לשנה. באיגוד לכירורגיה פלסטית מנהלים מאבק מול אנשי מקצוע שלא מורשים לבצע טיפולי אסתטיקה רפואית ונגד מתחזים. במהלך שנת 2019 הגיש האיגוד כ-60 תלונות, למשרד הבריאות, להסתדרות הרפואית ולמשטרת ישראל.</p>
      <p>ד"ר מאיר כהן, יו"ר האיגוד הדגיש כי: "המאבק נגד פייק-דוקטורז ימשיך ויחריף. החל משנת 2020 נגיש תביעות נגד כל המתחזים אשר פורצים את גבולות המקצוע ומסכנים את שלום הציבור. לצד קידום איכות ההוראה של דור המתמחים שלנו, בכוונתנו לשתף בפעם הראשונה את הידע שלנו עם רופאים מורשים שאינם מנתחים. האיגוד יקדם את השימוש באמצעי אבחון ודימות מתקדמים כמו אולטרסאונד סלולרי בקליניקות לשם מתן פתרונות מדויקים וזמינים לציבור".</p>
      <p><a href="https://doctorsonly.co.il/2019/11/177260/">הכנס השנתי</a> ה–45 של האיגוד הישראלי לכירורגיה פלסטית ואסתטית בהסתדרות הרפואית יארח מרצים בינלאומיים ויכלול סדנאות למתמחים ופאנלים אינטראקטיביים. בין האורחים בכנס פרופ' מאוריציו נאבה מאיטליה, פלסטיקאי בינלאומי ידוע וכן פרופ' פיליפ בלונדיל מבלגיה, מהמיקרוכירורגים המובילים בעולם. הודות לשיתוף פעולה עם בית הספר לרפואה של אוניברסיטת הרווארד בארצות הברית, מתארח בכנס פרופ' סאמנר סלבין, אשר נבחר לרשימת הפלסטיקאים המובילים באמריקה, כיהן כיו"ר הוועד המנהל לכירורגיה פלסטית בהרווארד וכיום משמש כמרצה בכיר.</p>
      <p>בראש הכנס המקצועי עומד ד״ר אריאל טיסונה, סגן מנהל המחלקה לכירורגיה פלסטית ומשחזרת במרכז הרפואי שיבא. הכנס יערך היום ומחר במלון הילטון בתל אביב.</p>
    </article>
  </body>
</html>