<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-sa-zarzuty-dla-lekarza-weterynarii-chodzi-o-transport-tygrys,nId,3354030"/>
    <meta property="og:site_name" content="RMF24"/>
    <meta property="article:published_time" content="2019-11-25T13:35:38+00:00"/>
    <meta property="og:title" content="Są zarzuty dla lekarza weterynarii. Chodzi o transport tygrysów"/>
    <meta property="og:description" content="Jarosław N. graniczny lekarz weterynarii z Koroszczyna usłyszał zarzuty niedopełnienia obowiązków w sprawie transportu tygrysów. Został zawieszony w czynnościach służbowych - dowiedział się reporter RMF FM Krzysztof Kot. W poniedziałek pojawiła się informacja, że resort klimatu wydał zgodę na wyjazd pięciu zwierząt do azylu w Hiszpanii."/>
  </head>
  <body>
    <article>
      <h1>Są zarzuty dla lekarza weterynarii. Chodzi o transport tygrysów</h1>
      <address><time datetime="2019-11-25T13:35:38+00:00">25 Nov 2019, 13:35</time> by <a rel="author">Krzysztof Kot, Mateusz ChłystunUrszula Gwiazda</a></address>
      <p>
        <b>Jarosław N. graniczny lekarz weterynarii z Koroszczyna usłyszał zarzuty niedopełnienia obowiązków w sprawie transportu tygrysów. Został zawieszony w czynnościach służbowych - dowiedział się reporter RMF FM Krzysztof Kot. W poniedziałek pojawiła się informacja, że resort klimatu wydał zgodę na wyjazd pięciu zwierząt do azylu w Hiszpanii.</b>
      </p>
      <figure>
        <img src="https://i.iplsc.com/merida-waleczna-jeden-z-uratowanych-tygrysow-na-wybiegu-reha/0009EUBNLITKECG9-C123-F4.png"/>
        <figcaption>Merida Waleczna, jeden z uratowanych tygrysów, na wybiegu rehabilitacyjnym<cite>/Jakub Kaczmarczyk /PAP</cite></figcaption>
      </figure>
      <p>
        <b>Zadaniem prokuratury Jarosław N. nie dopełnił obowiązków służbowych związanych ze stosowaniem przepisów dotyczących ochrony zwierząt.</b>
      </p>
      <p>Mając wiarygodne informacje o transporcie tygrysów, pogarszającym się stanie zwierząt i o tym, że Białoruś odmówiła odprawy, nie zarządził natychmiastowego sprawdzenia stanu zwierząt. Zbyt późno podjął również działania, żeby tygrysy ratować. To doprowadziło do śmierci jednego z nich i cierpienia pozostałych.</p>
      <p><b>Mężczyźnie grozi do 3 lat więzienia</b>. Jarosław N. nie przyznał się do winy i odmówił składania wyjaśnień. Prokuratura jako środek zapobiegawczy, zawiesiła go w pełnieniu obowiązków Granicznego Lekarza Weterynarii.</p>
      <figure>
        <iframe data-src="https://twitter.com/MateuszChlystun/status/1192400727173414913?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Co dalej z tygrysami?</h4>
      <p><a href="https://www.rmf24.pl/fakty/polska/news-transport-tygrysow-jak-to-mozliwe-ze-zwierzeta-zostaly-odpra,nId,3316961"><u><b>Część tygrysów wg. pierwotnego planu miała w niedzielę wyruszyć z poznańskiego ZOO do azylu w Hiszpanii.</b></u></a> Zwierzęta ze stolicy Wielkopolski jednak nie wyjechały. Dyrekcja ogrodu tłumaczyła to błędnymi decyzjami władz gminy Terespol. To właśnie stamtąd - trzy tygodnie temu - sprowadzono zwierzęta do Poznania.</p>
      <p>Chodziło o decyzję administracyjną dotyczącą właściciela tygrysów. Wg. władz gminy Terespol jest nim obywatel Rosji, który odpowiadał za transport zwierząt z Włoch do Dagestanu. Formalnie jest więc stroną w toczącym się postępowaniu. Władze ZOO nie mogły w tej sytuacji same podjąć decyzji o transporcie zwierząt do azylu w Hiszpanii.</p>
      <h3>
        <a href="https://www.rmf24.pl/foto/zdjecie,iId,2777201,iAId,344159">Tygrysy, które utknęły na przejściu w Koroszczynie, są już w Poznaniu (7 zdjęć)</a>
      </h3>
      <slideshow>
        <figure>
          <img src="https://i.iplsc.com/tygrysy-ktore-utknely-na-przejsciu-w-koroszczynie-sa-juz-w-p/0009CFRR6MM9D7SH-C322.jpg"/>
          <figcaption>fot. Urząd Miasta Poznania</figcaption>
        </figure>
        <figure>
          <img src="https://i.iplsc.com/tygrysy-ktore-utknely-na-przejsciu-w-koroszczynie-sa-juz-w-p/0009CFROCOE1YPN5-C322.jpg"/>
          <figcaption>fot. Urząd Miasta Poznania</figcaption>
        </figure>
        <figure>
          <img src="https://i.iplsc.com/tygrysy-ktore-utknely-na-przejsciu-w-koroszczynie-sa-juz-w-p/0009CFRU210VIW09-C322.jpg"/>
          <figcaption>fot. Urząd Miasta Poznania</figcaption>
        </figure>
        <figure>
          <img src="https://i.iplsc.com/tygrysy-ktore-utknely-na-przejsciu-w-koroszczynie-sa-juz-w-p/0009CFRQY9C0WNJP-C322.jpg"/>
          <figcaption>fot. Urząd Miasta Poznania</figcaption>
        </figure>
        <figure>
          <img src="https://i.iplsc.com/tygrysy-ktore-utknely-na-przejsciu-w-koroszczynie-sa-juz-w-p/0009CFRSWISH1QKN-C322.jpg"/>
          <figcaption>fot. Urząd Miasta Poznania</figcaption>
        </figure>
      </slideshow>
      <p>
        <a href="https://www.rmf24.pl/foto/zdjecie,iId,2777201,iAId,344159">+ 3</a>
      </p>
      <h4>Jest zgoda</h4>
      <p><a href="https://www.rmf24.pl/fakty/polska/news-wyjazd-tygrysow-z-poznania-do-azylu-w-hiszpanii-jest-w-tej-c,nId,3347112"><u><b>Pięć tygrysów uratowanych z transportu, który pod koniec października utknął na polsko-białoruskiej granicy, w najbliższy weekend ma trafić do azylu w Hiszpanii.</b></u></a> Zgodziło się na to Ministerstwo Klimatu - poinformowała w poniedziałek dyrektor poznańskiego zoo.<br/><br/>Jak dodała, zgoda to efekt decyzji Ministerstwa Klimatu. <i>Zgodnie z ustawą o ochronie przyrody są przepisy, zezwalające na podejmowanie decyzji w stanie wyższego interesu społecznego, konieczności związanej z zagrożeniem zdrowia i życia zwierząt, wtedy, kiedy wiadomo, że mogą przejechać z warunków gorszych w warunki lepsze </i>- powiedziała dyrektor poznańskiej placówki. <br/><br/><b>W sprawie transportu tygrysów za którym stał obywatel Rosji Rinat V. postępowanie prowadzi lubelska prokuratura.</b> Postawiono mu zarzuty dotyczące znęcania się nad zwierzętami. Według dyrektor ZOO w Poznaniu, śledztwo nie przeszkodzi w wyjeździe pięciu tygrysów do Hiszpanii. <i>Prokurator nie wniósł żadnych zastrzeżeń</i> - zaznaczyła.</p>
      <p><i>Tygrysy będą miały określony status prawny. Są to zwierzęta w zabezpieczeniu pozostające czasowo w azylu w Hiszpanii do momentu rozwiązania wszystkich postępowań karnych jak i administracyjnych związanych z tą sprawą</i> - dodała. Transport zwierząt do prowadzonego przez holenderskie stowarzyszenie Adwokaci Zwierząt azylu opłaci strona holenderska. <b>Zwierzęta mogą opuścić Polskę już w piątek.</b></p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-tygrysy-z-poznanskiego-zoo-dostaly-imiona-sa-w-coraz-lepszej%2CnId%2C3313229%3Fparametr%3Dembed_tyt">Tygrysy z poznańskiego zoo: Dostały imiona, są w coraz lepszej formie</a>
      </p>
    </article>
  </body>
</html>