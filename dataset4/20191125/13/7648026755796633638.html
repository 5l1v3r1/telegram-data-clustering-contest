<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a1%d7%a2%d7%a8%d7%94-%d7%91%d7%9e%d7%95%d7%a2%d7%a6%d7%94-%d7%92%d7%a8%d7%99%d7%a0%d7%91%d7%a8%d7%92-%d7%98%d7%95%d7%a2%d7%9f-%d7%a9%d7%90%d7%95%d7%a8%d7%99-%d7%90%d7%94%d7%93-%d7%90%d7%9e%d7%a8-%d7%a0%d7%90%d7%a6%d7%99-%d7%90%d7%94%d7%93-%d7%9e%d7%9b%d7%97%d7%99%d7%a9-%d7%91%d7%aa%d7%95%d7%a7%d7%a3-419744/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-25T13:50:00+00:00"/>
    <meta property="og:title" content="סערה במועצה: גרינברג טען שאורי אהד אמר &quot;נאצי&quot; – אהד מכחיש בתוקף"/>
    <meta property="og:description" content="במהלך ישיבת מועצת העיר פתח תקוה טען גרינברג כי שמע את אורי אהד מכנה מישהו בשם &quot;נאצי&quot;, מה שהביא לסערה גדולה. אהד מצידו הכחיש בכל תוקף: &quot;לא אמרתי את המילה הזאת. למי אגיד אותה?&quot; וזאת לא היתה המהומה היחידה בישיבה"/>
  </head>
  <body>
    <article>
      <h1>סערה במועצה: גרינברג טען שאורי אהד אמר "נאצי" – אהד מכחיש בתוקף</h1>
      <h2>במהלך ישיבת מועצת העיר פתח תקוה טען גרינברג כי שמע את אורי אהד מכנה מישהו בשם "נאצי", מה שהביא לסערה גדולה. אהד מצידו הכחיש בכל תוקף: "לא אמרתי את המילה הזאת. למי אגיד אותה?" וזאת לא היתה המהומה היחידה בישיבה</h2>
      <address><time datetime="2019-11-25T13:50:00+00:00">25 Nov 2019, 13:50</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/25/43d57e4d-b16b-4157-a1bd-a5b9b348090b.png"/>
        <figcaption>גרינברג ואהד בישיבת מועצה קודמת. צילום: מתן דויטש</figcaption>
      </figure>
      <p>החורף אמנם עדיין לא הופיע במלוא הדרו אך ישיבת המועצה שהתקיימה ביום ראשון בערב הייתה סוערת במיוחד. מחנאות, טונים צורמים וויכוחים קולניים היו מנת חלקה של הישיבה. בשיאה של הישיבה טען ראש העירייה רמי גרינברג כי אורי אהד כינה לכאורה את השלטון המקומי כמשטר נאצי. אהד מצידו הכחיש בתוקף את הדברים.</p>
      <p>עוד לפני שהצדדים החלו לדון בעניין כלשהו, פרץ ויכוח קולני בין ראש העירייה לאורי אהד על רקע כמות חברי המועצה שנכחה בחדר עם פתיחת הישיבה. לאחר שגרינברג החליט לפתוח אותה בכל זאת, הגיע המתאבן בדמות שאילתא של סגן ראש העירייה צדוק בן משה ובה ביקש לדעת היכן הדברים עומדים נכון להיום בנושא זיהום האויר. בעוד גרינברג שטח את משנתו בנושא טענו חברי האופוזיציה כי היה עליו לענות על השאילתא בכתב ובקצרה טרם הישיבה ולא לפתוח בנאום.</p>
      <p>העניין התדרדר שוב לויכוח קולני בין הצדדים כשגם בדיון על נושא אחר כמו שיפוץ מוסדות חינוך מוכרים שאינם רשמיים  (מוכש"ר), פנו לגרינברג חברי האופוזיציה בטענה כי היה צריך לספק תשובות בכתב על השאילתא שהציג בן משה. בתגובה ענה כי יגיש את התשובות למחרת בבוקר, תוך שהוא קוראת את אהד ואיציק ישראל לסדר מספר פעמים ומטיח בהם כי "מי שמתפאר בחוק צריך להיות חוקי מאוד".</p>
      <p>כאן הגיעה המנה העיקרית. גרינברג הודיע כי מוריד מסדר היום את הדיון בנושא פליטת החומרים המסוכנים, שמשרד הפנים הורה לקיים לפני ימים ספורים, בטענה כי נימק בצורה מפורטת את כל הצעדים בהם נוקטת העירייה לטיפול בנושא. החלטתו לא מצאה חן בלשון המעטה בעיני חברי האופוזיציה אליהם חברה ענת זנזורי שטענה כי גרינברג הנחה את בן משה להעביר את השאילתה. לטענתה לכל אורך הסברו של גרינברג, היה עסוק בן משה בנייד וכלל לא הקשיב לדברים. כמו כן, ציין גרינברג בדבריו כי צדוק בן משה ואורנה דוידאי מטפלים אף הם בנושא וכאן טען אהד כי במידה ובן משה מעורב, כיצד יתכן שהוא שואל מה נעשה בנידון?</p>
      <p>במקום נוצרה מעין מחנאות בין ראש העירייה וסגנו, צדוק בן משה לבין חברי סיעת הביצועיסטים וענת זנזורי, כשהצדדים הרבו להלום מילולית אחד את השני. זנזורי, אהד ואיציק ישראל, הפנו שאלות לגרינברג כגון מדוע אינו חושף את הדו"ח בפני כל  ומדוע טען במספר הזדמנויות בתקופה האחרונה כי לא קיים זיהום. גרינברג מצידו טען להתנהגות ילדותית מצידה של זנזורי על רקע השכר שלא קיבלה כסגנית, וענה כי אם היו מפרסמים את הדו"ח במלואו לעיני כל, כל אחד היה מסיק מה שהיה רואה לנכון.</p>
      <p>הוויכוח בנושא נמשך זמן רב ובמהלכו שלף אהד מיקרופון אליו היה מחובר רמקול. לאחר שסירב לבקשתו של גרינברג לנתק אותו, שלח ראש העירייה סדרנים שיבצעו את המלאכה. במהלך דין ודברים בין האחרונים לאהד, פנה גרינברג לאהד בטענה כי שמע אותו לכאורה מכנה מישהו בשם "נאצי". אחת הנוכחות במקום הכחישה מייד את הדברים, אולם גרינברג פנה לשי שטרק שעמד בסמוך לאהד ושאל אותו למי כוונו הדברים. שטרק לא ענה תחילה אך לאחר התעקשות מצד ראש העירייה ענה כי הדברים כוונו להתנהלות השלטון המקומי.</p>
      <p>גרינברג הגיב בזעם להתרחשות ותקף את אהד: "זו הצורה וזה הסגנון של הבן אדם. כדור שני לניצולי שואה יש גבול. לכנות אותנו נאצים זה פשוט בושה וכלימה, אורי ירדת מהפסים. אנחנו נבחן את הצעדים".</p>
      <p>אורי אהד מצידו הכחיש בכל תוקף את הדברים שייוחסו לו ואמר: "לצערי הרב שוב רמי ברח מלתת תשובות ולנהל דיונים ענייניים. רמי לא צריך לחשוב שמישהו אומר משהו, הוא פשוט מחליט שזה מה שנאמר. אני לא זוכר מה נאמר בדיוק. רמי צעק על שי ושי המשיך את הקו שלו. לא אמרתי את המילה הזאת. למי אגיד אותה?</p>
      <p>"זו דרך ברוטלית שרמי מנסה בעזרתה לייצר ספין לאור העובדה שלא קיים דיון שנדרש ממנו. לרמי אין תשובות למחדלים שלו אז הוא מונע דיון שבו יוצגו שאלות לבעלי המקצוע. זיהום האויר והקורקינטים, שהדיון בהם נדחה לחודש הבא, אלו לא נושאים פוליטיים אלא אקוטיים. רמי מפקיר את בריאות התושבים".</p>
      <p>איציק ישראל חיזק את דבריו של חברו לסיעה ואמר על השימוש לכאורה במילה "נאצי" כי "מדובר בקשקוש מיותר. המצאה של דבר שלא נולד. אני לא יודע מה נאמר אבל הדברים לא תורגמו כראוי. יש פה כוונה לעורר פרובוקציה לשמה. שי יכל להגיד לא שמעתי אבל לבוא ולומר 'כן' , כשהוא נבוך ובהלם, זה לא ראוי".</p>
      <p>חבר מועצה נוסף שנכח באולם מכחיש אף הוא כי אהד השתמש במילה המדוברת וטוען כי הוא פנה לסדרן ואמר 'אל תוציא' או 'אתה לא תוציא'  כשהכוונה לרמקול, ומכאן הסיק גרינברג שנאמרה המילה נאצי.</p>
      <p>רון כץ, ראש מינהל החינוך אמר בעקבות הישיבה כי "שי היה לידו והוא הודה שנעשה שימוש במילה 'נאצי'. זה מעבר לשימוש במונח שהוא חציית כל קו אדום. זו התנהלות שלא מכבדת את אורי אהד ולא מכבדת את ישיבות המועצה, בהן אמורים לקבל החלטות חשובות שצפויות לנווט את העיר. כל הליצנות כמו הבאת בידורית כדי שישמעו אותך יותר חזק וכל השואו בשביל פעם בחודש לצורך כותרות בעיתון חייבת להפסק.</p>
      <p>"אף אחד מהם לא מגיע לישיבות חשובות בעיר. הגיע הזמן שיבינו שהציבור לא קונה את ההופעה הזו שמתבצעת פעם בחודש ויש אמירות שאסור להן להיאמר. את זה אני אומר כנכד לניצולי שואה וכמוביל החינוך בעיר". </p>
    </article>
  </body>
</html>