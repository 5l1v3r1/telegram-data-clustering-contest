<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/remya-haridas-on-assembly-conflict-655.html"/>
    <meta property="og:site_name" content="DoolNews"/>
    <meta property="article:published_time" content="2019-11-25T13:57:00+00:00"/>
    <meta property="og:title" content="പാര്‍ലമെന്റിലല്ലാതെ ഞങ്ങള്‍ പിന്നെ എവിടെപ്പോയി പ്രതിഷേധിക്കണം; സുപ്രീം കോടതി പോലും ആരെയോ ഭയപ്പെടുന്നു; കയ്യേറ്റത്തിനെതിരെ രമ്യാ ഹരിദാസ്"/>
    <meta property="og:description" content="Remya Haridas India ന്യൂദല്‍ഹി: പാര്‍ലമെന്റില്‍ സമാധാനപരമായി പ്രതിഷേധിച്ച തങ്ങളെ സെക്യൂരിറ്റി ജീവനക്കാരെ ഉപയോഗിച്ച് മര്‍ദ്ദിക്കുകയായിരുന്നെന്ന് കോണ്‍ഗ്രസ് നേതാവ് രമ്യാ ഹര"/>
  </head>
  <body>
    <article>
      <h1>പാര്‍ലമെന്റിലല്ലാതെ ഞങ്ങള്‍ പിന്നെ എവിടെപ്പോയി പ്രതിഷേധിക്കണം; സുപ്രീം കോടതി പോലും ആരെയോ ഭയപ്പെടുന്നു; കയ്യേറ്റത്തിനെതിരെ രമ്യാ ഹരിദാസ്</h1>
      <address><time datetime="2019-11-25T13:57:00+00:00">25 Nov 2019, 13:57</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: പാര്‍ലമെന്റില്‍ സമാധാനപരമായി പ്രതിഷേധിച്ച തങ്ങളെ സെക്യൂരിറ്റി ജീവനക്കാരെ ഉപയോഗിച്ച് മര്‍ദ്ദിക്കുകയായിരുന്നെന്ന് കോണ്‍ഗ്രസ് നേതാവ് രമ്യാ ഹരിദാസ് എം.പി.</p>
      <p>സാധാരണ രീതിയില്‍ പ്ലക്കാര്‍ഡ് പിടിച്ച് മുദ്രാവാക്യം വിളിച്ചായിരുന്നു പ്രതിഷേധം. എന്നാല്‍ അവര്‍ പ്ലക്കാര്‍ഡും ബാനറുകളും പറ്റില്ലെന്ന് പറഞ്ഞ് സെക്യൂരിറ്റിയെ വിടുകയായിരുന്നു.</p>
      <p>സഭയ്ക്കകത്ത് പ്രതിഷേധിക്കുക എന്നത് എല്ലാവരുടേയും അവകാശമാണ്. സെക്യൂരിറ്റിക്കാര്‍ വന്നതോടെ അങ്ങോട്ടും ഇങ്ങോട്ടും ഉന്തും തള്ളും നടന്നു. ഹൈബിയേയും പ്രതാപന്‍ എം.പിയേയും അവര്‍ വലിയ രീതിയില്‍ പിടിച്ച് തള്ളുകയായിരുന്നു. അവര്‍ക്കൊപ്പം നിന്ന ഞങ്ങളെയും മര്‍ദ്ദിച്ചു.</p>
      <p>സ്വാഭാവികമായും സമാധാനപരമായാണ് ഞങ്ങള്‍ പ്രതിഷേധം രേഖപ്പെടുത്തിയത്. ബാനറുയര്‍ത്തിക്കൊണ്ട് പ്രതിഷേധിക്കുമ്പോള്‍ സ്പീക്കറുടെ ചെയറില്‍ നിന്ന് ഇരിക്കാന്‍ ആവശ്യപ്പെട്ടു. അത് കാലങ്ങളായി നടക്കുന്നതാണ്. മുന്‍കാലങ്ങളിലും പ്രകടനമുണ്ടായിരുന്നു.</p>
      <p>എന്നാല്‍ പ്രതിഷേധിക്കുന്ന എം.പിമാരുടെ കയ്യിലുള്ള ബാനര്‍ മാറ്റണം. പ്ലക്കാര്‍ഡുകള്‍ മാറ്റണം എന്ന് പറഞ്ഞ് സെക്യൂരിറ്റിക്കാരെ പറഞ്ഞയക്കുന്നത് വേദനകരായ സംഭവമായിപ്പോയി.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>അവരുടെ കൈയിലുള്ള ബാനറുകള്‍ പിടിച്ചുവാങ്ങുമ്പോള്‍ ഞാനും മറ്റ് വനിതാ എം.പിമാരും അവിടെ ഉണ്ടെന്ന് ചിന്തിക്കാതെ സെക്യൂരിറ്റിക്കാര്‍ ഞങ്ങളെ കൈകാര്യം ചെയ്ത രീതി വേദനയുണ്ടാക്കി.</p>
      <related>
        <a href="https://www.doolnews.com/lok-sabha-marshals-manhandled-remya-haridas343.html?utm_source=doolnews&amp;utm_medium=related"/>
      </related>
      <p>ആദ്യമായി പാര്‍മെന്റിനകത്തേക്ക് കയറി വന്നവരാണ് ഞങ്ങള്‍. പാര്‍ലമെന്റിനകത്താണ് പ്രതിഷേധം രേഖപ്പെടുത്തേണ്ടതാണ്. ജനാധിപത്യം സംരക്ഷിക്കുക എന്നത് ഞങ്ങളുടെ ഉത്തരവാദിത്തമാണ്. ജനാധിപത്യത്തെ കൊന്നുകൊണ്ടിരിക്കുന്നവര്‍ക്കെതിരെ പ്രതിഷേധിക്കുക എന്നത് ഞങ്ങളുടെ ധാര്‍മികപരമായ ഉത്തരവാദിത്വവും. അത് നിറവേറ്റുന്നതിനും പോരാടാനും ഞങ്ങള്‍ ഉണ്ടാകും.</p>
      <p>ഈ രീതിയിലാണ് ഇപ്പോള്‍ രാജ്യം പോകുന്നത്. സുപ്രീം കോടതി പോലും ആരേയോ ഭയക്കുന്നു. ജനാധിപത്യ സംരക്ഷണത്തിന് വേണ്ടി ഒറ്റക്കെട്ടായി പ്രതിഷേധിക്കും. കോണ്‍ഗ്രസ് പാര്‍ട്ടിക്കൊപ്പം നിന്ന് പ്രതിഷേധത്തിന് മുന്നിലുണ്ടാകും.</p>
      <p>സ്ത്രീയെന്ന പരിഗണന ലഭിക്കാത്ത രീതിയില്‍ നടത്തിയ കയ്യേറ്റത്തില്‍ വലിയ വിഷമം തോന്നി. ജനപ്രതിനിധികളെ ഇങ്ങനെയല്ല കൈകാര്യം ചെയ്യേണ്ടത്.</p>
      <p>ഞങ്ങളുടെ പോരാട്ടം രാജ്യത്തെ ജനങ്ങളെ സംരക്ഷിക്കുന്നതി വേണ്ടിയുള്ളതാണ്. പാര്‍ട്ടി മുന്നോട്ടുവെക്കുന്ന രീതിയില്‍ പാര്‍ലമെന്റ് എം.പിമാരുടെ അവകാശം സംരക്ഷിക്കുന്നതിനായും മുന്നോട്ടുപോകും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/-lcaQSaTRQI" width="500" height="281" data-service="Youtube" scrolling="no"/>
      </figure>
    </article>
  </body>
</html>