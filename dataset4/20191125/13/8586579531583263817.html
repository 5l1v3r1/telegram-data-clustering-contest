<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/milli-egitim-bakanligindan-tartismali-protokol-257859h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-25T13:56:00+00:00"/>
    <meta property="og:title" content="Milli Eğitim Bakanlığı’ndan tartışmalı protokol!"/>
    <meta property="og:description" content="Milli Eğitim Bakanlığı, bir dönem yolsuzluk iddialarıyla gündemde olan Deniz Feneri Derneği ile 5 yıllık protokol imzaladı. Söz konusu protokol ile öğrenciler ve veliler derneğin yardım toplama faaliyetlerinde görev alabilecek."/>
  </head>
  <body>
    <article>
      <h1>Milli Eğitim Bakanlığı’ndan tartışmalı protokol!</h1>
      <address><time datetime="2019-11-25T13:56:00+00:00">25 Nov 2019, 13:56</time> by <a rel="author">Yeni Çağ Gazetesi</a></address>
      <p>
        <b>Milli Eğitim Bakanlığı, bir dönem yolsuzluk iddialarıyla gündemde olan Deniz Feneri Derneği ile 5 yıllık protokol imzaladı. Söz konusu protokol ile öğrenciler ve veliler derneğin yardım toplama faaliyetlerinde görev alabilecek.</b>
      </p>
      <p>Milli Eğitim Bakanlığı, bir dönem yolsuzluk iddialarının odağında olan Deniz Feneri Derneği ile protokol imzaladı. Söz konusu protokol ile okullara gönderilecek ‘İyilik kumbaralarında’ toplanacak paralar mescit yapımında kullanılacak. Öte yandan öğrenci ve velilerin derneğin yardım toplama faaliyetlerine katılmasına imkan verilecek.</p>
      <p>MEB, dini dernek ve vakıflarla imzaladığı protokollere hız verdi. Bakanlık son olarak Ortaöğretim Genel Müdürlüğü, Mesleki ve Teknik Eğitim Genel Müdürlüğü, Din Öğretimi Genel Müdürlüğü, Özel Öğretim Kurumları Genel Müdürlüğü, Hayat Boyu Öğrenme Genel Müdürlüğü ile Deniz Feneri Yardımlaşma ve Dayanışma Derneği arasında protokol imzaladı. “Çocukların harçlıklarına göz diken” protokolün ayrıntılarında dikkat çeken maddeler yer alıyor.</p>
      <p>
        <b>‘İYİLİK OKULU’ PROJESİ</b>
      </p>
      <p>Cumhuriyet gazetesinden Ozan Çepni’nin haberine göre, MEB 5 yıllık olarak imzalanan protokolle okulların kapısını sonuna kadar Deniz Feneri Derneği’ne açacak. “İyilik Okulu” adı verilen proje ve protokol kapsamında dernek, imam hatip ortaokulları, özel ortaokullar, resmi ve özel liseler, halk eğitim merkezleri, açıköğretim kurumları ile olgunlaşma enstitülerinde seminerler, etkinlikler, yarışmalar ve ödül törenleri düzenleyebilecek. Resmi yazılarla kurumlara duyurulan protokolle, okullarda dernek faaliyetleri “teşvik” edilecek. Dernek, öğrenci, okul yöneticileri, öğretmenler, okul aile birliği üyeleri ve gönüllülere okullarda sunumlar yapabilecek. Okullarda öğretmen ve velilerle “proje yürütme komisyonları” oluşturulacak. Ayrıca dernek faaliyetleri için en az üç kişilik “iyilik takımları” kurulacak. Okullarda ayet, hadis ve dernek faaliyetlerini anlatan sergi ve duvar gazeteleri hazırlanabilecek. Protokolde Temel Eğitim Genel Müdürlüğü’nün imzası olmadığı için dernek faaliyetleri imam hatip dışındaki normal ilkokul ve ortaokullarda yürütülemeyecek.</p>
      <p>
        <b>‘KUMBARA’ İLE MESCİT YAPACAK</b>
      </p>
      <p>Protokol kapsamında öğrencilerden dernek tarafından hediye edilecek “iyilik günlükleri”ne kendi hikâyeleri de yazmaları istenecek. Ayrıca protokolle okullara “İyilik Kumbaraları” gönderilecek. Toplanacak paralar da mescit yapımına aktarılabilecek. Protokole eklenen, “Bir yetimin aylık giderini karşılamak, okul veya mescit yaptırmak, su kuyusu açmak veya bir iyilik projesine kaynak oluşturmak gibi projeler planlanır” maddesi ile de MEB, toplanacak paraların kullanımına ilişkin net olmayan ifadelerle bağış toplanmasına izin verebilecek.</p>
      <p>
        <b>ÇOCUKLAR DERNEĞE TAŞINACAK</b>
      </p>
      <p>Protokolle ayrıca çocuklar MEB eliyle Deniz Feneri Derneği’ne taşınacak. Protokolde yer alan “Gönüllü öğrenci, öğretici ve veliler belirlenerek derneği ziyaret etmelerine imkân verilir. Gönlüllülerin derneğin yardım yapma ve toplama faaliyetlerine imkân verilir. Dernek gönüllüleri ile gezi, gözlem ve piknik programları organize edilebilir” maddeleri ile bakanlık çocukların okul dışında dernek tarafından yönlendirilmesine de izin verebilecek. Ayrıca protokolle çocukların yürüteceği faaliyetlere ilişkin fotoğraf ve video kayıtları dernek tarafından çekilebilecek, bu kayıtlar dernek ve okul sitesinde kullanılabilecek.</p>
      <related>
        <a href="https://www.yenicaggazetesi.com.tr/deniz-feneri-davasinda-beraat-veren-hakimlere-ihrac-253426h.htm"/>
      </related>
    </article>
  </body>
</html>