<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915034"/>
    <meta property="og:site_name" content="Dnevnik"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="Članice EU utrle pot glasovanju o novi Evropski komisiji"/>
    <meta property="og:description" content="Članice EU so danes potrdile seznam kandidatov za evropske komisarje v ekipi Nemke Ursule von der Leyen z mandatom do konca oktobra 2024, na katerem ni britanskega kandidata. S tem so utrle pot glasovanju o novi komisiji v sredo na plenarnem zasedanju Evropskega parlamenta, čeprav v njej ne bo britanskega komisarja, so sporočili iz Sveta EU."/>
  </head>
  <body>
    <article>
      <h1>Članice EU utrle pot glasovanju o novi Evropski komisiji</h1>
      <address><time datetime="2019-11-25T13:15:00+00:00">25 Nov 2019, 13:15</time> by <a rel="author">STA</a></address>
      <p>
        <b>Članice EU so danes potrdile seznam kandidatov za evropske komisarje v ekipi Nemke Ursule von der Leyen z mandatom do konca oktobra 2024, na katerem ni britanskega kandidata. S tem so utrle pot glasovanju o novi komisiji v sredo na plenarnem zasedanju Evropskega parlamenta, čeprav v njej ne bo britanskega komisarja, so sporočili iz Sveta EU.</b>
      </p>
      <p>Članice EU so že v petek na veleposlaniški ravni sprejele predlog sklepa, ki omogoča imenovanje nove Evropske komisije tudi brez britanskega člana. Svet EU je danes ta sklep uradno potrdil v okviru zasedanja ministrov EU za razvoj, in to brez razprave.</p>
      <p>Po lizbonski pogodbi ima vsaka članica EU svojega evropskega komisarja. Članic je še vedno 28, potrjenih članov komisije pa 27. Zato je bilo treba poiskati pravno rešitev, na podlagi katere lahko Evropski parlament v sredo glasuje o komisiji s 27 člani.</p>
      <p>Komisija je sicer proti Veliki Britaniji sprožila pravni postopek, ker ni imenovala evropskega komisarja. Rok za odgovor na prvi opomin se je iztekel v petek opolnoči. Če ni ustreznega odziva, lahko postopek nadaljuje z drugim opominom in tožbo na Sodišču EU.</p>
      <p>V Bruslju sicer pojasnjujejo, da namen tega postopka ni dejansko zagotoviti britanskega komisarja, temveč si želi komisija zgolj zavarovati hrbet, češ da je kot varuhinja pogodb storila vse, kar je lahko, da bi komisarja zagotovila.</p>
      <p>Če bo šlo vse gladko, kot se pričakuje, bo nova komisija začela delati 1. decembra, in to z enomesečno zamudo, ki je nastala zaradi zavrnitve prvotnih komisarskih kandidatov iz Francije, Madžarske in Romunije.</p>
    </article>
  </body>
</html>