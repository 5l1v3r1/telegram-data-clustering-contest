<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170020/medved-utocil-na-povazi-dohryzenu-obet-zachranil-kolega.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T13:53:00+00:00"/>
    <meta property="og:title" content="Medveď útočil na Považí, dohryzenú obeť zachránil kolega"/>
    <meta property="og:description" content="Medveď napadol v nedeľu dopoludnia 54-ročného poľovníka v Strážovských vrchoch v katastri obce Domaniža v okrese Považská Bystrica. S dohryzenými nohami..."/>
  </head>
  <body>
    <article>
      <h1>Medveď útočil na Považí, dohryzenú obeť zachránil kolega</h1>
      <h2>Medveď napadol v nedeľu dopoludnia 54-ročného poľovníka v Strážovských vrchoch v katastri obce Domaniža v okrese Považská Bystrica. S dohryzenými nohami skončil v nemocnici.</h2>
      <address>
        <time datetime="2019-11-25T13:53:00+00:00">25 Nov 2019, 13:53</time>
      </address>
      <p>Ako informoval starosta Domaniže František Matušík, k udalosti došlo v lokalite Stráň nad obcou, dvaja poľovníci so psom dohľadávali postreleného diviaka. Poľovníci sa rozdelili a na jedného z nich zaútočil z húštiny medveď. <b>„Medveď poľovníkovi dohrýzol nohy, na krik napadnutého poľovníka reagoval jeho kolega, ktorý mu prišiel na pomoc, stiahol ho ku ceste a zavolal pomoc,“</b> povedal Matušík s tým, že poľovník mal so sebou zbraň, no útok medveďa bol taký rýchly, že ju nestihol použiť.</p>
      <p>Podľa starostu dôvodom môže byť aj mierna zima, začiatkom decembra už býva sneh, medvede sú nervózne, že nemôžu zimovať a možno i preto sa chovajú tak, ako sa chovajú. <b>„V sobotu (30. 11.) malo mať naše poľovnícke združenie spoločnú poľovačku na diviaky, z bezpečnostných dôvodov sme ju zrušili,“</b> zdôraznil starosta. Zraneného poľovníka previezli do považskobystrickej nemocnice. Podľa jej riaditeľa Igora Steinera je poľovník v stabilizovanom stave, mimo ohrozenia života.</p>
    </article>
  </body>
</html>