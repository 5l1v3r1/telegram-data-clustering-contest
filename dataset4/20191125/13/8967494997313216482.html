<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/rode-duivels/vader-kompany-ik-zie-een-gelukkige-vince-hij-heeft-dat-ek-nodig-en-belgie-heeft-hem-nodig~a6b81124/"/>
    <meta property="og:site_name" content="HLN"/>
    <meta property="article:published_time" content="2019-11-25T13:13:00+00:00"/>
    <meta property="og:title" content="Vader Kompany: “Ik zie een gelukkige ‘Vince’. Hij heeft dat EK nodig en België heeft hem nodig”"/>
    <meta property="og:description" content="“Vincent zal klaar zijn.” Pierre Kompany (72) is er rotsvast van overtuigd dat zijn zoon zal kunnen spelen op het EK 2020. “En we worden Europees kampioen”, voegt hij er fijntjes aan toe. "/>
  </head>
  <body>
    <article>
      <h1>Vader Kompany: “Ik zie een gelukkige ‘Vince’. Hij heeft dat EK nodig en België heeft hem nodig”</h1>
      <address><time datetime="2019-11-25T13:13:00+00:00">25 Nov 2019, 13:13</time> by <a rel="author">ABD</a></address>
      <p>
        <b>“Vincent zal klaar zijn.” Pierre Kompany (72) is er rotsvast van overtuigd dat zijn zoon zal kunnen spelen op het EK 2020. “En we worden Europees kampioen”, voegt hij er fijntjes aan toe.</b>
      </p>
      <p>Vandaag exact twee maanden geleden viel Vincent Kompany geblesseerd uit in de bekerwedstrijd op het veld van Beerschot. De speler-manager revalideert in de luwte en komt stilaan dichter bij zijn comeback. Maar zijn fysieke paraatheid blijft een groot vraagteken. Zal hij eind dit seizoen wel voldoende fit zijn voor het EK 2020? “Geen stress. Ik kan je verzekeren dat Vincent klaar zal zijn. Vergeet niet dat hij elf jaar op het hoogste niveau bij Man City gespeeld heeft he. Na al die jaren kent hij zijn lichaam als geen ander. Op dit moment pakt hij de tijd om volledig te herstellen, zonder een risico te nemen. Hij is ervan overtuigd dat hij er straks bij zal zijn op het EK. Hij heeft dat ook nodig. En het is goed voor België”, aldus Pierre Kompany. “Ik zie een gelukkige papa die zich ontfermt over zijn kinderen (Vincent heeft een zoon Kai en dochter Sienna, nvdr) en over de jeugdspelers van Anderlecht. Dát is zijn project.”</p>
      <figure>
        <img src="https://images3.persgroep.net/rcs/MzsebcOoAmZaL5vKdgN-zI0nZtU/diocontent/161401113/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <p>Met of zonder Kompany: de Rode Duivels zijn één van de favorieten om volgende zomer Europees kampioen te worden. “België wórdt Europees kampioen”, is Pierre zelfzeker in La Dernière Heure. “De ploeg is klaar om te oogsten. Op het WK in Rusland benaderden we een perfect niveau, alleen zat het niet mee tegen Frankrijk. We hadden al wereldkampioen moeten zijn. Maar EURO 2020 wordt ons moment.”</p>
      <h3>Geloof in ‘het Proces’</h3>
      <p>Voorlopig is Anderlecht nog aan het wachten op ‘hun moment’. Wanneer begint het er eens écht te draaien? Pierre Kompany is een man met een mening en staat nog steeds achter de filosofie van zijn zoon. “Met wat meer geluk heeft Anderlecht meer punten, maar dat is nu eenmaal niet het geval. Vincent is geduldig. Hij weet dat paars-wit tijd nodig heeft, maar uiteindelijk komen ze wel weer terug op het hoogste niveau. Ja, ik geloof in ‘het Proces’. De jongeren zijn de toekomst van de club. Ze niet langer verkopen voor zes à tien miljoen, maar hen integreren in een écht project zodat ze later voor 40 of 50 miljoen kunnen vertrekken. Dat is een goede aanpak.”</p>
      <p>Pierre Kompany, burgemeester van Ganshoren, stelt vandaag zijn boek voor. <i>‘Pierre Kompany, van Congo tot Ganshoren, een ongelofelijk leven’.</i></p>
      <figure>
        <img src="https://images3.persgroep.net/rcs/Z0U_GuUT_Un2_wleyhHKyhQ0Teo/diocontent/161397846/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Baert Marc</cite>
        </figcaption>
      </figure>
      <figure>
        <img src="https://images1.persgroep.net/rcs/Mb2gNIi66JbFg-S7vbyrf5VMID4/diocontent/161397823/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Baert Marc</cite>
        </figcaption>
      </figure>
    </article>
  </body>
</html>