<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-jaroslaw-zielinski-odchodzi-z-mswia-maciej-wasik-nowym-wices,nId,3354056"/>
    <meta property="og:site_name" content="RMF24"/>
    <meta property="article:published_time" content="2019-11-25T13:57:01+00:00"/>
    <meta property="og:title" content="Jarosław Zieliński odchodzi z MSWiA. Maciej Wąsik nowym wiceszefem resortu"/>
    <meta property="og:description" content="&quot;Kończę pracę w MSWiA z poczuciem dobrze wykonanych zadań, których efekty ocenili wyborcy, a obraz medialny skoryguje czas&quot; - ogłosił Jarosław Zieliński, dotychczasowy wiceszef resortu spraw wewnętrznych i administracji. Wkrótce potem o swojej nominacji na zastępcę szefa MSWiA poinformował Maciej Wąsik - poseł PiS, sekretarz Kolegium ds. służb specjalnych, a przed laty zastępca szefa CBA."/>
  </head>
  <body>
    <article>
      <h1>Jarosław Zieliński odchodzi z MSWiA. Maciej Wąsik nowym wiceszefem resortu</h1>
      <address><time datetime="2019-11-25T13:57:01+00:00">25 Nov 2019, 13:57</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>"Kończę pracę w MSWiA z poczuciem dobrze wykonanych zadań, których efekty ocenili wyborcy, a obraz medialny skoryguje czas" - ogłosił Jarosław Zieliński, dotychczasowy wiceszef resortu spraw wewnętrznych i administracji. Wkrótce potem o swojej nominacji na zastępcę szefa MSWiA poinformował Maciej Wąsik - poseł PiS, sekretarz Kolegium ds. służb specjalnych, a przed laty zastępca szefa CBA.</b>
      </p>
      <figure>
        <img src="https://i.iplsc.com/jaroslaw-zielinski/0009EUED9R5CBJSC-C123-F4.jpg"/>
        <figcaption>Jarosław Zieliński<cite>/Leszek Szymański /PAP</cite></figcaption>
      </figure>
      <p>Na sekretarza stanu w Ministerstwie Spraw Wewnętrznych i Administracji Jarosław Zieliński powołany został 18 listopada 2015 roku.</p>
      <p><a href="https://www.rmf24.pl/fakty/polska/news-zmiany-w-mswia-jaroslaw-zielinski-traci-nadzor-nad-policja,nId,3187179"><u><b>W pierwszych dniach września tego roku ujawniliśmy, że</b></u></a> decyzją nowego wówczas szefa MSWiA Mariusza Kamińskiego <b>Jarosław Zieliński stracił</b> - na rzecz samego szefa resortu - <b>nadzór nad policją.</b></p>
      <p>Wiceministrowi pozostawiono wówczas nadzór jedynie nad Strażą Pożarną, ratownictwem wodnym i górskim oraz obroną cywilną.</p>
      <p>Rozmówcy RMF FM komentowali to wprost jako <b>degradację i upokorzenie.</b></p>
      <h4>Jarosław Zieliński odchodzi. "Obraz medialny skoryguje czas"</h4>
      <p>Teraz Jarosław Zieliński poinformował za pośrednictwem Twittera, że kończy pracę w resorcie.</p>
      <p>"Kończę pracę w MSWiA <b>z poczuciem dobrze wykonanych zadań,</b> których efekty ocenili Wyborcy, a <b>obraz medialny skoryguje czas.</b> W Polsce żyje się bezpiecznie, <b>służby, które nadzorowałem, działają sprawnie.</b> Dziękuję wszystkim za współpracę przez ostatnie 4 lata. Dalej służymy Polsce" - napisał.</p>
      <figure>
        <iframe data-src="https://twitter.com/ZielinskiJaro/status/1198930055034003457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Wąsik zastępcą Kamińskiego</h4>
      <figure>
        <img src="https://i.iplsc.com/maciej-wasik-otrzymal-nominacje-na-stanowisko-wiceszefa-mswi/0009EVTFI9R2YOLV-C123-F4.png"/>
        <figcaption>Maciej Wąsik otrzymał nominację na stanowisko wiceszefa MSWiA<cite>/ Tytus Żmijewski /PAP</cite></figcaption>
      </figure>
      <p>Wkrótce potem - również za pośrednictwem Twittera - o swojej nominacji na wiceszefa MSWiA poinformował <b>wieloletni bliski współpracownik Mariusza Kamińskiego,</b> obecnie poseł Prawa i Sprawiedliwości, a w latach 2006-09 wiceszef Centralnego Biura Antykorupcyjnego, Maciej Wąsik.</p>
      <p>Równocześnie poinformował, że <b>nadal będzie pełnił funkcję sekretarza Kolegium ds. służb specjalnych.</b></p>
      <figure>
        <iframe data-src="https://twitter.com/WasikMaciej/status/1198939616243539968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Konfetti, tańce w hawajskich naszyjnikach i skargi policjantów z Suwałk</h4>
      <p>Nazwisko Jarosława Zielińskiego znalazło się na czołówkach medialnych doniesień pod koniec 2016 roku.</p>
      <p>Głośna stała się wówczas sprawa <b>obchodów Święta Niepodległości w Augustowie,</b> w których udział brał wiceminister: w czasie obchodów <b>z helikoptera zrzucono biało-czerwone konfetti, którego wycinaniem zajmować się mieli - w czasie służby - policjanci</b> białostockiej prewencji.</p>
      <p>Sam Zieliński w rozmowie z RMF FM 12 grudnia 2016 bagatelizował sprawę.</p>
      <p><b>"Sprawa jest prześmiewczo rozdmuchiwana, uważam, że jej w ogóle nie ma"</b> - mówił wówczas.</p>
      <p>Przekonywał, że kartoniki cięli policjanci, którzy i tak nie mogli wyjść na patrol, bo mieli za krótki staż.</p>
      <p>"Na pewno nie było tak - zapewnił mnie o tym komendant wojewódzki - żeby ktokolwiek został oderwany od służby, żeby przygotować ten element uroczystości" - podkreślał Jarosław Zieliński. </p>
      <p>Zapewniał również, że <b>"mieszkańcy Augustowa dziękują organizatorom - nawet ze łzami w oczach</b> - za to, że taka uroczystość miała miejsce".</p>
      <p>Po wizycie wiceministra w Augustowie w pamięć obserwatorów życia politycznego zapadł również pewien <b>pokaz taneczny</b>...</p>
      <figure>
        <video src="https://v-nocdn.iplsc.com/-/00067KVGQ1U8K8GM-V1.mp4"/>
        <figcaption>"Sen Hawajów" dla wiceministra spraw wewnętrznych i administracji<cite>TVN24/x-news</cite></figcaption>
      </figure>
      <p>To jednak nie koniec listy głośnych - i kontrowersyjnych - historii z Jarosławem Zielińskim w roli głównej.</p>
      <p>W listopadzie ubiegłego roku posłanka Platformy Obywatelskiej Bożena Kamińska ujawniła, że z prośbą o interwencję zwrócili się do niej <b>suwalscy policjanci, skarżący się na to, że od trzech lat muszą całodobowo pilnować posiadłości Jarosława Zielińskiego.</b> Twierdzili również, że miejscowi policjanci przebierają się podczas uroczystości, w których bierze udział wiceszef MSWiA, za funkcjonariuszy Służby Ochrony Państwa, a w regionie prowadzona jest niezrozumiała polityka kadrowa, obejmująca - wedle ich relacji - awanse dla niedoświadczonych policjantów.</p>
      <p>Sam zainteresowany odniósł się do tych zarzutów we wpisie na Twitterze.</p>
      <p>"Część mediów i polityków opozycji <b>w odwecie za naruszenie interesów wpływowych dotąd grup i osób usiłuje mnie ośmieszyć i skompromitować, powielając wyssane z palce historie na mój temat.</b> Jest to aż nadto czytelne, komu i czemu ma służyć ta nagonka" - skomentował wówczas Jarosław Zieliński.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-sondaz-prezydencki-dla-dgp-i-rmf-fm-kandydaci-ko-bez-szans-w%2CnId%2C3352434%3Fparametr%3Dembed_linki">Sondaż prezydencki dla "DGP" i RMF FM: Kandydaci KO bez szans w starciu z Andrzejem Dudą</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fnews-adam-szlapka-nowym-szefem-nowoczesnej-dzisiaj-mowimy-nowocze%2CnId%2C3352290%3Fparametr%3Dembed_linki">Adam Szłapka nowym szefem Nowoczesnej. "Dzisiaj mówimy: Nowoczesna restart"</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-sld-laczy-sie-z-wiosna-lewica-razem-poza-fuzja-czarzasty-co-%2CnId%2C3350799%3Fparametr%3Dembed_linki">SLD łączy się z Wiosną, Lewica Razem poza fuzją. Czarzasty: "Co będzie za rok, dwa - zobaczymy"</a>
        </li>
      </ul>
    </article>
  </body>
</html>