<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ukr.media/ukrain/406450/"/>
    <meta property="og:site_name" content="Ukr.Media"/>
    <meta property="article:published_time" content="2019-11-25T13:02:00+00:00"/>
    <meta property="og:title" content="Карта ООС (АТО) станом на 25 листопада 2019"/>
    <meta property="og:description" content="Ситуація на сході країни (карта АТО) станом на 12:00 25 листопада 2019 року за даними РНБО України."/>
  </head>
  <body>
    <article>
      <h1>Карта ООС (АТО) станом на 25 листопада 2019</h1>
      <address>
        <time datetime="2019-11-25T13:02:00+00:00">25 Nov 2019, 13:02</time>
      </address>
      <p>Ситуація на сході країни (карта АТО) станом на 12:00 25 листопада 2019 року за даними РНБО України.</p>
      <figure>
        <img src="https://ukr.media/static/ba/aimg/4/0/6/406450_1.jpg"/>
      </figure>
      <p>Минулої доби російські окупаційні війська знову не припиняли обстрілів позицій українських героїв. Ворог 7 разів порушив режим припинення вогню. Окрім цього, збройні формування РФ та її найманці вчора ввечері вели вогонь і стосовно цивільної інфраструктури одного з населених пунктів Донецької області, інформує <a href="https://ukr.media/">Ukr.Media</a>.</p>
      <p>
        <b>Бойових втрат серед наших воїнів внаслідок ворожих обстрілів протягом минулої доби немає</b>
      </p>
      <p>Переважно російські окупаційні війська продовжували застосовувати щодо позицій Об'єднаних сил гранатомети різних систем та стрілецьке озброєння. Під ворожий вогонь вчора потрапили наші мужні оборонці н.п. Тарамчук, Красногорівка, Березове, Мар'їнка та Луганське.</p>
      <p>Вдень, від Ужівки окупанти випустили 7 мін калібром 82 мм стосовно наших захисників Водяного.</p>
      <p>Захисники України адекватним вогнем у відповідь та неухильно дотримуючись Мінських угод, декілька разів примушували окупантів до подальшого режиму дотримання тиші.</p>
      <p>Окрім цього, за повідомленням Штабу ООС, вчора, 24 листопада, близько 18:00, російські окупанти обстріляли позиції підрозділів Об'єднаних сил в районі Березового Донецької області і дачний масив цього населеного пункту. Вогонь ворог вів з великокаліберних кулеметів із застосуванням трасуючих та бронебійно-запалювальних боєприпасів.</p>
      <p>Внаслідок цього ганебного ворожого обстрілу щодо цивільної інфраструктури, загорілася суха трава й сильний вітер призвів до швидкого поширення пожежі, яка перекинулась на розташований неподалік дачний масив. Майже вщент вигоріли 6 будівель. Військовослужбовцям Об'єднаних сил вдалося оперативно евакуювати цивільне населення та близько 23:00 локалізувати пожежу.</p>
      <p>На щастя, за наявною інформацією, жертв немає.</p>
      <p>
        <b>Ситуація сьогодні, 25 листопада</b>
      </p>
      <p>Сьогодні об 11:30 з напрямку від мікрорайону Трудівські окупованого Донецька російські окупаційні війська розпочали обстріл наших захисників Мар'їнки зі стрілецької зброї.</p>
      <p>За наявною інформацією, втрат серед наших оборонців немає.</p>
      <p>
        <b>Інформація Головного управління розвідки Міністерства оборони України</b>
      </p>
      <p>Командування ЗС РФ продовжує використовувати тимчасово окуповану територію у Донецькій та Луганській областях як полігон для підготовки в бойових умовах особового складу підрозділів спеціального призначення ЗС РФ та випробовування нових зразків озброєння. Зокрема, на минулому тижні до з'єднань і частин 1 (Донецьк) та 2 (Луганськ) АК ЗС РФ прибули російські спецназівці із засобами технічної розвідки та снайперськими гвинтівками, у т.ч. невстановленого зразка.</p>
      <p>Ці кадрові військовослужбовці ЗС РФ вивчали обстановку у районах передових позицій з використанням завезеного ними обладнання та виконували завдання у складі снайперських пар і розвідувальних груп.</p>
      <p>Підрозділи Об'єднаних сил перебувають напоготові до підступних дій з боку російських окупаційних військ в районі відсічі та стримування збройної агресії РФ на сході України.</p>
      <figure>
        <iframe src="https://www.youtube.com/embed/eQQR2bsF-qs" width="640" height="360" data-service="Youtube" scrolling="no"/>
      </figure>
      <p><a href="https://ukr.media/news-ato/">ООС (АТО)</a> <a href="https://ukr.media/news-donetsk/">Донецьк</a> <a href="https://ukr.media/news-lugansk/">Луганськ</a> <a href="https://ukr.media/donbas/">Донбас</a></p>
    </article>
  </body>
</html>