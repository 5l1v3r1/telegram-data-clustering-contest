<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/parapolitika/1561202/eklpixi-prokalese-spanios-erodios-pou-emfanistike-sta-hania/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T13:19:00+00:00"/>
    <meta property="og:title" content="Έκπληξη προκάλεσε σπάνιος ερωδιός στα Χανιά"/>
    <meta property="og:description" content="Πρώτη καταγραφή του είδους στη χώρα μας"/>
  </head>
  <body>
    <article>
      <h1>Έκπληξη προκάλεσε σπάνιος ερωδιός στα Χανιά</h1>
      <address>
        <time datetime="2019-11-25T13:19:00+00:00">25 Nov 2019, 13:19</time>
      </address>
      <p>
        <b>Πρώτη καταγραφή του είδους στη χώρα μας</b>
      </p>
      <p>Ένα σπάνιο είδος ερωδιού, που δε συναντάται στην Ελλάδα, εμφανίστηκε για πρώτη φορά σε εκβολή ποταμού στα Χανιά. Το πτηνό αυτό είναι ο Γραμμοτσικνιάς ή ο ερωδιός των μανγκροβίων (Butorides striata), που συνήθως συναντάται στα μανγκρόβια δάση - δηλαδή αυτά που αντέχουν την αλατότητα της ρηχής θάλασσας - των τροπικών περιοχών.</p>
      <p>Η πιο κοντινή περιοχή που αναπαράγεται είναι η νότια ακτή της χερσονήσου Σινά στην Ερυθρά Θάλασσα. Δε μεταναστεύει, παρά μόνο μετακινείται λίγο εκτός αναπαραγωγικής περιόδου. <br/>Έτσι η παρουσία ενός νεαρού σε εκβολή ποταμού στα Χανιά (πρωτοκαταγράφηκε από τον φυσιοδίφη και φωτογράφο άγριας φύσης Φώτη Σαμαριτάκη την Παρασκευή 15 Νοεμβρίου) είναι μια μεγάλη έκπληξη και πρώτη καταγραφή του είδους στη χώρα μας (εφόσον έχει εξασφαλιστεί ότι δεν είναι δραπέτης από αιχμαλωσία).</p>
      <p>Υπάρχει μια καταγραφή του είδους στην Κύπρο το 2014. Η επιλογή για ξεκούραση και διατροφή στη συγκεκριμένη εκβολή μπορεί να οφείλεται στην αφθονία ψαριών σε τμήμα της εκβολής, που προέκυψε από συνδυασμό ισχυρών βροχοπτώσεων και αντιπλημμυρικών έργων.</p>
      <p>Να σημειωθεί ότι, από τα 62 διαφορετικά είδη ερωδιών που υπάρχουν ανά τον κόσμο, μόνον εννέα ζουν στην Ευρώπη. <br/>Τους ερωδιούς τούς ξεχωρίζεις από τον μακρύ λαιμό και το ράμφος, τα ψηλά πόδια και κυρίως τη χάρη με την οποία περπατούν στα ρηχά νερά, κάτι που τους κατέστησε αξιοπρόσεκτους ακόμη από την αρχαιότητα. Μάλιστα ο Αριστοτέλης (384-322 π.Χ.) ήταν ο πρώτος που περιέγραψε τα πτηνά αυτά.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/eidiseis/1157241/pws-enas-spanios-astakos-glytwse-to-tsoykali/"/>
      </related>
    </article>
  </body>
</html>