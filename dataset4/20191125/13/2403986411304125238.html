<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/health/yaki_bakteriyi_zhivut_na_vashiy_kuhonniy_gubtsi_ta_chim_voni_nebezpechni__suprun_n1238910"/>
    <meta property="og:site_name" content="24 Канал"/>
    <meta property="article:published_time" content="2019-11-25T13:41:00+00:00"/>
    <meta property="og:title" content="Які бактерії живуть на вашій кухонній губці та чим вони небезпечні: пояснення Супрун"/>
    <meta property="og:description" content="Щотижневе прибирання квартири — обов’язковий ритуал майже кожної сім’ї. Так ми позбавляємося пилу, бруду та мікробів. Однак, у квартирі є місця, які ми можемо оминати під час прибирання, але саме вони й становлять небезпеку нашому здоров'ю."/>
  </head>
  <body>
    <article>
      <h1>Які бактерії живуть на вашій кухонній губці та чим вони небезпечні: пояснення Супрун</h1>
      <address><time datetime="2019-11-25T13:41:00+00:00">25 Nov 2019, 13:41</time> by <a rel="author" href="https://24tv.ua/anastasiya_lukashevska_tag7047/" target="_blank">Анастасія Лукашевська</a></address>
      <p>
        <b>Щотижневе прибирання квартири — обов’язковий ритуал майже кожної сім’ї. Так ми позбавляємося пилу, бруду та мікробів. Однак, у квартирі є місця, які ми можемо оминати під час прибирання, але саме вони й становлять небезпеку нашому здоров'ю.</b>
      </p>
      <p><a href="https://www.facebook.com/ulanasuprun/">Уляна Супрун</a> розповіла, де у квартирі ховається найбільше бактерій, чому губка для миття посуду може розповісти про ваші кишкові захворювання та як вберегтися від харчових отруєнь.</p>
      <blockquote>Читайте також: <a href="https://24tv.ua/health/de_vdoma_zbirayetsya_naybilshe_bakteriy__vidpovid_mikrobiologiv_n1217342">Де вдома збирається найбільше бактерій – відповідь мікробіологів</a></blockquote>
      <p>Бактерії люблять вологість та тепло, відтак кухня – чи не найбільш наповнене мікроорганізмами приміщення у квартирі.</p>
      <p>Не лише смітник для харчових відходів є осередком бактерій. Невинна кухонна ганчірка нічим не гірша – нею витирають руки, стіл, пролиті інгредієнти.</p>
      <aside>Понад 75% губок для миття посуду містять сальмонелу або кишкову паличку, а на ручці крану у ванній такі мікроорганізми зустрічалися лише у 9% випадків. Зрештою використання такої ганчірки може призвести до харчового отруєння, розповіла Уляна Супрун.</aside>
      <figure>
        <img src="https://24tv.ua/resources/photos/news/620_DIR/201911/1238910_10239064.jpg?201911113531"/>
        <figcaption>75% губок для миття посуду містять сальмонелу або кишкову паличку</figcaption>
      </figure>
      <h3>Кухонна ганчірка є показником мікробіоти своїх власників</h3>
      <p>Дослідники стверджують, що кількість бактерій пов’язана з кількістю членів сім’ї та наявністю дітей, соціальним та економічним статусом сім’ї, раціоном, а також власне типом ганчірки, яку використовують на кухні.</p>
      <p>Наприклад, золотисті стафілококи – бактерії, які іноді живуть на шкірі, в носі чи горлі, переважали в сім’ях, які мають багато дітей і нижчий соціально економічний статус. Водночас, кишкова паличка частіше трапляється на ганчірках у квартирах, де більше споживають м’яса.</p>
      <p>По всій кухні можна знайти чимало місць та предметів, де живуть бактерії.</p>
      <p>У кухонній раковині та на крані — може бути кишкова паличка, а на кухонній губці — взагалі сотні різноманітних видів бактерій.</p>
      <h3>Як вберегтися від харчових отруєнь</h3>
      <ol>
        <li>Регулярно прати та змінювати кухонні ганчірки – принаймні раз на тиждень.</li>
        <li>Не витирайте одним рушником приміром обличчя, руки і яблука.</li>
        <li>Регулярно протирайте дверцята шаф і холодильника, особливо після приготування м’яса, риби, яєць.</li>
        <li>Кавоварка чи кавова машина, дощечки для нарізання продуктів також потребують регулярного миття.</li>
        <li>Важливо користуватися окремою дошкою для нарізання м’яса та риби.</li>
        <li>І головне правило – мийте руки. Саме руки гарантують бактеріям переміщення всередину нашого організму.</li>
      </ol>
      <p>Чимало бактерій чекають на нас на ручці мікрохвильовки, духовки та холодильника, на вимикачі світла у ванній і туалеті. Ці поверхні бажано мити щотижня. Також<b> варто для кожної з поверхонь використовувати окремі ганчірки чи губки</b>.</p>
      <figure>
        <img src="https://24tv.ua/resources/photos/news/620_DIR/201911/1238910_10239074.jpg?201911113555"/>
        <figcaption>Виділіть для миття мікрохвильової окрему ганчірку</figcaption>
      </figure>
      <h3>Ванна кімната – осередок бактерій</h3>
      <p>Як не дивно, місце, де ми власне позбавляємось усього бруду, що накопичується на тілі за день, також є доволі сприятливим для бактерій. Особливо, якщо ви любите гарячий душ чи ванну, варто регулярно дбати про чистоту душу та шлангу, стоку, кранів, підлоги довкола туалету, рушників та зубних щіток.</p>
      <p>Іноді у вологих місцях ванної кімнати <b>можуть утворюватися доволі стійкі бактеріальні біоплівки </b>– це деякі види мікобактерій. </p>
      <p>Те саме стосується й плісняви, що з’являється у місцях із підвищеною вологістю.</p>
      <p>Протирати доступні поверхні та крани варто щодня, а повноцінне прибирання робити раз на тиждень.</p>
      <p>Слід також змінювати рушники у ванній по мірі забруднення, але не рідше як раз на тиждень, а зубні щітки — кожні три/чотири місяці.</p>
      <h3>Пральна машина та білизна</h3>
      <p>Волога білизна навіть за короткий час може дати можливість мікроорганізмам розмножитися. Саме тому варто якомога швидше після прання виймати речі з машини та вивішувати сушитись.</p>
      <p>Також варто час від часу мити пральну машинку, зокрема за гумовою прокладкою — там накопичуються і сміття, і бактерії. </p>
      <figure>
        <img src="https://24tv.ua/resources/photos/news/620_DIR/201911/1238910_10239186.jpg?201911114709"/>
        <figcaption>Інша прихована небезпека – косметичка</figcaption>
      </figure>
      <h3>Косметика</h3>
      <p>Пензлики, спонжі та інший вміст косметички – є осередком розмноження бактерій. Бактерії, що живуть на аплікаторах і пензликах, можуть спричиняти подразнення очей і шкіри або навіть розвиток інфекцій.</p>
      <p>Вміст косметички має зберігатися в чистому та сухому місці за кімнатної температури. Пензлики варто мити раз на тиждень.</p>
      <p>Не лише домашні меблі та ганчірки можуть становити небезпеку: мобільний телефон, навушники, ключі, гаманець, ланч-бокс та поверхня рюкзака чи сумки також є місцем проживання бактерій.</p>
      <p>Пульти, клавіатура та мишка — прилади, якими користуються відразу декілька членів сім’ї, варто регулярно очищувати аби небезпечні бактерії не передавалися таким шляхом.</p>
      <blockquote>Більше новин, що стосуються лікування, медицини, харчування, здорового способу життя та багато іншого – читайте у розділі <a href="https://24tv.ua/zdorovya_tag3301/">Здоров'я</a>.</blockquote>
    </article>
  </body>
</html>