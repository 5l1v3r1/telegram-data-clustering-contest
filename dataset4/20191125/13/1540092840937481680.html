<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/198551/kleistes-pliros-exoplismenes-klines-meth-logo-elleipsis-giatron-kai-nosileyton"/>
    <meta property="og:site_name" content="CNN.gr"/>
    <meta property="article:published_time" content="2019-11-25T13:19:29+00:00"/>
    <meta property="og:title" content="Κλειστές πλήρως εξοπλισμένες κλίνες ΜΕΘ λόγω έλλειψης γιατρών και νοσηλευτών"/>
    <meta property="og:description" content="Τον κώδωνα του κινδύνου για τις κλειστές κλίνες στις Μονάδες Εντατικής Θεραπείας των δημόσιων νοσοκομείων της χώρας, κρούει η Πανελλήνια Ομοσπονδία Εργαζομένων"/>
  </head>
  <body>
    <article>
      <h1>Κλειστές πλήρως εξοπλισμένες κλίνες ΜΕΘ λόγω έλλειψης γιατρών και νοσηλευτών</h1>
      <h2>Τον κώδωνα του κινδύνου για τις κλειστές κλίνες στις Μονάδες Εντατικής Θεραπείας των δημόσιων νοσοκομείων της χώρας, κρούει η Πανελλήνια Ομοσπονδία Εργαζομένων στα Δημόσια Νοσοκομεία (ΠΟΕΔΗΝ).</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Διονυσία Προκόπη, CNN Greece 15:19 , 25 November 2019</p>
      <p>Με το εποχικό κύμα γρίπης να είναι προ των πυλών, η κατάσταση στις ΜΕΘ της χώρας είναι οριακή, όπως δείχνουν τα ευρήματα έρευνας της <a href="https://www.cnn.gr/eidhseis/tag/29194/poedhn"><b>ΠΟΕΔΗΝ</b></a>. Κι αυτό γιατί παρά τη δέσμευση του <b>υπουργού Υγείας,</b> <a href="https://www.cnn.gr/eidhseis/tag/20107/vasilhs-kikilias"><b>Βασίλη Κικίλια</b></a> ότι θα έχουν ολοκληρωθεί προσλήψεις νοσηλευτικού προσωπικού για τις ΜΕΘ πριν από την επέλαση της γρίπης ώστε να ανοίξουν κλίνες, οι διαδικασίες καθυστερούν. Επιπλέον, πρόσφατα <b>έληξαν οι διετείς συμβάσεις 177 νοσηλευτών και 41 γιατρών,</b> οι οποίοι υπηρετούσαν στις ΜΕΘ με συμβάσεις του πρώην ΚΕΕΛΠΝΟ. Αυτό σημαίνει ότι<b> κλείνουν άλλες 30 κλίνες άμεσα</b>, εάν δεν αναπληρωθούν. Συνολικά 430 άτομα είχαν προσληφθεί με διετείς συμβάσεις ΚΕΕΛΠΝΟ από την προηγούμενη πολιτική ηγεσία του υπουργείου Υγείας, για την κάλυψη αναγκών σε ΜΕΘ και σε Μονάδες Εντατικής Νοσηλείας Νεογνών (ΜΕΝΝ). Επιπλέον, είχαν ολοκληρωθεί 200 προσλήψεις γιατρών για τις ΜΕΘ, σύμφωνα με στοιχεία που παρουσίασε ο πρώην<b> αναπληρωτής υπουργός Υγείας, Παύλος Πολάκης.</b></p>
      <p>Αυτή τη στιγμή, <b>σε όλη τη χώρα</b> λειτουργούν <b>557 κλίνες</b> ΜΕΘ και <b>80 παραμένουν κλειστείς,</b> παρόλο που είναι πλήρως εξοπλισμένες, λόγω έλλειψης προσωπικού, σύμφωνα με την ΠΟΕΔΗΝ. Σε τακτά διαστήματα μειώνονται περαιτέρω οι ανοιχτές κλίνες, με εσωτερικές αποφάσεις των Εντατικολόγων και της διοίκησης των νοσοκομείων, καθώς οι ελλείψεις ιατρικού και νοσηλευτικού προσωπικού είναι μεγάλες. Επίσης, μειώνονται σε τακτικά χρονικά διαστήματα λόγω απολύμανσης. Εάν υπολογίσει κανείς ότι ο μέσος όρος νοσηλείας των ασθενών στις ΜΕΘ είναι περίπου 12 ημέρες, η κάθε μία κλίνη ΜΕΘ κατά μέσο όρο μπορεί να νοσηλεύσει 30 ασθενείς το χρόνο. Οι 80 κλειστές κλίνες ΜΕΘ -που σε πραγματικό αριθμό είναι περισσότερες- <b>στερούν τη νοσηλεία σε 2.500 ασθενείς το χρόνο</b>, τονίζει η ΠΟΕΔΗΝ.</p>
      <p>Οι ασθενείς που βρίσκονται σε <b>λίστα αναμονής</b> ξεπερνούν πολλές φορές τους 80 στην <b>Αττική</b> και τους 20 στην <b>Κεντρική Μακεδονία</b>, ειδικά τους χειμερινούς μήνες. Διασωληνωμένοι ασθενείς σε λίστα νοσηλεύονται σε κοινούς θαλάμους νοσηλείας με μεγάλο κίνδυνο για τη ζωή τους. Αναβάλλονται σοβαρά χειρουργεία λόγω έλλειψης κρεβατιού Εντατικής. Ασθενείς μπορεί να μεταφερθούν εκατοντάδες χιλιόμετρα μακριά από το νοσοκομείο που χειρουργήθηκαν για να βρουν ΜΕΘ, χωρίς να παρακολουθείται η μετεγχειρητική φροντίδα από τους χειρουργούς που γνωρίζουν την κατάστασή τους.</p>
      <h3>Πρόβλημα και στις Μονάδες Αυξημένης Φροντίδας</h3>
      <p>Στα κρεβάτια ΜΕΘ που λειτουργούν σήμερα, αναλογούν τουλάχιστον 1.100 κλίνες <b>Μονάδων Αυξημένης Φροντίδας</b> (ΜΑΦ). Ωστόσο, πιστοποιημένες κλίνες ΜΑΦ είναι μόλις 157. Κάποια Νοσοκομεία διαθέτουν ΜΑΦ οι οποίες είναι χωρίς πιστοποίηση και επαρκή στελέχωση, επισημαίνει η ΠΟΕΔΗΝ και προσθέτει:</p>
      <p>«Εάν υπήρχε επάρκεια σε κλίνες Μονάδων Αυξημένης Φροντίδας θα μειώνονταν κατά πολύ οι ημέρες νοσηλείας ασθενών στις ΜΕΘ. Ως εκ τούτω θα λιγόστευαν οι λίστες αναμονής. Οι σσθενείς μετά την ΜΕΘ δεν θα ήταν αναγκασμένοι να νοσηλεύονται σε κοινούς θαλάμους νοσηλείας που δεν παρέχεται αυξημένη φροντίδα».</p>
      <h3>Οι διαθέσιμες κλίνες ανά περιφέρεια</h3>
      <p>Σύμφωνα με την έρευνα της ΠΟΕΔΗΝ, στην <b>Αττική</b> λειτουργούν μόνο 224 κλίνες ΜΕΘ, για 6 εκατομμύρια πληθυσμό, καθώς εξυπηρετούν και τους κατοίκους νησιών και γειτονικών περιοχών.</p>
      <p>Στην <b>Κεντρική</b> <b>Μακεδονία</b> για 2 εκατ. πληθυσμό υπάρχουν 123 κλίνες ΜΕΘ.</p>
      <p>Η <b>Θεσσαλία</b> διαθέτει 1.850 νοσοκομειακές κλίνες για πληθυσμό 732.762 και με πληρότητα πάνω από 80%. Οι κλίνες ΜΕΘ είναι μόνο 42.</p>
      <p>Η <b>Στερεά</b> <b>Ελλάδα</b> με 995 διαθέσιμες νοσοκομειακές κλίνες και μεγάλη πληρότητα και πληθυσμό 547.390, έχει μόνο 8 κλίνες ΜΕΘ (Νοσοκομείο Λαμίας).</p>
      <p>Νησιά που αποκλείονται το χειμώνα δεν διαθέτουν καθόλου ΜΕΘ. Για κάποια μάλιστα προβλέπονται στους Οργανισμούς των νοσοκομείων (π.χ. στο Αργοστόλι της <b>Κεφαλονιάς</b>, στη <b>Ζάκυνθο</b> είναι εξοπλισμένες) και δεν λειτουργούν. Έκτακτα περιστατικά αεροδιακομίζονται για χειρουργικές επεμβάσεις και νοσηλεία στην ηπειρωτική Ελλάδα αν και θα μπορούσαν να αντιμετωπισθούν στα νησιά. Στα νησιά των <b>Κυκλάδων</b> δεν λειτουργεί ούτε μία κλίνη ΜΕΘ. Στα <b>Δωδεκάνησα</b> λειτουργεί ΜΕΘ μόνο στο Νοσοκομείο της Ρόδου, 6 κλινών. Στα Επτάνησα λειτουργεί μόνο η ΜΕΘ του Νοσοκομείου Κέρκυρας με 5 κλίνες, ενώ 16 κλίνες εξοπλισμένες είναι κλειστές (6 Λευκάδα, 5 Κεφαλονιά, 5 Ζάκυνθος).</p>
      <p>Σε <b>Ανατολική</b> <b>Μακεδονία</b> και <b>Θράκη</b>, μια τεράστια έκταση με πληθυσμό 608.182 κατοίκων, υπάρχουν ανεπτυγμένες 1.177 νοσοκομειακές κλίνες, με μεγάλη πληρότητα και λειτουργούν μόνο 28 κλίνες ΜΕΘ.</p>
      <p>Η <b>Ήπειρος</b>, με 782 νοσοκομειακές κλίνες, μεγάλη πληρότητα και πληθυσμό 336.856 κατοίκων, διαθέτει 27 ανεπτυγμένες κλίνες ΜΕΘ.</p>
      <p>Η <b>Κρήτη</b> με 2.302 νοσοκομειακές κλίνες και πληθυσμό 621.000 κατοίκων, διαθέτει 42 ανεπτυγμένες κλίνες ΜΕΘ. Οι ανάγκες είναι υπερδιπλάσιες καθ’ ότι διακομίζονται ασθενείς από όλα σχεδόν τα νησιά του Αιγαίου.</p>
      <p>Στη <b>Δυτική Μακεδονία</b> με 750 νοσοκομειακά κρεβάτια, υψηλά ποσοστά κάλυψης και πληθυσμό 300.000 κατοίκων, λειτουργούν 6 κλίνες ΜΕΘ (Γ.Ν. Πτολεμαΐδας).</p>
      <p>Από την<b> Ήπειρο έως την Αττική</b>, σε απόσταση 450 χιλιομέτρων, στον ένα εθνικό άξονα λειτουργούν 53 κλίνες ΜΕΘ: στα δύο νοσοκομεία της Πάτρας 15 κλίνες, 5 στο νοσοκομείο της Κορίνθου, 6 στο νοσοκομείο του Αγρινίου, 7 στο νοσοκομείο της Άρτας και 20 στα νοσοκομεία των Ιωαννίνων. Στον άλλο εθνικό άξονα, από τη <b>Θεσσαλία έως την Αττική</b>, 350 χιλιόμετρα απόσταση, λειτουργούν μόνο 20 κλίνες ΜΕΘ, στο νοσοκομείο της Λαμίας και στα δύο νοσοκομεία της Λάρισας.</p>
      <p>Σε <b>νησιά του Αιγαίου</b> με μεγάλες προσφυγικές-μεταναστευτικές ροές, υπάρχουν ελάχιστες ή καθόλου κλίνες ΜΕΘ: η Χίος δεν έχει ΜΕΘ, μόνο 5 κλίνες ΜΑΦ, στη Μυτιλήνη υπάρχουν 7 κλίνες ΜΕΘ, στη Σάμο 3 και στη Ρόδο 6 κλίνες που λειτουργούν.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198545/sta-5-7-dis-eyro-to-protogenes-pleonasma-sto-dekamino-2019">Στα 5,7 δισ. ευρώ το πρωτογενές πλεόνασμα στο δεκάμηνο 2019</a>
        </li>
        <li>
          <a href="https://www.cnn.gr/reportaz/video/10868/cnn-now-deytera-25-noemvrioy">CNN NOW: Δευτέρα 25 Νοεμβρίου</a>
        </li>
        <li>
          <a href="https://www.cnn.gr/news/politiki/story/198528/live-voyli-h-omilia-toy-kyriakoy-mitsotaki-gia-ti-syntagmatiki-anatheorisi">Μητσοτάκης: Τις προτάσεις του ΣΥΡΙΖΑ απέρριψε ο ελληνικός λαός στις εκλογές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/29194/poedhn">ΠΟΕΔΗΝ</a>
        </li>
        <li>
          <a href="https://www.cnn.gr/eidhseis/tag/17271/meth">ΜΕΘ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/37344/dhmosia-nosokomeia">ΔΗΜΟΣΙΑ ΝΟΣΟΚΟΜΕΙΑ</a>
        </li>
        <li>
          <a href="https://www.cnn.gr/eidhseis/tag/9424/entatiki">ΕΝΤΑΤΙΚΗ</a>
        </li>
        <li>
          <a href="https://www.cnn.gr/eidhseis/tag/22804/monada-entatikhs-therapeias">ΜΟΝΑΔΑ ΕΝΤΑΤΙΚΗΣ ΘΕΡΑΠΕΙΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198532/snapshot/2767306.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198531/snapshot/2719811.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198545/snapshot/protogenes-pleonasma.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198544/snapshot/2627888.jpg"/>
      </figure>
    </article>
  </body>
</html>