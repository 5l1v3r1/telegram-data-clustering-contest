<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2824981-u-gruzii-vidmovilisa-reformuvati-viborcu-sistemu-popri-protesti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:44:00+00:00"/>
    <meta property="og:title" content="У Грузії відмовилися реформувати виборчу систему попри протести"/>
    <meta property="og:description" content="Грузинська керівна партія «Грузинська мрія» заявляє, що вибори у парламент у 2020 році пройдуть за змішаною виборчою системою."/>
  </head>
  <body>
    <article>
      <h1>У Грузії відмовилися реформувати виборчу систему попри протести</h1>
      <h2>Грузинська керівна партія «Грузинська мрія» заявляє, що вибори у парламент у 2020 році пройдуть за змішаною виборчою системою.</h2>
      <address>
        <time datetime="2019-11-25T13:44:00+00:00">25 Nov 2019, 13:44</time>
      </address>
      <p>Про це заявив генеральний секретар партії, мер Тбілісі Каха Каладзе, повідомляє <a href="https://www.newsgeorgia.ge/gruzinskaya-mechta-ne-poshla-na-ustupki-oppozitsii-i-zakryla-temu-reformy-vybornoj-sistemy/">Новини-Грузія.</a></p>
      <p>"Тему закрито, у 2020 році (в <a href="https://www.ukrinform.ua/tag-gruzia">Грузії </a>- ред.) буде збережено змішану виборчу систему", - сказав він.</p>
      <p>Каладзе підкреслив, що у колишньої керівної партії «Єдиний національний рух» «нема морального права висувати політичні звинувачення» керівній партії, оскільки вони не підтримали зміни до конституції у 2017 році, і самі ніколи не порушували питання про скасування мажоритарної системи.</p>
      <p>Крім того, у партії вказують на те, що у них «немає ресурсу» для мобілізації 113 голосів, необхідних для затвердження нових змін до конституції, що стосуються реформи виборчої системи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823246-u-gruzii-vidbulisa-suticki-bila-ofisiv-provladnih-deputativ.html">У Грузії відбулися сутички біля офісів провладних депутатів</a>
      </blockquote>
      <p>Як повідомлялося, хвиля протесту не припиняється в Грузії з 14 листопада, відтоді, як парламент провалив законопроєкт про реформу виборчої системи, яку обіцяла провести керівна партія. В основному, ініціативу не підтримали мажоритарні депутати. Мітингувальники вимагають відставки уряду й призначення дострокових парламентських виборів за пропорційною системою. 25 листопада планується велика акція опозиції у центрі Тбілісі.</p>
      <p>
        <i>Фото: newsgeorgia.ge</i>
      </p>
    </article>
  </body>
</html>