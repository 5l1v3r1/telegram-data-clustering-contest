<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402655/%D8%AA%D8%B4%D8%AE%DB%8C%D8%B5-%D8%B1%D9%88%D9%85%D8%A7%D8%AA%DB%8C%D8%B3%D9%85-%D9%85%D9%81%D8%B5%D9%84%DB%8C-%D8%A8%D8%A7-%DA%A9%D9%85%DA%A9-%D8%AA%D8%B5%D9%88%DB%8C%D8%B1%D8%A8%D8%B1%D8%AF%D8%A7%D8%B1%DB%8C-%D8%AF%D9%85%D8%A7%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:46:24+00:00"/>
    <meta property="og:title" content="تشخیص روماتیسم مفصلی با کمک تصویربرداری دمایی"/>
    <meta property="og:description" content="پژوهشگران اروپایی در بررسی جدید خود نشان دادند که می‌توان وجود روماتیسم مفصلی را با کمک تصویربرداری دمایی ارزیابی کرد."/>
  </head>
  <body>
    <article>
      <h6 class="kicker">با تلاش پژوهشگران اروپایی صورت می‌گیرد</h6>
      <h1>تشخیص روماتیسم مفصلی با کمک تصویربرداری دمایی</h1>
      <address><time datetime="2019-11-25T13:46:24+00:00">25 Nov 2019, 13:46</time> by <a rel="author">مسعود جعفرشعار</a></address>
      <p>پژوهشگران اروپایی در بررسی جدید خود نشان دادند که می‌توان وجود روماتیسم مفصلی را با کمک تصویربرداری دمایی ارزیابی کرد.</p>
      <p><b>به گزارش ایسنا و به نقل از مدیکال‌اکسپرس، </b>روماتیسم مفصلی، شایع‌ترین بیماری التهابی مفاصل است و از بیماری‌های خود ایمنی مزمن به شمار می‌رود. بررسی جدید پژوهشگران اروپایی نشان می‌دهد که "تصویربرداری دمایی" یا "دمانگاری"(Thermography) می‌تواند یک روش مهم برای ارزیابی روماتیسم مفصلی باشد.</p>
      <p>این پژوهش که روی 82 شرکت‌کننده انجام شده، تایید می‌کند که هم دمای انگشت و هم دمای کف دست، به صورت قابل توجهی در بیماران مبتلا به روماتیسم مفصلی افزایش می‌یابند. شرکت‌کنندگان این آزمایش که به روماتیسم مفصلی مبتلا بودند، مورد بررسی دو متخصص روماتولوژی قرار گرفتند.</p>
      <p>دکتر "آلفرد گات"(Alfred Gatt)، نویسنده ارشد این پژوهش گفت: سونوگرافی، هیچ تغییر قابل توجهی را در میان شرکت‌کنندگان مورد بررسی ما نشان نداد اما تصویربرداری دمایی توانست روند بیماری را با گزارش دادن دمای بدن بیمار به ما اطلاع دهد. فرضیه ما این است که امکان دارد تفاوت دما با فعالیت بیماری‌های مهم در ارتباط باشد و یا روند التهابی بیماری موجب تغییرات حرارتی برگشت‌ناپذیری شود که پس از توقف فعالیت بیماری نیز ادامه یابد.</p>
      <figure>
        <img src="https://cdn.isna.ir/d/2019/11/25/3/61494207.jpg"/>
      </figure>
      <p>گات افزود: تصویربرداری حرارتی، یک فناوری نوظهور در حوزه پزشکی است که ظرفیت تبدیل شدن به یک ابزار بالینی مهم را برای تشخیص روند بیماری دارد. پژوهش ما، نخستین بررسی است که الگوهای حرارتی مربوط به بیماران مبتلا به روماتیسم مفصلی را برای کنترل بیماری آنها ارزیابی می‌کند. نتایج این پژوهش نشان می‌دهند که دست بیماران مبتلا به روماتیسم مفصلی، دمای بیشتری نسبت به دست افراد سالم دارد.</p>
      <p>پروفسور "ناچی چوکالینگام" (Nachi Chockalingam)، از نویسندگان این پژوهش گفت: روماتیسم مفصلی، افراد بسیاری را تحت تاثیر قرار می‌دهد و به بروز ناهنجاری، ناتوانی و مشکلات قلبی- عروقی در آنها منجر می‌شود. اگرچه تشخیص به موقع این بیماری دشوار است اما اگر به درستی انجام شود، نقش مهمی در کنترل آن بر عهده دارد.</p>
      <p>این پژوهش، در مجله "Scientific Reports" به چاپ رسید.</p>
      <p>انتهای پیام</p>
    </article>
  </body>
</html>