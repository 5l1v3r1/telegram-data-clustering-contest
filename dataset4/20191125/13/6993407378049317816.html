<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rosija-inoagenty-lyudy/30291097.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T13:46:37+00:00"/>
    <meta property="og:title" content="Парламент Росії схвалив законопроєкт про визнання громадян «іноземними агентами»"/>
    <meta property="og:description" content="Верхня палата парламенту Росії, Рада федерації, схвалила законопроєкт, що дозволяє визнавати «іноземними агентами» фізичних осіб. Раніше документ підтримала нижня палата, Державна дума. Законопроєкт"/>
  </head>
  <body>
    <article>
      <h1>Парламент Росії схвалив законопроєкт про визнання громадян «іноземними агентами»</h1>
      <address>
        <time datetime="2019-11-25T13:46:37+00:00">25 Nov 2019, 13:46</time>
      </address>
      <p>Верхня палата парламенту Росії, Рада федерації, <a href="https://www.svoboda.org/a/30290974.html">схвалила законопроєкт</a>, що дозволяє визнавати «іноземними агентами» фізичних осіб. Раніше документ підтримала нижня палата, Державна дума.</p>
      <p>Законопроєкт передбачає, що «іноземними агентами» можуть бути визнані фізичні особи, які поширюють матеріали визнаних «іноземними агентами» засобів інформації або беруть участь у створенні таких матеріалів. Також законопроєкт стосується громадян, які отримують гроші або майно з-за кордону або від російських юридичних осіб, що фінансуються з іноземних джерел.</p>
      <p>Автор ініціативи, голова комітету Держдуми з інформаційної політики Леонід Левін, уточнював, що «якщо фізична особа пише або поширює матеріали про культуру, спорт або музику, така співпраця навряд чи може нести в собі ризики включення в списки іноземних агентів». А от якщо людина пише матеріали, пов’язані з суспільно-політичною ситуацією, то ризики включення в списки великі.</p>
      <p>Президент Радіо Вільна Європа / Радіо Свобода Джеймі Флай заявив, що схвалені в Росії поправки до закону «про засоби масової інформації – іноземних агентів» належать до «небезпечних, усе більш потужних зусиль, спрямованих на переслідування журналістів медіакорпорації Радіо Вільна Європа / Радіо Свобода та інших іноземних ЗМІ» і є «черговим кроком до того, щоб громадяни Росії отримували тільки схвалену Кремлем інформацію».</p>
      <p>У листопаді 2017 року в Росії був ухвалений закон, який дозволяє визнавати «іноземними агентами» засоби інформації, які отримують фінансування з-за кордону. Міністерство юстиції зарахувало до «іноагентів» 10 засобів інформації : «Голос Америки», Idel.Реалии, Кавказ.Реалии, Крим.Реалії (проєкт української служби Радіо Свобода), телеканал «Настоящее время», татаро-башкирську службу Радіо Свобода (Azatliq Radiosi), Радіо Вільна Європа / Радіо Свобода, Сибирь.Реалии, «Фактограф» і Север.Реалии.</p>
      <p>Організації, що потрапили в реєстр, мають періодично звітувати про свою фінансову діяльність, а також вказувати в своїх публікаціях, що вони є «іноземним агентом». Порушення можуть призвести до великих штрафів.</p>
    </article>
  </body>
</html>