<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/superbatteri-lista-piu-pericolosi/659266/"/>
    <meta property="og:site_name" content="DiLei"/>
    <meta property="article:published_time" content="2019-11-25T13:43:26+00:00"/>
    <meta property="og:title" content="Superbatteri: la lista dei più letali"/>
    <meta property="og:description" content="Secondo gli esperti dei CDC, organismi di controllo della sanità USA, sono 5 i superbatteri più pericolosi per l’uomo. Scopriamo come difenderci."/>
  </head>
  <body>
    <article>
      <h1>Superbatteri: la lista dei più letali</h1>
      <h2>I CDC USA hanno classificato cinque batteri che risultano particolarmente pericolosi per la salute e ne hanno inseriti undici in una speciale watch-list</h2>
      <address>
        <time datetime="2019-11-25T13:43:26+00:00">25 Nov 2019, 13:43</time>
      </address>
      <p>Sono cinque i <b>batteri</b> che, a detta degli esperti, rappresentano una<b> minaccia seria per la salute</b>. Altri undici sono invece da tenere sotto stretta osservazione. Le specifiche in merito riguardano gli elenchi ufficiali compilati dai <a href="https://www.cdc.gov/">Centers for Disease Control and Prevention (CDC)</a>, gli <b>organismi di controllo della sanità negli USA.</b> La versione di quest’anno è contraddistinta dall’aggiunta di due microrganismi in più alla watch-list sopra citata.</p>
      <p>Per quanto riguarda invece i <b>cinque batteri maggiormente letali per la salute</b>, ricordiamo che si tratta del <b><i>Clostridium Difficile</i></b>, degli<b> enterobatteri resistenti ai carbapenemi</b>, della <b><i>Gonorrea Neisseria</i>,</b> della <b><i>Candida Auris </i></b>e dell’<b><i>Acinetobacter </i>resistente ai carbapenemi</b>.</p>
      <p>Secondo l’ultimo rapporto ufficiale dei CDC,<b> in USA ogni 15 minuti si verifica un decesso</b> a causa di <a href="https://dilei.it/salute/allarme-resistenza-antibiotici-700mila-morti-anno/601378/">infezioni da batteri resistenti agli antibiotici</a>. Per descrivere in maniera davvero completa i numeri in questione è bene ricordare che, fortunatamente, il preoccupante fenomeno è in discesa per quel che concerne i <b>decessi nelle strutture ospedaliere (-18% dal 2013 ad oggi)</b>.</p>
      <p>Il rovescio della medaglia di quanto appena descritto è però un aumento delle <a href="https://dilei.it/benessere/fotonotizia/acqua-e-sale-5-rimedio-gonfiore-infezioni/618495/">infezioni</a> da batteri antibiotico resistenti in altri contesti, con forti rischi per quanto riguarda i <b>possibili contagi</b>. Questo quadro è stato commentato dal <b>Dottor Michael Craig</b>, uno dei tanti s<b>pecialisti che lavorano presso i CDC USA. </b></p>
      <p>L’esperto ha posto l’accento sul fatto che questi <a href="https://dilei.it/salute/superbatteri-e-resistenza-agli-antibiotici-perche-fanno-paura-e-cosa-possiamo-fare/655914/">superbatteri</a> hanno da tempo imparato a <b>condividere i propri geni con altri microrganismi</b> che, a loro volta, arrivano a<b> sviluppare una pericolosa resistenza agli antibiotici. </b></p>
      <p>Il Dottor Craig non si è certo fermato qui, ma ha rincarato la dose facendo presente che, potenzialmente, <b>questi batteri letali possono attaccare qualsiasi persona sul pianeta</b>. Nel <a href="https://edition.cnn.com/2019/11/13/health/superbug-amr-drug-resistant-cdc-2019-report/index.html">report dei CDC</a> si chiamano in causa diversi esempi, grazie ai quali è possibile rendersi conto che il problema non riguarda solo soggetti che, nell’immaginario collettivo, sono più fragili degli altri (p.e. gli anziani).</p>
      <p>Per sottolineare questo aspetto gli esperti dei CDC hanno descritto il <b>caso clinico di Peggy</b>, insegnante <b>56enne di Brooklin sana</b>, che si è svegliata una mattina con<b> forti problemi intestinali</b>, pensando subito a un’intossicazione o a una forma di influenza contratta da uno dei bambini delle sue classi. C<b>inque giorni</b> dopo la donna è stata ricoverata in<b> terapia intensiva</b> con una <b>diagnosi di <i>Clostridium Difficile</i></b>, uno dei superbatteri considerati letali per l’organismo umano.</p>
      <p>La risposta alla crisi da essi causata non è certo la messa a punto di antibiotici più potenti. Secondo il Dottor Robert Redfield, Direttore dei CDC USA, la strada giusta prevede l’<b>adozione di strategie sempre più aggressive per tenere lontani i germi</b> e per evitare che si verifichino le infezioni.</p>
      <p>Per arrivare a questo risultato, a detta degli esperti, è importante<b> diminuire l’utilizzo degli antibiotic</b>i in quanto, con un’esposizione più contenuta, i germi hanno meno possibilità di imparare a sviluppare difese. Alla luce di quanto appena detto, ricordiamo l’importanza di <b>assumere antibiotici</b> solo a seguito di una<b> prescrizione da parte del medico curante o dello specialista.</b></p>
      <related>
        <h4>Leggi anche</h4>
        <a href="https://dilei.it/salute/superbatteri-killer-nel-2050-uccideranno-piu-del-cancro/517301/"/>
        <a href="https://dilei.it/salute/batteri-resistenti-antibiotici-trovato-nuovo-farmaco/484607/"/>
        <a href="https://dilei.it/benessere/batteri-resistenti-agli-antibiotici-in-italia-neonati-a-rischio/451370/"/>
        <a href="https://dilei.it/salute/superbatterio-resiste-antibiotici/477832/"/>
        <a href="https://dilei.it/salute/superbatteri-e-resistenza-agli-antibiotici-perche-fanno-paura-e-cosa-possiamo-fare/655914/"/>
      </related>
    </article>
  </body>
</html>