<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Champions-League/a315628-Milojevic-Podrzite-momke-ne-plasimo-se-nikoga.html"/>
    <meta property="og:site_name" content="Sport Klub"/>
    <meta property="article:published_time" content="2019-11-25T13:24:00+00:00"/>
    <meta property="og:title" content="Milojević: Podržite momke, ne plašimo se nikoga"/>
    <meta property="og:description" content="Šef stručnog štaba Crvene zvezde Vladan Milojević istakao je pred duel sa minhenskim Bajernom da u Beograd stiže jedna od najboljih ekipa u Evropi."/>
  </head>
  <body>
    <article>
      <h1>Milojević: Podržite momke, ne plašimo se nikoga</h1>
      <h2>Šef stručnog štaba Crvene zvezde Vladan Milojević istakao je pred duel sa minhenskim Bajernom da u Beograd stiže jedna od najboljih ekipa u Evropi.</h2>
      <address><time datetime="2019-11-25T13:24:00+00:00">25 Nov 2019, 13:24</time> by <a rel="author">Katarina Kostić</a></address>
      <figure>
        <img src="https://sportklub.rs/Picture/166259/jpeg/Vladan-Milojevic.JPG"/>
        <figcaption>
          <cite>Sport network</cite>
        </figcaption>
      </figure>
      <p>„<i>Očekujemo pravi fudbalski spektakl, pun stadion i podršku naših navijača. Koliko će i za šta to biti dovoljno, videćemo sutra</i>”.</p>
      <p>Kakva je situacija sa igračima, da li su svi zdravi?</p>
      <p>„<i>Verovatno Pavkov neće biti u igri, videćemo kakva će situacija biti sa Jovančićem, a što se tiče ostalih, verovatno će svi biti na raspolaganju</i>”.</p>
      <p>Koliko je bitna podrška navijača?</p>
      <p>„<i>Nama uvek znači podrška, znamo koliko drugi klubovi i drugi navijači pričaju o tom huku sa tribina, koji se stvara na našem stadionu. Mi smo samo deo velikog kluba, u kojem se fudbal uvek igrao zbog publike. Drago nam je kad nas navijači poguraju, kad nam daju krila. Možemo se prisećati nekih mečeva, čak i iz perioda od kad sam ja trener. Ima milion primera da je bilo tako. Voleo bih da dođe publika u velikom broju i da nam pomogne, da dođu da navijaju, bez obzira na rezultat. Smatram da je velika privilegija dovesti sve te klubove u Beograd i verujem da je čast našim navijačima što je tako.</i>”</p>
      <related>
        <a href="http://sportklub.rs/Fudbal/Champions-League/a315617-Bajern-krenuo-za-Beograd-Alaba-ostao-u-Minhenu.html"/>
        <a href="http://sportklub.rs/Fudbal/Champions-League/a315625-Salihamidzic-Zvezda-ima-vrhunske-navijace.html"/>
        <a href="http://sportklub.rs/Fudbal/Champions-League/a315524-Milojevic-Niko-u-Evropi-nije-prosao-ono-sto-i-Zvezda.html"/>
      </related>
      <p>Bod bi vas ostavio u priči za plasman u Ligu Evrope, a sa pobedom biste izborili plasman u drugu rundu?</p>
      <p>„<i>Ne bih se bavio kalkulacijama, pomalo je i nezahvalno pričati o tome, kad vam u goste dolazi Bajern. Oni su malo promenili način igre, od dolaska novog trenera. Očekujemo njihovu agresivnost, na šta su i navikli njihovi navijači. Gospodin Kovač je insistirao na posedu, što im možda nije ni prijalo. Čini mi se da su sada vratili neki svoj identitet. Videćemo Bajern koji melje svog rivala, tokom 90 minuta.</i>”, rekao je na kraju Milojević.</p>
      <p>Velikog rivala poštuje i Miloš Degenek.</p>
      <p>„<i>Bajern ima fantastičnu ekipu. Uz Liverpul i Mančester Siti su po meni najbolji u Evropi</i>”.</p>
      <p>Koliko je bitan prvi gol?</p>
      <p>„<i>Da smo u nekim mečevima mi postigli prvi gol, bilo bi mnogo toga drugačije. Opet, ne mora ni to da znači, da će ekipa koja postigne gol, dobiti utakmice. Primer je naš meč protiv Olimpijakosa. Svakako da je bolje kad na poluvremenu imate rezultat koji vam odgovara, ali i ako ne bude tako, borićemo se do kraja. Videli ste kako je Flamengo pre par dana okrenuo meč protiv River Plate</i>”, dodao je Degenek.</p>
      <p>Kako sačuvati Levandovskog?</p>
      <p>„<i>U prvoj utakmici smo dobro stajali i dobro odigrali defanzivu. Mogli smo čak iz tog bloka i one kontre Marina da izjednačimo. Drugi i treći primljen gol je bio naš lapsus. Čuvali smo i Levandovskog, Komana i Perišića jako dobro. Mislim da smo bolji sada, nego što smo bili u Nemačkoj</i>”.</p>
      <p>Meč je na programu u utorak od 21 čas.</p>
    </article>
  </body>
</html>