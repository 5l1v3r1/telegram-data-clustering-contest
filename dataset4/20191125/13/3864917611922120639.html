<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824947-vid-domasnogo-nasilstva-v-ukraini-strazdae-ponad-18-miljona-zinok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:29:00+00:00"/>
    <meta property="og:title" content="Від домашнього насильства в Україні страждає понад 1,8 мільйона жінок"/>
    <meta property="og:description" content="Від фізичного домашнього насильства в Україні страждає більш як 1,8 мільйона жінок."/>
  </head>
  <body>
    <article>
      <h1>Від домашнього насильства в Україні страждає понад 1,8 мільйона жінок</h1>
      <h2>Від фізичного домашнього насильства в Україні страждає більш як 1,8 мільйона жінок.</h2>
      <address>
        <time datetime="2019-11-25T13:29:00+00:00">25 Nov 2019, 13:29</time>
      </address>
      <p>Про це на брифінгу в Укрінформі з посиланням на дані опитування Програми розвитку ООН (ПР ООН) заявила заступник міністра охорони здоров’я з питань європейської інтеграції Олена Сімоненко.</p>
      <p>"За результатами опитування ПР <a href="https://www.ukrinform.ua/tag-oon">ООН</a>, від фізичного домашнього насильства в Україні страждає більш як 1,8 млн жінок, і треба сказати, що лише 10% з них звертаються за допомогою", - сказала вона.</p>
      <p>За її словами, у січні 2018 року набрав чинності Закон України "Про запобігання та протидію домашньому насильству", який став поштовхом для розробки інших нормативно-правових актів з протидії домашньому насильству.</p>
      <p>Вона нагадала про раніше ухвалені зміни до Кримінального кодексу, які криміналізували вчинення домашнього насильства і встановили кримінальну відповідальність за подібні дії, зокрема, до двох років позбавлення волі.</p>
      <p>Також були внесені зміни до Закону України "Про забезпечення рівних прав і можливостей жінок і чоловіків", якими було закріплено поняття "насильство за ознакою статі" та його визначення, а також створено підґрунтя для формування механізмів запобігання та протидії гендерно зумовленому насильству, уточнила Сімоненко.</p>
      <p>Вона поінформувала, що у МОЗ також було розроблено порядок проведення та документування медобстеження постраждалих осіб від домашнього насильства або осіб, які, ймовірно, постраждали від нього, та надання їм меддопомоги.</p>
      <p>Зокрема, цим порядком були визначені не лише клінічні симптоми, а й типи поведінки, які можуть вказувати на те, що людина піддається домашньому насиллю, а саме — агресивність, напади люті, схильність до руйнації, нищення, уповільнення мовлення, нездатність до навчання, відсутність знань, відомих дітям відповідного віку, наприклад, коли діти не вміють читати, писати, рахувати, тривожність тощо.</p>
      <p>"Тепер про запобігання та протидію домашньому насильству навчатимуть студентів-медиків та лікарів. Такі теми ректори медичних закладів вищої освіти та закладів післядипломної медичної освіти мають ввести у навчальні плани і освітні програми безперервного професійного розвитку фахівців та лікарів", - наголосила Сімоненко.</p>
      <p>Вона додала, що МОЗ розглядає можливість і доцільність створення деперсоналізованої електронної форми звітності щодо звернень за меддопомогою постраждалих осіб та міжвідомчої взаємодії в медичній інформплатформі e-health, що сприятиме збереженню конфіденційності інформації про постраждалих осіб та оперативності інформування Нацполіції та служби у справах дітей про випадки домашнього насильства.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824939-v-ukraini-startuvala-miznarodna-akcia-16-dniv-aktivizmu-proti-nasilstva-sodo-zinok-i-divcat.html">В Україні стартувала міжнародна акція “16 днів активізму проти насильства щодо жінок і дівчат"</a>
      </blockquote>
      <p>Як повідомлялося, соціальна акція "16 днів активності проти гендерного насильства" – щорічна міжнародна кампанія, яка починається 25 листопада, у Міжнародний день боротьби за ліквідацію насильства щодо жінок, і триває до 10 грудня – Дня прав людини.</p>
      <p>Основними завданнями акції "16 днів проти насильства" є привернення уваги громадськості до двох актуальних проблем: запобігання та протидії домашнього насильства та торгівлі людьми, а також активізація діяльності державних установ та громадських об’єднань задля поєднання зусиль щодо захисту прав людини.</p>
      <p>Офіційно цей день був оголошений Генеральною Асамблеєю ООН у 1999 році, але відзначатися він почав із 1981 року в пам’ять про трагічну загибель трьох сестер Мірабель, які були жорстоко вбиті під час диктатури домініканського правителя Рафаеля Трухільо в 1960 році.</p>
    </article>
  </body>
</html>