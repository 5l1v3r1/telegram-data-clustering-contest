<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807440/%DA%A9%D9%88%DA%86%DA%A9%DB%8C%E2%80%8C%D9%86%DA%98%D8%A7%D8%AF-%D9%85%D8%AF%D8%A7%D8%B1%D8%B3-%D9%87%DB%8C%D8%A6%D8%AA-%D8%A7%D9%85%D9%86%D8%A7%DB%8C%DB%8C-%D8%A7%D8%B2-%D9%BE%D9%88%D9%84-%D8%A8%DB%8C%D8%AA%E2%80%8C%D8%A7%D9%84%D9%85%D8%A7%D9%84-%D8%B3%D8%A7%D8%AE%D8%AA%D9%87-%D9%85%DB%8C%E2%80%8C%D8%B4%D9%88%D9%86%D8%AF-%D8%B3%D8%AD%D8%B1%D8%AE%DB%8C%D8%B2-%D9%87%DB%8C%DA%86-%DA%A9%D9%85%DB%8C%D8%B3%DB%8C%D9%88%D9%86%DB%8C-%D8%B6%D8%B9%DB%8C%D9%81%E2%80%8C%D8%AA%D8%B1-%D8%A7%D8%B2-%DA%A9%D9%85%DB%8C%D8%B3%DB%8C%D9%88%D9%86-%D8%A2%D9%85%D9%88%D8%B2%D8%B4-%D9%88-%D8%AA%D8%AD%D9%82%DB%8C%D9%82%D8%A7%D8%AA-%D9%86%DB%8C%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:37:00+00:00"/>
    <meta property="og:title" content="در مناظره‌ «حذف تنوع مدارس از واقعیت تا حقیقت» مطرح شد کوچکی‌نژاد: مدارس هیئت امنایی از پول بیت‌المال ساخته می‌شوند / سحرخیز: هیچ کمیسیونی ضعیف‌تر از کمیسیون آموزش و تحقیقات نیست"/>
    <meta property="og:description" content="مناظره‌ «حذف تنوع مدارس از واقعیت تا حقیقت» امروز، چهارم آذرماه با حضور کوچکی نژاد، عضو کمیسیون آموزش و تحقیقات مجلس و ابراهیم سحرخیز، معاون وزیر آموزش و پرورش در دولت دهم در دانشگاه تربیت دبیری شهید رجایی برگزار شد."/>
  </head>
  <body>
    <article>
      <h1>در مناظره‌ «حذف تنوع مدارس از واقعیت تا حقیقت» مطرح شد کوچکی‌نژاد: مدارس هیئت امنایی از پول بیت‌المال ساخته می‌شوند / سحرخیز: هیچ کمیسیونی ضعیف‌تر از کمیسیون آموزش و تحقیقات نیست</h1>
      <h2>مناظره‌ «حذف تنوع مدارس از واقعیت تا حقیقت» امروز، چهارم آذرماه با حضور کوچکی نژاد، عضو کمیسیون آموزش و تحقیقات مجلس و ابراهیم سحرخیز، معاون وزیر آموزش و پرورش در دولت دهم در دانشگاه تربیت دبیری شهید رجایی برگزار شد.</h2>
      <address>
        <time datetime="2019-11-25T13:37:00+00:00">25 Nov 2019, 13:37</time>
      </address>
      <p>به گزارش خبرنگار دانشگاه خبرگزاری دانشجو، کوچکی نژاد، عضو کمیسیون آموزش و تحقیقات مجلس امروز در مناظره‌ای که با موضوع طرح حذف تنوع مدارس از واقعیت تا حقیقت با حضور ابراهیم سحرخیز، معاون وزیر آموزش و پرورش در دولت دهم به همت بسیج دانشجویی دانشگاه تربیت دبیری شهید رجایی برگزار شد، گفت: طرح دو فوریتی با موضوع ساماندهی آموزش و پرورش تهیه شده که در نوبت قرار گرفته است؛ البته بررسی آن به این مجلس نمی‌رسد. <br/><br/>وی با بیان اینکه در کشور ۲۰ نوع واحد آموزشی وجود دارد که بین ۴ تا ۵ دستگاه مانند وزارت آموزش و پرورش، سازمان حفاظت محیط زیست و شورای عالی اداری و شورای عالی انقلاب فرهنگی مجوز این واحد‌ها را صادر می‌کنند، تصریح کرد: اگر جلوی صدور مجوز برای تنوع مدارس گرفته نشود، در آینده ۴۰ نوع مدرسه خواهیم داشت در هر حال مجلس اجازه دارد جلوی این تبعیض را بگیرد.</p>
      <h3>مجلس باید کار ساماندهی مدارس آموزش و پرورش را انجام دهد</h3>
      <p>کوچکی نژاد با تاکید بر اینکه یک نهاد باید کار ساماندهی مدارس آموزش و پرورش را انجام دهد و بهترین نهادی که می‌تواند این کار را انجام دهد، مجلس است، افزود: در زمان معاونت سحرخیز در آموزش و پرورش تعداد دانش آموزان مدارس سمپاد به ۱۴۲ هزار نفر افزایش یافت و این در حالی است که به خاطر نوع آموزش‌های این مدارس تمام دانش آموزان نمی‌توانند از این آموزش‌ها بهره ببرند به همین دلیل شاهدیم که برخی از این دانش آموزان اخراج می‌شوند.</p>
      <p>عضو کمیسیون آموزش و تحقیقات مجلس با اشاره به اینکه پولدار‌ها در مدارس هیئت امنایی درس می‌خوانند و این در حالی است که این مدارس دولتی هستند، اضافه کرد: محرومان نمی‌توانند در مدارس هیئت امنایی درس بخوانند، چون پول آن را ندارند در هر حال امروز معلمان هیئت امنایی دو حقوق دریافت می‌کنند.</p>
      <p>وی با بیان اینکه ما اعلام کرده ایم که دولت می‌تواند لایحه بیاورد تا مجلس مدارس را ساماندهی کند، بیان کرد: یکی از مشکلات این است که مدارس هیئت امنایی خصولتی بوده و بخش وسیعی از مدارس نیز این گونه هستند. در هر حال زمانی که می‌خواستند دانشگاه آزاد را تعطیل کنند پیام نور را توسعه دادند؛ اما بنده می‌گویم این روش مبارزه درست نیست. <br/><br/>کوچکی نژاد تصریح کرد: امروز مدارس شاهد در بهترین مدارس شهر‌ها فعالیت می‌کنند؛ اما واقعیت این است که این مدارس رانتی هستند، چون فقط شاهدیم دو فرزند شهید یا جانباز در این مدارس تحصیل می‌کنند و مابقی دانش آموزان فرزندان استانداران، فرمانداران و مسئولان هستند.</p>
      <p>عضو کمیسیون آموزش و تحقیقات مجلس با اشاره به اینکه در دولت قبل شاهد افزایش مدارس هیئت امنایی بودیم، افزود: امروز در واحد‌های آموزشی هرج و مرج وجود دارد؛ بنابراین مجلس باید این وضعیت را ساماندهی کند و البته دولت نیز می‌تواند برای توسعه هر کدام از مدارس به مجلس لایحه بفرستد.</p>
      <p>وی تصریح کرد: ما نمی‌توانیم به خاطر اینکه یک وزیرمدرسه‌ای غیردولتی دارد و تخلف کرده جلوی مدارس غیردولتی را بگیریم در هر حال امروز مدارس هیئت امنایی نیز به مانند مدارس غیردولتی هستند، ولی فرق مدارس هیئت امنایی با مدارس غیردولتی این است که این مدارس از پول بیت المال ساخته شده اند. <br/><br/>کوچکی نژاد با بیان اینکه مجلس چند سال است در مورد خرید خدمات آموزشی با دولت مبارزه می‌کند و جلوی آن را گرفته ایم اظهار داشت: دولت تحت هیچ عنوان اجازه ندارد که خرید خدمات آموزشی داشته باشد اگر چه در یکی دو نقطه این موضوع اتفاق افتاده است در هر حال دستگاه‌های نظارتی باید در این رابطه اقدام کنند.</p>
      <h3>۶۰ امضا برای استیضاح وزیر فعلی آموزش و پرورش جمع شده</h3>
      <p>عضو کمیسیون آموزش و تحقیقات مجلس با بیان اینکه بنده مخالف سیاست‌های حاجی بابایی، بطحایی و فانی نیز بوده ام و امروز نیز ۶۰ امضا برای استیضاح وزیر فعلی آموزش و پرورش جمع شده، تصریح کرد: بروید از کارشناسان سوال کنید که چه تعداد از دانش آموزان مدارس تیزهوشان اخراج می‌شوند در هر حال نمی‌شود که همین طور این مدارس را گسترش دهیم.</p>
      <p>وی با اشاره به اینکه در مدارس هیئت امنایی اولیا، معلمان و دانش آموزان خاص هستند و یک عده پولدار در این مدارس درس می‌خوانند، افزود: مدارس هیئت امنایی از پول بیت المال ساخته می‌شوند. <br/><br/>کوچکی نژاد با بیان اینکه طبق طرح مجلس مدارس استثنایی و استعداد‌های درخشان سر جای خودشان هستند، افزود: طبق مطالعات صورت گرفته در فنلاند فقط مدرسه دولتی و غیردولتی وجود دارد و در آسیا هم وضع به همین شکل است.</p>
      <p>عضو کمیسیون آموزش و تحقیقات مجلس با تاکید براینکه ما مخالف این هستیم مردم و مستضعفین از اصل ۳۰ قانون اساسی بهره نبرند به همین دلیل ما جلوی توسعه مدارس را گرفته ایم تا آنچه را که نیاز است توسعه دهیم اضافه کرد: در طرح مجلس مدارس سمپاد و استثنایی پابرجا هستند و هدف ما فقط مدارس هیئت امنایی و مدارس طبیعت است؛ چرا که این مدارس، آموزش و پرورش را نابود می‌کنند.</p>
      <p>رفتار‌های شخصی آموزش و پرورش را نابود می‌کند</p>
      <p>وی با بیان اینکه رفتار‌های شخصی آموزش و پرورش را نابود می‌کند، افزود: بنا بر طرح مجلس مدارس استعداد‌های درخشان دولتی می‌مانند و مدارس عشایری و شبانه روزی که جزو مدارس دولتی هستند؛ با این وجود یک عده‌ای به خاطر اینکه منافعشان به خطر می‌افتد همه چیز را در هم می‌کنند. <br/><br/>کوچکی نژاد در پاسخ به این ادعای سحرخیز مبنی براینکه مدارس غیردولتی پشت طرح ساماندهی مدارس هستند، گفت: من خود این طرح را نوشته ام و در هیچ کجا هیچ چیزی ندارم در هر حال ما وقتی استدلالی نداریم بحث را منحرف می‌کنیم.</p>
      <p>عضو کمیسیون آموزش و تحقیقات مجلس با تاکید براینکه ما مدام علیه آموزش و پرورش در بحث خرید خدمات آموزشی ورود یافته ایم، تصریح کرد: هدف ما از ساماندهی مدارس این است که وزرای آموزش و پرورش به صورت سلیقه‌ای عمل نکنند و برای هر مدرسه‌ای که می‌خواهند آن را توسعه دهند آن را در مجلس مصوب کنند.</p>
      <p>وی بیان کرد: امروز در هر شهر چند مدرسه خوب وجود دارد که یکی از آن‌ها مدرسه سمپاد است یکی هم مدرسه شاهد و یکی هم هیئت امنایی است و بعد مردم باید بروند و در مدارس دیگر درس بخوانند و ما با این مخالفیم.</p>
      <h3>در این مجلس هیچ کمیسیونی ضعیف‌تر از کمیسیون آموزش و تحقیقات نیست</h3>
      <p>سحرخیز، معاون وزیر آموزش و پرورش در دولت دهم با بیان اینکه در ۴۰ سال پس از انقلاب هیچ مجلسی ضعیف‌تر از مجلس کنونی و در این مجلس هیچ کمیسیونی ضعیف‌تر از کمیسیون آموزش و تحقیقات نیست، افزود: در یک گزارشی که توسط مرکز بررسی مطالعات استراتژیک و هم چنین در گزارش فانی وزیر اسبق آموزش و پرورش تصریح شده است مدارس خاص دولتی موی دماغ توسعه مدارس غیردولتی هستند و منظور از این مدارس فاسد دولتی مدارس سمپاد، نیمه دولتی و شاهد بوده است.</p>
      <p>وی با اشاره به اینکه با حذف مدارس خاص دولتی راه توسعه مدارس غیردولتی فراهم می‌شود، افزود: وقتی گفته می‌شود ۱۸ نوع یا ۲۰ نوع مدرسه در کشور وجود دارد مدارس شبانه روزی و مدارس عشایری نیز جزو این مدارس هستند؛ با این وجود سوال این است آیا با حذف تنوع مدارس دیگر این مدارس وجود نخواهند داشت.</p>
      <p>سحرخیز با تاکید براینکه طرح شهاب نه تنها ضد آزمون نیست بلکه آزمون گراست و انتقادات زیادی به آن وارد است، اظهار کرد: امروز ۶۰ درصد از کلاس‌های مقطع ابتدایی خارج از نرم است و شورای عالی آموزش و پرورش تصریح کرده که باید این کلاس‌ها ۱۹ نفره باشند با این وجود سوال این است آیا در کلاس‌های ۴۰ نفره دانش آموزان تیزهوش هرز نمی‌روند؟</p>
      <p>معاون وزیر آموزش و پرورش در دولت دهم با بیان اینکه مدارس وابسته به سپاه و حوزه علمیه مدارس غیردولتی هستند، چون شهریه می‌گیرند، ولی با این وجود باز هم برخی‌ها می‌گویند ۲۰ نوع مدرسه دولتی در کشور وجود دارد، افزود: مدارس طبیعت که اصلا غیرقانونی بوده، چون دنبال بحث فمنیسم بودند نباید اجازه عرض اندام به آن‌ها بدهیم.</p>
      <h3>سال هاست کمین کرده اند مدارس سمپاد و نیمه دولتی را تعطیل کنند</h3>
      <p>وی با بیان اینکه سال هاست کمین کرده اند مدارس سمپاد و نیمه دولتی را تعطیل کنند، اضافه کرد: اگر مجالس سمپاد و نمونه دولتی را حذف کنیم مدارس غیردولتی ۵ تا ۶ درصد رشد می‌یابند با این وجود سوال این است که اگر تمام مدارس دولتی شوند آیا بنده و آقای کوچکی نژاد حاضر می‌شویم که فرزندان خود را به مدارس دولتی که معلمان خرید خدمات آموزش و بی انگیزه در آن‌ها تحصیل می‌کنند و یک ریال نیز سرانه آموزش به آن‌ها اختصاص نمی‌یابد بفرستیم؟</p>
      <p>سحرخیز با اشاره به اینکه رئیس جمهور نیز گفته من می‌خواهم آموزش و پرورش ارزان تمام شود، افزود: در آمریکا مردم ۱۸ درصد هزینه‌های آموزش و پرورش را می‌دهند در ایران مردم ۳۰ درصد این هزینه‌ها را می‌پردازند از طرفی در آمریکا ۸ درصد مدارس غیردولتی است، ولی در ایران بین ۱۱ تا ۱۴ درصد مدارس غیردولتی هستند.</p>
      <p>معاون وزیر آموزش و پرورش در دولت دهم با تاکید براینکه کسی که مدرسه غیردولتی دارد چه اصلاح طلب و چه اصولگرا نباید وزیر آموزش و پرورش شود، چون بنا بر اقتضای منافعش تصمیم می‌گیرد تصریح کرد: بنده به ساماندهی مدارس اعتقاد دارم.</p>
      <p>وی با بیان اینکه چرا باید کلانشهری مثل تهران فقط یک مدرسه تیزهوشان داشته باشد، تصریح کرد: کسی با مدارس غیردولتی مخالف نیست، ولی وقتی فلان وزیر اولین مدرسه خود را در شهرک غرب می‌سازد و می‌خواهد دومین مدرسه را نیز احداث کند باید پاسخ دهد که زمین این مدارس را از کجا آورده است در هر حال بنده مدارس غیردولتی را می‌شناسم که حتی پول اجاره و پرداخت حقوق معلمین خود را ندارند پس وقتی می‌گوییم مدرسه غیردولتی منظور مدارسی است که توسط فلان عضو مجمع تشخیص مصلحت نظام و یا معاونین وزیر آموزش و پرورش اداره می‌شوند.</p>
      <h3>گردش مالی موسسات کنکور ۱۲ هزار میلیارد تومان است</h3>
      <p>سحرخیز گردش مالی موسسات کنکور را ۱۲ هزار میلیارد تومان عنوان کرد و افزود: از زمان دولت اصلاحات به آموزش و پرورش اجازه داده شد تا مدارس هیئت امنایی را توسعه دهد در هر حال بنده مخالف مدارس هیئت امنایی هستیم.</p>
      <p>معاون وزیر آموزش و پرورش در دولت دهم با بیان اینکه از یک درصد بودجه شرکت‌ها یک ریال نصیب وزارت آموزش و پرورش نشده بیان کرد: تنها دو درصد تولید ناخالص ملی صرف آموزش و پرورش می‌شود و این در حالی است که این سرانه در کویت، ترکیه و حتی افغانستان از ما بیشتر است.</p>
      <h3>حاضرم بگویم چه کسانی در تهران مدرسه غیردولتی دارند</h3>
      <p>وی با بیان اینکه وقتی به مدیر مدرسه بودجه نمی‌دهند او مجبور می‌شود که جیب مردم را بزند به گونه‌ای که حتی در مدارس روستایی نیز از مردم پول می‌گیرند، تصریح کرد: رشد مدارس غیردولتی از عوامل بروز اختلاف طبقاتی است در هر حال من حاضرم که بگویم چه کسانی در تهران مدرسه غیردولتی دارند و شما می‌توانید بروید آن‌ها را زیارت کنید.</p>
      <p>سحرخیز با اشاره به اینکه مدارس هیئت امنایی واقعا دولتی هستند و اگر اخذ شهریه صرفا ملاک بر غیردولتی بودن باشد پس ۱۱۰ هزار مدرسه ایران غیردولتی هستند بیان کرد: فرض کنید تمام مدارس سمپاد و هیئت امنایی همه دولتی شوند با این وجود آیا تمام مدارس کشور گل و بلبل می‌شوند، یا ظرفیت مدارس ۳۰ نفره و ۱۹ نفره می‌شود و به حساب همه مدارس سرانه پرداخت می‌شود؟</p>
      <h3>حذف تنوع مدارس و حذف زبان انگلیسی از سوی مافیای مدارس غیردولتی شارژ شده بود</h3>
      <p>معاون وزیر آموزش و پرورش در دولت دهم با اشاره به اینکه ما در دولت قبل مدارس هیئت امنایی را گسترش ندادیم، ولی مدارس سمپاد را توسعه دادیم افزود: مدارس نمونه دولتی یعنی مدارسی که بچه‌های روستا و پابرهنه‌ها در آن‌ها تحصیل می‌کنند با این وجود با طرح مجلس این مدارس به باد فنا می‌روند، اما سوال این است که آیا با این طرح مدرسه آقای امامی کاشانی و مدارس عالی شهید مطهری تعطیل می‌شوند؟ قطعا جرات این کار را ندارند.</p>
      <p>وی با بیان اینکه طرح حذف تنوع مدارس به مانند طرح حذف زبان انگلیسی در مدارس بود، تصریح کرد: ما امروز دبیر زبان انگلیسی نداریم و بعد آن وقت می‌خواهند دبیر زبان آلمانی و روسی تربیت کنند در هر حال معتقدم دو طرح حذف تنوع مدارس و حذف زبان انگلیسی از سوی مافیای مدارس غیردولتی شارژ شده بود.</p>
    </article>
  </body>
</html>