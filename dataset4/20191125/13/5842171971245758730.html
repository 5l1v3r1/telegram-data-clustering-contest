<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/izklaide/359927-hanzas-perona-un-piena-svetku-rikotaja-ziemassvetku-svetdieni-gaidama-plasa-svetku-programma"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T13:50:00+00:00"/>
    <meta property="og:title" content="Hanzas Perona un Piena svētku rīkotajā Ziemassvētku Svētdienī gaidāma plaša svētku programma"/>
    <meta property="og:description" content="Jau 8.decembrī pulksten 11.00 Hanzas Peronā durvis vērs pirmais no četriem Ziemassvētku Svētdieņiem. Koncerti un izrādes garam, spēles jautrībai, ēdieni un karstvīns vēderam, Ziemassvētku tirdziņš – dāvanām un priekam. Sadarbībā ar Rimi un Bērnu slimnīcas fondu Ziemassvētku Svētdienis reizē būs sirsnīgākās labdarības akcijas ”Eņģeļi pār Latviju” māja, kurā varēs iepriecināt daudzus bērnus un viņu vecākus, dāvinot to, kas patiesi svarīgs – iespēju būt veselam un laimīgam. Ziemassvētku Svētdieņi notiks 8., 15., 22. un 29.decembrī no plkst. 11.00 līdz 20.00. Uz Svētdieņiem tiek aicināts ikviens - gan liels, gan mazs. Ieeja Svētdieņos ir bez maksas. Biļetes būs nepieciešamas tikai vakara koncertu apmeklēšanai, tās nopērkamas vien par 5 eiro www.ekase.lv."/>
  </head>
  <body>
    <article>
      <h1>Hanzas Perona un Piena svētku rīkotajā Ziemassvētku Svētdienī gaidāma plaša svētku programma</h1>
      <address><time datetime="2019-11-25T13:50:00+00:00">25 Nov 2019, 13:50</time> by <a rel="author">Karlīna Timofejeva</a></address>
      <p>
        <b>Jau 8.decembrī pulksten 11.00 Hanzas Peronā durvis vērs pirmais no četriem Ziemassvētku Svētdieņiem. Koncerti un izrādes garam, spēles jautrībai, ēdieni un karstvīns vēderam, Ziemassvētku tirdziņš – dāvanām un priekam. Sadarbībā ar Rimi un Bērnu slimnīcas fondu Ziemassvētku Svētdienis reizē būs sirsnīgākās labdarības akcijas ”Eņģeļi pār Latviju” māja, kurā varēs iepriecināt daudzus bērnus un viņu vecākus, dāvinot to, kas patiesi svarīgs – iespēju būt veselam un laimīgam. Ziemassvētku Svētdieņi notiks 8., 15., 22. un 29.decembrī no plkst. 11.00 līdz 20.00. Uz Svētdieņiem tiek aicināts ikviens - gan liels, gan mazs. Ieeja Svētdieņos ir bez maksas. Biļetes būs nepieciešamas tikai vakara koncertu apmeklēšanai, tās nopērkamas vien par 5 eiro www.ekase.lv.</b>
      </p>
      <p>Katrā “Svētdienī” ir sarūpētas izrādes, koncerti, spēles un aktivitātes kā bērniem, tā pieaugušajiem. Pirmajā Svētdienī, kas notiks 8.decembrī kopā ar ētera personību un TV raidījumu vadītāju Kristīni Garklāvu un aktieri un mūziķi Kristapu Rasimu tiks atklāta Rimi un Bērnu slimnīcas fonda labdarības akcijas “Eņģeļi pār Latviju” Labo domu pietura. Tajā ik svētdienu notiks sarunas, kurās varēs uzzināt vairāk par labdarības akciju un tās nozīmību. Tāpat būs grāmatu kopā lasīšana un tikšanās ar autoriem, kā arī multfilmu pēcpusdienas.</p>
      <p><b>8.decembrī</b> pasākuma programmā bērniem un vecākiem gaidāmas režisora Jāņa Znotiņa izrādes <b>“Kaka un pavasaris”</b>, kura ieguvusi “Spēlmaņu nakts” balvu 2015./2016. gada sezonā kā gada izrāde bērniem vai pusaudžiem, un Valmieras teātra viesizrāde <b>“Staburaga bērni”</b>. Muzikāliem piedzīvojumiem ģimenes ir aicinātas uz izdevniecības “Upe tuviem un tāliem” ieraksta <b>“Reiz circeņiem bij' mūzikas veikaliņš"</b> atklāšanas pasākumu. Vakara noslēgumā būs iespēja apmeklēt dziesminieka <b>Goran Gora</b> koncertu svētku noskaņās.</p>
      <p><b>15.decembrī</b> pasākuma programmā bērniem un vecākiem sarūpēti pārsteigumi izdevniecības <b>“Liels un mazs”</b> 15 gadu jubilejas svinībās ar grāmatu lasījumiem un darbnīcām. Par svētku noskaņu rūpēsies arī Liepājas zvanu ansamblis <b>“Campanella"</b>, kurā darbojas Liepājas mūzikas skolas bērni un pedagogi. Zvanu ansamblis iestudē populārus klasiskās un mūsdienu mūzikas skaņdarbus, izmantojot 47 zvanus. Savukārt koncertā “Mīlestības sinerģija" ar savu klavierspēli klausītājus priecēs starptautisku atzinību ieguvis, kritiķu un publikas mīlēts, pasaulē pieprasītākais latviešu pianists <b>Andrejs Osokins</b>, atskaņojot īpaši Ziemassvētku Svētdienim izveidotu programmu.</p>
      <figure>
        <img src="https://i.jauns.lv/t/2019/11/25/1844876/950x0.jpg?v=1574683104"/>
        <figcaption>Andrejs Osokins</figcaption>
      </figure>
      <p><b>22.decembrī </b>programmā bērniem un vecākiem gaidāmas divas izrādes –<b> “Brigadere kubā”</b> kuras pamatā ir trīs Annas Brigaderes pasaku lugas, un iestudējums <b>“Trīs stāsti”</b>, kura pamatā izmantoti igauņu rakstnieka Andrusa Kivirehka stāstu krājumā Skaistais dzīvnieks atrodamie stāsti. Savukārt vakara noslēgumā, iepriekš piesakoties, būs iespēja apmeklēt gada sirsnīgākās labdarības akcijas <b>“Eņģeļi pār Latviju”</b> Ziemassvētku koncertu.</p>
      <p><b>29.decembrī</b> līdzās dāvanu tirdziņa gardiem ēdieniem un spēlēm un aktivitātēm ģimenēm būs skatāma arī leļļu teātra izrāde <b>“Jūlijonkuliņa Ziemassvētki”</b>, bet uz muzikāliem piedzīvojumiem un rotaļām ģimenes aicinās <b>Ilga Reizniece</b>. Ziemassvētku svētdieņu noslēdzošajā koncertā uzstāsies režisors un mūziķis <b>Vladislavs Nastavševs</b>.</p>
      <figure>
        <img src="https://i.jauns.lv/t/2019/11/25/1844877/950x0.jpg?v=1574683091"/>
        <figcaption>Vladislavs Nastavševs</figcaption>
      </figure>
      <p>Arī atnākot viens, šeit neviens nebūs vientuļš. Jo miers virs zemes un “Svētdienī” labs prāts.</p>
      <p>“Svētdieni” organizē pasākumu kultūrvieta "Hanzas perons" sadarbībā ar festivālu "Piena svētki”. SVĒTDIENIS 8.12., 15.12., 22.12. un 29.12. Hanzas Peronā, Hanzas ielā 16A</p>
      <p>“Svētdienis” top sadarbībā ar Rimi, Bērnu slimnīcas fondu.</p>
    </article>
  </body>
</html>