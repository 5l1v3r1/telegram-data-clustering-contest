<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2824988-abromavicus-anonsuvav-bilsi-zarplati-dla-topiv-v-ukroboronpromi-ta-svoe-mozlive-zvilnenna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:57:00+00:00"/>
    <meta property="og:title" content="Абромавичус анонсував більші зарплати для &quot;топів&quot; в Укроборонпромі та своє можливе звільнення"/>
    <meta property="og:description" content="Наглядова рада Укроборонпрому у грудні планує збільшити грошову винагороду директорам своїх підприємств до рівня керівників компаній аналогічного рівня - від 5 до 15 тисяч доларів."/>
  </head>
  <body>
    <article>
      <h1>Абромавичус анонсував більші зарплати для "топів" в Укроборонпромі та своє можливе звільнення</h1>
      <h2>Наглядова рада Укроборонпрому у грудні планує збільшити грошову винагороду директорам своїх підприємств до рівня керівників компаній аналогічного рівня - від 5 до 15 тисяч доларів.</h2>
      <address>
        <time datetime="2019-11-25T13:57:00+00:00">25 Nov 2019, 13:57</time>
      </address>
      <p>Про це повідомив гендиректор ДК "Укроборонпром" Айварас Абромавичус в колонці на <a href="https://ua-news.liga.net/economics/opinion/80-dniv-jittya-z-monstrom-bez-medovogo-misyatsya-y-teploi-vanni?fbclid=IwAR0qzqPOeeuscH4C5Ew1EU4swtyTx91b4yDmhg3eQHI5-erA9u_U0bhmd1U">ЛігаНовости.</a></p>
      <p>"Ми будемо призначати оплату праці наших співробітників, виходячи з норм чинного законодавства, рівня зарплат в інших великих компаніях і з урахуванням набору ризиків. На сьогоднішній день розмір грошової винагороди керівників компаній подібного рівня становить від 5 до 15 тисяч доларів. Точні цифри визначить Наглядова рада, засідання якої відбудеться вже на початку грудня", - повідомив Абромавичус.</p>
      <p>Він також зазначив, що весь період роботи його місячний оклад дорівнює мінімально допустимій заробітній платі в Україні - 4173 грн на місяць.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2813028-abromavicus-hoce-zvilniti-zavodi-ukroboronpromu-vid-splati-dividendiv-na-cas-vijni.html">Абромавичус хоче звільнити заводи Укроборонпрому від сплати дивідендів на час війни</a>
      </blockquote>
      <p>Абромавичус також повідомив, що його призначення на посаду гендиректора Укроборонпрому було спричинене форс-мажорними обставинами, тому не виключає, що після виконання першочергових задач, він передасть свої повноваження новому керівнику концерну, повернувшись на посаду члена Наглядової ради.</p>
      <p>"Цілком можливо, після того, як я виконаю поставлені переді мною першочергові завдання, з'явиться новий генеральний директор, якому передам усі справи й буду активно допомагати вже, як член Наглядової ради. І, вже він/вона буде отримувати гідну заробітну плату в Концерні", - повідомив Абромавичус в своєму дописі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2812915-zelenskij-zaklikae-biznes-harkivsini-polipsiti-umovi-dla-robitnikiv-ukroboronpromu.html">Зеленський вимагає поліпшити умови праці на заводах Укроборонпрому</a>
      </blockquote>
      <p>Як повідомляв Укрінформ, Президент України Володимир Зеленський 30 серпня 2019 року призначив генеральним директором державного концерну “Укроборонпром” Айвараса Абромавичуса. Та припинив його повноваження як члена наглядової ради Укроборонпрому.</p>
      <p>Державний концерн <a href="https://www.ukrinform.ua/tag-ukroboronprom">"Укроборонпром"</a> — об'єднання багатопрофільних підприємств дев’яти галузей оборонної промисловості України. До складу Концерну входить понад 100 підприємства, які здійснюють господарську діяльність у сфері розроблення, виготовлення, реалізації, ремонту, модернізації та утилізації озброєння, військової і спеціальної техніки та боєприпасів, а також беруть участь у військово-технічному співробітництві з іноземними державами.</p>
    </article>
  </body>
</html>