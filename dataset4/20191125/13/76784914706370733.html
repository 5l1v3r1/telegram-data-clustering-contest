<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/kuzdosport/2019/11/25/michael_page_venom_bellator_mma_ko/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:32:00+00:00"/>
    <meta property="og:title" content="Meg sem várta az ünnepléssel, hogy ellenfele padlót fogjon"/>
    <meta property="og:description" content="Újból lecsapott az extrém megoldásairól elhíresült Michael „Venom” Page."/>
  </head>
  <body>
    <article>
      <h1>Meg sem várta az ünnepléssel, hogy ellenfele padlót fogjon</h1>
      <address><time datetime="2019-11-25T13:32:00+00:00">25 Nov 2019, 13:32</time> by <a rel="author">TÓG</a></address>
      <p>Michael „Venom” Page az MMA showelemekért felelős főosztályának kiváló dolgozója. Csakhogy miközben a higanymozgású angol kick-bokszos pályafutása kezdete óta ontja a látványos KO-kat, mégsem tudott előrébb kúszni a váltósúlyú (77 kilós) ranglistán, és 32 éves korára – ami egy alapvetően gyorsaságára és reflexeire építő bunyósnál a csúcskorszakot jelenti – is alig fér be a klasszisokkal tömött súlycsoport 50, globálisan legmagasabban jegyzett MMA-harcosa közé.</p>
      <p>A műfajjal együtt járó sérülések mellett a viszonylagos stagnálás arra vezethető vissza, hogy Page (és menedzsmentje) sokáig nem törte magát össze az előremenetel érdekében, sorra fogadta el a kezdők vagy ellenkezőleg, kiégett veteránok elleni lehetőségeket, és nem vadászott a valódi csúcskategóriás bunyósok skalpjára. Promóciós szervezete, a Bellator pedig elégedett is volt azzal, hogy „Venom” (azaz „Méreg”) megbízhatóan szállítja <a href="https://index.hu/mindekozben/poszt/2016/07/17/nem_eleg_hogy_iszonyatosan_allba_terdelte_meg_egy_pokeballt_is_raeresztett/">a virális megoldásokat</a>, hiszen a klikkelők többségét úgysem szokta érdekelni, hogy egy valódi elit harcosnak, vagy pedig egy két lábon járó bokszzsáknak lazázza be a gyilkos technikát.</p>
      <figure>
        <iframe src="https://www.youtube.com/embed/_cFn1hs_kIQ" width="640" height="360" data-service="Youtube" scrolling="no"/>
      </figure>
      <p>Azonban 2019-re Page netes szenzációból valódi kihívóvá vált. A veszélyes Paul Daley ellen meglepően taktikus bunyóval tudott győzni, és Dougla Lima, a Bellator váltósúlyú bajnoka ellen is jól teljesített – egészen Lima <a href="https://www.youtube.com/watch?v=Jhmg5s5bNCk">fantasztikus felütéséig</a>. Page egyetlen veresége – és egyben egyetlen KO-veresége – után elvileg a veterán (amúgy csak 28 éves) Derek Anderson ellen szépíthetett volna a Bellator hétvégén tartott londoni gáláján. Csakhogy az amerikai megsérült, és helyére a Bellator egy last minute beugrót szerződtetett, az addig csak európai MMA-ligákban vitézkedő olasz bunyóst, Giovanni Melillót.</p>
      <p>Page számára már Anderson sem lett volna ranglista-szempontból előrelépés, Melillo pedig csak arra volt jó, hogy hazai pályán, hazai közönség előtt villanthasson. Az angol az esélyes magabiztosságával kezdett, szokásától eltérően agresszívan támadta ellenfelét, és amikor Melillo eleresztett egy tétova köríves rúgást, akkor pont belefutott az angol villámgyors jobbcsapottjába. A tankönyvbe illő kontra az olasz állkapcsán csattant, és annyira egyértelmű volt a KO, hogy Page már akkor elkezdte ünnepelni magát, amikor öntudatlan ellenfele még össze sem esett:</p>
      <figure>
        <iframe data-src="https://twitter.com/BellatorMMA/status/1198385697998147585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>