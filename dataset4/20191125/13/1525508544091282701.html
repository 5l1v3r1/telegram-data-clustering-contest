<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780857/%DB%B3%DB%B3%DB%B0-%D9%BE%D8%B1%D9%88%D9%86%D8%AF%D9%87-%D8%AA%D8%AE%D9%84%D9%81-%D8%AF%D8%B1-%D8%AA%D8%B9%D8%B2%DB%8C%D8%B1%D8%A7%D8%AA-%D8%AD%DA%A9%D9%88%D9%85%D8%AA%DB%8C-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86-%D8%AA%D8%B4%DA%A9%DB%8C%D9%84-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:18:58+00:00"/>
    <meta property="og:title" content="مدیرکل تعزیرات حکومتی استان همدان: ۳۳۰ پرونده تخلف در تعزیرات حکومتی استان همدان تشکیل شد"/>
    <meta property="og:description" content="همدان - مدیرکل تعزیرات حکومتی استان همدان گفت: ۳۳۰ پرونده تخلف از زمان اجرای طرح سهمیه بندی بنزین در تعزیرات حکومتی استان همدان تشکیل شده است."/>
  </head>
  <body>
    <article>
      <h1>مدیرکل تعزیرات حکومتی استان همدان: ۳۳۰ پرونده تخلف در تعزیرات حکومتی استان همدان تشکیل شد</h1>
      <address>
        <time datetime="2019-11-25T13:18:58+00:00">25 Nov 2019, 13:18</time>
      </address>
      <p>علیرضا حسن پور در گفتگو با <a href="https://www.mehrnews.com/">خبرنگار مهر</a> پیرامون بازرسی ها و پرونده های تشکیل شده پیرامون تخلف اصناف در استان همدان عنوان کرد: تعزیرات حکومتی در راستای حمایت از اقشار مختلف مردم و بخش تولید همواره سعی کرده علاوه بر وظیفه ذاتی خود به عنوان رکن قضایی تنظیم بازار حضور میدانی در سطح بازار هم داشته باشد.</p>
      <p>وی گفت: از زمان اجرای طرح سهمیه بندی بنزین تا آخر وقت شنبه گذشته ۳۳۰ پرونده تخلف در تعزیرات حکومتی استان همدان تشکیل شده است.</p>
      <p>
        <b>بیشتر تخلف ها مربوط به گرانفروشی است</b>
      </p>
      <p>حسن پور با بیان اینکه مجموع جریمه های این پرونده ها مبلغی حدود ۳۳۰ میلیون ریال بوده است، گفت: بیشتر تخلف ها مربوط به گرانفروشی و چند مورد نیز تقلب بوده است.</p>
      <p>مدیرکل تعزیرات حکومتی استان همدان با تاکید بر اینکه تخلف سازمان یافته ای در این مدت در استان همدان گزارش نشده و بیشتر شکایت مردمی ثبت شده از طریق سامانه ۱۲۴ بوده است، گفت: برخی پرونده ها در خصوص خواروبار و برخی در خصوص کمبود و عدم عرضه گاز مایع در استان همدان بوده است.</p>
      <p>حسن پور با بیان اینکه کمبود گاز مایع پیش بینی می شد چراکه تا قبل از اجرای طرح سهمیه بندی بنزین کسی به سمت استفاده از گاز مایع نمی رفت و تنها مصرف خانوار را به خود اختصاص می داد اما از زمان اجرای این طرح مصرف ال پی جی ها مطرح شد، گفت: علی رغم اینکه به مصرف ال پی جی ها به لحاظ استاندارد و قانونی ایراد وارد است اما تعداد بسیار زیادی از مردم از گاز ال پی استفاده می کنند و همین موضوع به افزایش مصرف منجر شد و کمبود در این حوزه رقم خورد اما شرکت نفت مشکل را بلافاصله برطرف کرد.</p>
      <p>وی با بیان اینکه از نظر نیاز مردم کمبودی وجود ندارد، گفت: عده ای افراد سودجو که بیشتر به صورت دست فروش و آزاد و سر راهی نسبت به فروش اقدام می کنند تخلفاتی داشتند اما بازرس رسمی سازمان صنعت، معدن و تجارت و شرکت نفت فعالند تا مانع گرانفروشی شوند.</p>
      <aside>تمام شعب تعزیرات حکومتی به پرونده های این بخش خارج از نوبت رسیدگی می کنند</aside>
      <p>مدیرکل تعزیرات حکومتی استان همدان با بیان اینکه تمام شعب تعزیرات حکومتی به پرونده های این بخش خارج از نوبت رسیدگی می کنند در توضیح شمار پرونده های تشکیل شده در خصوص گرانفروشی پوشاک نیز با بیان اینکه تمرکز نظارت بر بازار مایحتاج مردم است، گفت: پوشاک به عنوان مایحتاج ضروری مردم محسوب نمی شود و براساس ضرورت ها بازرسی ها انجام می شود.</p>
      <p>وی با بیان اینکه تنها در صورتی که شکایت خصوصی وجود داشته باشد به تخلف اصنافی که خارج از مایحتاج ضروری مردم باشد رسیدگی می کنیم، گفت: بیشتر در خصوص مایحتاج ضروری مردم وارد عمل می شویم.</p>
      <p>حسن پور با بیان اینکه به عنوان مثال گاز مایع با توجه به قرار گرفتن در فصل زمستان از مایحتاج ضروری مردم به حساب می آید، گفت: بحث بنزین و سوخت به عنوان مایحتاج ضروری یا موضوعی که مورد توجه و اهمیت مردم قرار می گیرد مورد توجه است.</p>
      <p>وی با بیان اینکه بررسی وضعیت عرضه یک سری اقلام که همیشگی است همواره در دستور کار است که نان، مرغ و گوشت و مواردی از این قبیل را شامل می شود، گفت: با توجه به تغییر فصل و سرمای زود رس امسال و افزایش قیمت بنزین؛ گوجه فرنگی و خیار و کاهو افزایش قیمت داشتند که موضوع در دستور کار قرار گرفت.</p>
      <p>مدیرکل تعزیرات حکومتی استان همدان با بیان اینکه علت این افزایش قیمت در قسمتی مربوط به سواستفاده برخی فروشندگان بود، گفت: در این زمینه مسئولان مربوطه از جمله اعضای ستاد تنظیم بازار برنامه هایی در دستور کار دارند تا قیمت ها به نرخ عادلانه برسد.</p>
      <p>وی با بیان اینکه خوشبختانه اصناف همراهی خوبی با تعزیرات دارند و پلمپی صورت نگرفته است، گفت: هر چه زمان می گذرد شاید برخی احساس کنند نظارت ها کم رنگ شده اما اینگونه نیست و بازرسی ها انجام می شود.</p>
    </article>
  </body>
</html>