<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191653/magistrat/tc/favor/emparar/junqueras/contra/decisio/llarena"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T13:38:00+00:00"/>
    <meta property="og:title" content="Un magistrat del TC, a favor d'emparar Junqueras contra una decisió de Llarena"/>
    <meta property="og:description" content="Juan Antonio Xiol sosté que el líder d'ERC hauria d'haver pogut assistir a la sessió constitutiva del Parlament després de les eleccions del 21-D"/>
  </head>
  <body>
    <article>
      <h1>Un magistrat del TC, a favor d'emparar Junqueras contra una decisió de Llarena</h1>
      <h2>Juan Antonio Xiol sosté que el líder d'ERC hauria d'haver pogut assistir a la sessió constitutiva del Parlament després de les eleccions del 21-D</h2>
      <address>
        <time datetime="2019-11-25T13:38:00+00:00">25 Nov 2019, 13:38</time>
      </address>
      <p>Un magistrat del Tribunal Constitucional està a favor d'admetre a tràmit el recurs d'empara presentat per Oriol Junqueras contra la decisió del Tribunal Suprem de no permetre-li anar al Parlament després de les eleccions del 21-D.<a href="https://www.elmundo.es/espana/2019/11/25/5ddab77e21efa0eb5b8b45fe.html"> Segons ha avançat <i>El Mundo</i>, </a>el magistrat progressista Juan Antonio Xiol considera que <a href="https://www.naciodigital.cat/noticia/146500/suprem/impedeix/junqueras/sanchez/forn/assistir/plens/parlament">el jutge Pablo Llarena hauria d'haver permès a Junqueras assistir a la sessió de constitució del Parlament que es va fer el 17 de gener de 2018. </a><br/> <br/>Llarena va argumentar que Junqueras, Jordi Sànchez i Joaqium Forn, que també havien estat escollits diputats, tenien "incapacitat legal prolongada" per assistir als debats del ple del Parlament i instava la cambra a "arbitrar" un procediment de delegació del vot "en la forma que entengui convenient". El jutge instructor del judici del procés també sostenia que hi havia risc de reiteració delictiva i rebutjava traslladar <a href="https://www.naciodigital.cat/noticia/146500/suprem/impedeix/junqueras/sanchez/forn/assistir/plens/parlament">eels presos a Catalunya perquè això podia provocar un "greu enfrontament ciutadà". </a><br/><br/>Segons fonts del Constitucional que cita <i>El Mundo</i>, l'alt tribunal ha de decidir si Llarena va vulnerar els drets fonamentals de Junqueras que es recullen als articles 17 i 23 de la Constitució. En el seu moment, l'advocat del líder d'ERC, Andreu Van den Eynde, va assegurar que Llarena "destruïa els drets polítics" de Junqueras i els seus votants.<br/><br/>Així mateix, una decisió del TC o un vot particular favorable a l'exvicepresident podria tenir incidència en la decisió de la justícia europea, <a href="https://www.naciodigital.cat/noticia/190878/justicia/europea/obre/porta/reconeixer/junqueras/eurodiputat">que examina la seva inviolabilitat després d'haver estat escollit eurodiputat. </a>L'alt tribunal preveu reprendre les deliberacions sobre el seu recurs d'empara aquesta setmana.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>