<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549895.html/%D8%B3%DB%8C%D8%B1-%D8%AA%D8%A7-%D9%BE%DB%8C%D8%A7%D8%B2-%D9%85%D8%AD%D8%B5%D9%88%D9%84%D8%A7%D8%AA-%D8%AA%D8%B1%D8%A7%D8%B1%DB%8C%D8%AE%D8%AA%D9%87--%D8%A7%D8%B2-%D9%88%D8%A7%D8%B1%D8%AF%D8%A7%D8%AA-%D8%AA%D8%A7-%D9%85%D8%B5%D8%B1%D9%81"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:27:00+00:00"/>
    <meta property="og:title" content="سیر تا پیاز محصولات تراریخته؛ از واردات تا مصرف"/>
    <meta property="og:description" content="یکی از اساتید دانشگاهی و محقق و پژوهشگر علوم زراعی در خصوص اما و اگرها و حرف و حدیث‌های فراوان در حوزه محصولات تراریخته در خصوص مصرف این محصولات از سوی مردم که همواره محل شک و تردید بوده است، مطالب مهمی را عنوان کرد."/>
  </head>
  <body>
    <article>
      <h1>سیر تا پیاز محصولات تراریخته؛ از واردات تا مصرف</h1>
      <h2>یک محقق علوم زراعی تشریح کرد؛</h2>
      <address>
        <time datetime="2019-11-25T13:27:00+00:00">25 Nov 2019, 13:27</time>
      </address>
      <p>یکی از اساتید دانشگاهی و محقق و پژوهشگر علوم زراعی در خصوص اما و اگرها و حرف و حدیث‌های فراوان در حوزه محصولات تراریخته در خصوص مصرف این محصولات از سوی مردم که همواره محل شک و تردید بوده است، مطالب مهمی را عنوان کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمد دستان یکی از اساتید دانشگاهی و محقق و پژوهشگر علوم زراعی در خصوص اما و اگرها و حرف و حدیث‌های واردات و مصرف محصولات تراریخته به خبرنگار <a href="http://www.bloghnews.com/">بلاغ</a> گفت: بحث محصولات تراریخته جزو مباحث روز دنیا است و جز فن‌آوری‌های نوین به شمار می‌آید<br/><br/>وی افزود: این موضوع، سال‌ها است که در دنیا روی آن کار می‌شود و ما هم این محصولات را سال‌ها است که داریم وارد می‌کنیم و متعاقبا مصرف می‌کنیم که غالبا دانه‌های روغنی و کنجاله‌های ذرت برای مصرف دامی را شامل می‌شود.<br/><br/>این استاد دانشگاه خاطرنشان کرد: بحث تراریخته در دنیا شاید بتوان برای آن سه نسل را متصور شد و دنیا به ویژه امریکا وارد نسل سوم شده است و از نسل اول و دوم عبور کرده است وما در ایران، وارد نسل اول شده‌ایم.<br/><br/>این محقق و پژوهشگر علوم زراعت بیان کرد:  بنده به عنوان محقق که دو سال به طور اختصاصی روی این موضوع کار کردم، پیشنهادم این است که ما از علم دنیا عقب نمانیم و اجازه بدهند که محققان و متخصصان ما در حوزه فن‌آوری‌های نوین، به ویژه مباحث تراریخته کار کنند و به علم روز دنیا دست پیدا کنند.<br/><br/>مدیرعامل اتحادیه زراعت‌کاران مازندران عنوان کرد: در بحث تجاری‌سازی امور به دولت و مسئولان ذیربط بر می‌گردد که اگر زمانی صلاح دانستند این موضوع و محصولات آن را تجاری کنند.<br/><br/>دستان اعلام کرد: ولی از دید من محقق که بیش از دو هزار مقاله در سطح دنیا در این باره را مطالعه کردم، محققان گوناگون برخی این موضوع را رد و برخی دیگر نیز تایید کردند که موافقان آن، بیشتر از مخالفان بودند.<br/><br/>وی ادامه داد: اصل موضوع این است که محصولات تراریخته، مال اقتصاد امریکا است و مخالفان آن هم اتحادیه اروپا است که در نهایت دو قدرت دنیا در این موضوع با هم جنگ دارند و در داخل کشور ما نیز قطعا هر کدامشان، طرفدارانی دارند.<br/><br/>این استاد دانشگاه اظهار کرد: برخی نیز تاجر هستند و در این حوزه مشغول فعالیت هستند و فعالیت اقتصادی دارند و آنکه تولید محصولات تراریخته دارد می‌داند که این محصولات نیاز به مصرف سموم ندارد و لی سایر تولیدات کشاورزی قطعا نیاز به مصرف سموم دارد.<br/><br/>این محقق و پژوهشگر علوم زراعت متذکر شد: بر این اساس، این موضوع جنگی است میان اتحادیه اروپا و امریکا که قطعا این جنگ بیشتر اقتصادی انتقال پیدا کرده است به داخل کشور ما و متعاقبا یک سری موافق و یک سری مخالفانی را دارد و نظر من این است که این دو طیف در کنار یکدیگر بنشینند و به یک نظر واحد برسند تا ما از علم روز دنیا عقب نمانیم و علم جدای اقتصاد، راه خودش را طی کند.<br/><br/>مدیرعامل اتحادیه زراعت‌کاران مازندران متذکر است: با توجه به شرایط جوی و جغرافیایی ممکن است شاید ما به روزی برسیم که نیاز به این محصولات پیدا کنیم و چه بسا که همین امروز نیز به این محصولات نیاز داریم و داریم وارد می‌کنیم.<br/><br/>دستان در خصوص اینکه آیا شبهه‌ای که در خصوص زیان مصرف این محصولات برای سلامت عمومی جامعه دارد را شما تایید می‌کنید؛ پاسخ داد: واقعیت امر بنده مطالعات زیادی در این باره داشتم و در این مطالعات در مقاله‌های معتبر دنیا، جایی ندیدم که محققان، سلامت استفاده از این محصولات را در بعد خطرات ژنتیکی رد کنند و بیشتر مقالات ژورنالیستی بوده که استفاده از این محصولات را رد کرده است و استفاده از آن را تهدیدی برای سلامت دانسته‌اند.<br/><br/>وی در پاسخ به این سوال که شما موافق مصرف این محصولات هستید؛ اذعان کرد: این موضوع بستگی به نوع محصول دارد، مثلا برنج را نه، موافق نیستم و الآن و در حال حاضر با مصرف آن موافق نیستم و معتقدم بیشتر باید روی این موضوع کار کنیم و به یقین برسیم.<br/><br/>این استاد دانشگاه می‌گوید: مصرف برخی محصولات مثل پنبه، به نظر من اشکالی ندارد ولی محصولاتی که دانه‌ای هستند ما باید با احتیاط بیشتری روی آن‌ها کار کنیم؛ و به روزی برسیم که با اطمینان خاطر بیشتر، محصولات تراریخته را توصیه و ترویج کنیم.<br/><br/>انتهای پیام/</p>
    </article>
  </body>
</html>