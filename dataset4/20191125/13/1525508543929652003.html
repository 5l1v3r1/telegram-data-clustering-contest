<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780841/%DB%B8%DB%B3-%D8%AF%D8%B1%D8%B5%D8%AF-%D8%AA%D8%B3%D9%87%DB%8C%D9%84%D8%A7%D8%AA-%D8%A7%D8%B4%D8%AA%D8%BA%D8%A7%D9%84-%D9%BE%D8%A7%DB%8C%D8%AF%D8%A7%D8%B1-%D8%B1%D9%88%D8%B3%D8%AA%D8%A7%DB%8C%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%AC%D8%B0%D8%A8-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:24:49+00:00"/>
    <meta property="og:title" content="سرپرست اداره کل تعاون، کار و رفاه اجتماعی خراسان جنوبی: ۸۳ درصد تسهیلات اشتغال پایدار روستایی در خراسان جنوبی جذب شد"/>
    <meta property="og:description" content="بیرجند- سرپرست اداره کل تعاون، کار و رفاه اجتماعی خراسان جنوبی گفت: در سال جاری ۸۳ درصد از تسهیلات اشتغال پایدار روستایی و عشایری در استان جذب شده است."/>
  </head>
  <body>
    <article>
      <h1>سرپرست اداره کل تعاون، کار و رفاه اجتماعی خراسان جنوبی: ۸۳ درصد تسهیلات اشتغال پایدار روستایی در خراسان جنوبی جذب شد</h1>
      <address>
        <time datetime="2019-11-25T13:24:49+00:00">25 Nov 2019, 13:24</time>
      </address>
      <p>به گزارش <a href="https://www.mehrnews.com/">خبرنگار مهر</a>، غلامرضا اشرفی ظهر دوشنبه در دومین جلسه کارگروه اقتصادی، اشتغال و سرمایه گذاری استان بیان کرد: در سال جاری ۸۳ درصد از تسهیلات اشتغال پایدار روستایی و عشایری در استان جذب شده است.</p>
      <p>وی اعتبارات اشتغال پایدار روستایی و عشایری سال جاری را سه هزار و ۲۲۲ میلیارد ریال عنوان کرد و افزود: تاکنون دو هزار و ۲۶۳ طرح به میزان دو هزار و ۸۸۸ میلیارد ریال با بانک ها انعقاد قرارداد کرده اند.</p>
      <p>اشرفی با بیان اینکه در سال جاری ۶۲ میلیارد ریال اعتبار برای مشاغل خانگی سهمیه داشته ایم، اظهار کرد: تاکنون ۱۸۹ طرح به بانک ها ارسال شده است.</p>
      <p>سرپرست اداره کل تعاون، کار و رفاه اجتماعی خراسان جنوبی ادامه داد: از این میزان به ۳۱ طرح اعتباری بالغ بر سه میلیارد تومان تسهیلات پرداخت شده است.</p>
      <p>
        <b>ایجاد ۲۰۴۵ اشتغال پایدار روستایی در بخش کشاورزی</b>
      </p>
      <p>رئیس سازمان جهاد کشاورزی خراسان جنوبی هم در این جلسه با اشاره به اعتبارات اشتغال پایدار روستایی و عشایری بیان کرد: در این بخش ۱۷۶ میلیارد تومان با اشتغال دو هزار و ۴۵ نفر جذب شد.</p>
      <p>غلامرضا قوسی  با بیان اینکه ۱۱۲ میلیارد تومان طرح در بانک ها در دست بررسی است، اظهار کرد: طبق قانون اشتغال باید ۴۵ درصد تسهیلات جذب شود اما در بخش کشاورزی خراسان جنوبی قریب به ۶۰ درصد تسهیلات جذب شد.</p>
      <p>وی با اشاره به تسهیلات محل تبصره بند الف ماده ۱۸ قانون بودجه بیان کرد: کل اعتبارات بخش کشاورزی از این محل ۱۷۰ میلیارد تومان است.</p>
      <p>قوسی با بیان اینکه تاکنون هزار و ۵۰ طرح با اعتباری به میزان ۲۴۸ میلیارد تومان در سامانه ثبت شده است، گفت: اجرای این طرح ها برای هزار و ۴۱۴ نفر اشتغال ایجاد می کند.</p>
      <p>رئیس سازمان جهاد کشاورزی خراسان جنوبی ادامه داد: تاکنون ۱۹۱ میلیارد تومان طرح به بانک ها معرفی شده که از این میزان ۲۱ میلیارد و ۸۰۰ میلیون تومان جذب شده است.</p>
    </article>
  </body>
</html>