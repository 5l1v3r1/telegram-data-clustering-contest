<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642000/%D8%A7%D9%85%DA%A9%D8%A7%D9%86-%D8%B3%D9%81%D8%B1-%D8%A7%D8%B3%D8%B1%D8%A7%D8%A6%DB%8C%D9%84%DB%8C%E2%80%8C%D9%87%D8%A7-%D8%A7%D8%B2-%DB%B2%DB%B0%DB%B2%DB%B0"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T13:53:00+00:00"/>
    <meta property="og:title" content="امکان سفر اسرائیلی‌ها از ۲۰۲۰"/>
    <meta property="og:description" content="وزیر سابق رژیم صهیونیستی از امکان سفر شهروندان اسرائیلی‌ به کشورهای عرب حوزه خلیج فارس در سال آتی میلادی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/642000/%D8%A7%D9%85%DA%A9%D8%A7%D9%86-%D8%B3%D9%81%D8%B1-%D8%A7%D8%B3%D8%B1%D8%A7%D8%A6%DB%8C%D9%84%DB%8C%E2%80%8C%D9%87%D8%A7-%D8%A7%D8%B2-%DB%B2%DB%B0%DB%B2%DB%B0">امکان سفر اسرائیلی‌ها از ۲۰۲۰</a>
      </h1>
      <h2>وزیر سابق رژیم صهیونیستی از امکان سفر شهروندان اسرائیلی‌ به کشورهای عرب حوزه خلیج فارس در سال آتی میلادی خبر داد.</h2>
      <address><time datetime="2019-11-25T13:53:00+00:00">25 Nov 2019, 13:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ایوب قرا، وزیر سابق اسرائیلی در گفت‌وگو با شبکه "i۲۴NEWS" مدعی شد که همه شهروندان<b> اسرائیلی‌</b> از سال آتی میلادی می‌توانند با کشورهای عرب حوزه <b>خلیج فارس</b> منافع سیاسی و اقتصادی داشته باشند و به آن کشورها سفر کنند.</p>
      <p>وی گفت که سفر اخیرش به امارات "تاریخی و بزرگ" بوده و عادی سازی روابط اسرائیل با کشورهای عرب حوزه خلیج فارس پس از طرح صلح آمریکا برای فلسطین و رژیم صهیونیستی موسوم به "معامله قرن" علنی خواهد شد.</p>
      <p>قرا در ادامه تأکید کرد که ارتباط با سران و مسئولان بحرینی را آغاز کرده است.</p>
      <p>این وزیر سابق اسرائیلی که عضو حزب لیکود است، ادامه داد: شرایطی که دونالد ترامپ، رئیس جمهوری آمریکا و بنیامین نتانیاهو، نخست‌وزیر اسرائیل را احاطه کرده، مسأله عادی سازی علنی روابط را به تعویق انداخته است.</p>
      <p>وی درباره ایده کشیدن خط لوله گاز از اراضی اشغالی به عربستان نیز اظهار کرد: عربستان می‌تواند به این ایده‌ها واقعیت ببخشد و طرح آن از سوی یک کشور حاشیه خلیج فارس مطرح شده است.</p>
      <p>قرا همچنین تأکید کرد که در حال همکاری با یک شرکت عربی برای ترتیب سفر از عربستان و امارات به اراضی اشغالی است و پس از مدتی مسلمانان دارای گذرنامه صهیونیستی می‌توانند با گذرنامه‌های خود وارد مکه شوند.</p>
      <p>وی در ادامه درباره دیدار بنیامین نتانیاهو ومحمد بن سلمان، ولیعهد عربستان نیز گفت که به دلیل حساسیت موضوع نمی‌تواند به چنین سوالی پاسخ دهد.</p>
      <p>این وزیر سابق اسرائیلی در پایان تصریح کرد، یک شاهزاده اماراتی برای درمان همسرش در یکی از بیمارستان‌های اسرائیل به اراضی اشغالی سفر و با رهبران و مقامات این رژیم دیدار کرد.</p>
    </article>
  </body>
</html>