<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/novi-vosin-heroj-odusevljen-nisam-znao-ni-gde-trcim-393711.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-25T13:24:00+00:00"/>
    <meta property="og:title" content="Novi Vošin heroj oduševljen: &quot;Nisam znao ni gde trčim...&quot;"/>
    <meta property="og:description" content="Fudbaler Vojvodine Miodrag Gemović rekao je danas da je neverovatan osećaj postići pobedonosni gol i istakao da je mnogo srećan zbog pobede svog tima protiv Napretka."/>
  </head>
  <body>
    <article>
      <h1>Novi Vošin heroj oduševljen: "Nisam znao ni gde trčim..."</h1>
      <h2>Fudbaler Vojvodine Miodrag Gemović rekao je danas da je neverovatan osećaj postići pobedonosni gol i istakao da je mnogo srećan zbog pobede svog tima protiv Napretka.</h2>
      <address><time datetime="2019-11-25T13:24:00+00:00">25 Nov 2019, 13:24</time> by <a rel="author">Beta</a></address>
      <p><i>"Bila je to jedna tvrda i teška utakmica, u kojoj nam je Napredak veoma dobro parirao. Igralo se otvoreno na obe strane, a mislim da su na kraju presudile izmene koje je napravio trener Lalatović. Prvo je Eze imao onu dobru šansu kada je pogodio stativu i mislim da je kasnije bilo samo pitanje momenta kada ćemo postići gol"</i>, rekao je Gemović za klupski sajt.<br/><br/>Fudbaleri Vojvodine pobedili su ekipu Napretka sa 2:1, u utakmici 17. kola Superlige Srbije, a strelac pobedničkog gola bio je Gemović u 86. minutu.<br/><br/><i>"Eto, u tom 86. minutu, Bog nas je pogledao i neizmerno sam srećan zbog toga što smo ostvarili pobedu. Zadržali smo drugo mesto na tabeli i sada smo se već okrenuli narednom meču protiv Rada"</i>, rekao je on.<br/><br/>Nakon postignutog gola on je pretrčao skoro čitav teren, sve dok se nije zagrlio sa golmanom Emilom Rockovom, a potom i otpozdravio navijačima.<br/><br/><i>"Jaka emocija me je uhvatila u tom trenutku i bukvalno nisam znao ni gde da trčim. Neverovatan osećaj, zaista, jer nema lepše stvari za nekog igrača od toga da postigne pobedonosni gol za svoj tim. Dugo se čekao taj gol, ali eto, drago mi je da smo ga i dočekali",</i> rekao je Gemović.<br/><br/>Već u subotu, Vojvodinu u Beogradu očekuje gostovanje Radu, protiv koga je u gostima slavila samo četiri puta u istoriji.<br/><br/><i>"Ne poznajem dovoljno ekipu Rada, ali ne sumnjam da će i to biti jedna tvrda i veoma teška utakmica, sa mnogo duela. Naravno, ne bi bilo u redu da obećavam bilo šta, ali sigurno ćemo se boriti i postaviti tako da idemo na pobedu. Uostalom, to je nešto što smo sami sebi nametnuli dosadašnjim rezultatima i igrama"</i>, rekao je Gemović.<br/><br/>Utakmica između Rada i Vojvodine zakazana je za subotu od 16 časova.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/vojvodina-se-vratila-na-drugo-mesto-napredak-pao-u-finisu-393562.html"/>
        <a href="https://www.sportske.net/vest/domaci-fudbal/nastavlja-se-lsl-sve-pocinje-u-humskoj-ali-je-glavni-dogadjaj-u-nisu-dolazi-zvezda-393403.html"/>
        <a href="https://www.sportske.net/vest/domaci-fudbal/tinja-sukob-u-vojvodini-lalatovic-priznaje-samo-jednog-nadredjenog-392851.html"/>
        <a href="https://www.sportske.net/vest/domaci-fudbal/ponovo-se-oglasio-lalat-sta-kaze-o-sukobu-sa-lazeticem-392716.html"/>
        <a href="https://www.sportske.net/vest/domaci-fudbal/bura-u-vojvodini-odlazak-zbog-lalatovica-392640.html"/>
      </related>
    </article>
  </body>
</html>