<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/hristoygenna-2019-ektetameno-stolismo-shediazei-gia-fetos-o-dimos-athinaion"/>
    <meta property="og:site_name" content="The Pressroom"/>
    <meta property="article:published_time" content="2019-11-25T13:37:47+00:00"/>
    <meta property="og:title" content="Χριστούγεννα 2019: Εκτεταμένο στολισμό σχεδιάζει για φέτος ο Δήμος Αθηναίων"/>
    <meta property="og:description" content="Ο εορταστικός στολισμός φέτος θα είναι πιο πλούσιος καθώς επίσης εκτεταμένος και στα επτά Δημοτικά Διαμερίσματα της Αθήνας, με την πολύτιμη συνδρομή και της ιδιωτικής πρωτοβουλίας, όπως τόνισε ο δήμαρχος της πρωτεύουσας Κώστας Μπακογιάννης στη συνέντευξη Τύπου, που παραχώρησε σήμερα για το πρόγραμμα &quot;Υιοθέτησε την πόλη σου&quot;. Σύμφωνα με τον κ. Μπακογιάννη, ο χριστουγεννιάτικος στολισμός θα τοποθετηθεί στις πλατείες, λεωφόρους, κεντρικές και περιφερειακές οδικές αρτηρίες αλλά και σε μικρότερους δρόμους που δεν είχε φτάσει ποτέ στο παρελθόν. &quot;Υιοθετώντας&quot; τα Χριστούγεννα στην Αθήνα μεγάλες εταιρίες, ιδρύματα, φορείς και σωματεία δίνουν την δυνατότητα, είπε ο κ. Μπακογιάννης, στον Δήμο Αθηναίων να φωταγωγήσει με τις δικές του δυνάμεις και την υλικοτεχνική υποδομή που έχει ήδη στην διάθεσή του μια σειρά από περιοχές που είτε δεν υπήρξε παλαιοτέρα εορταστικός φωτισμός είτε αυτός ήταν υποτυπώδης και δεν βοηθούσε στη δημιουργία χριστουγεννιάτικου κλίματος για μικρούς και μεγάλους&quot;."/>
  </head>
  <body>
    <article>
      <h1>Χριστούγεννα 2019: Εκτεταμένο στολισμό σχεδιάζει για φέτος ο Δήμος Αθηναίων</h1>
      <address>
        <time datetime="2019-11-25T13:37:47+00:00">25 Nov 2019, 13:37</time>
      </address>
      <p>
        <b>Ο εορταστικός στολισμός φέτος θα είναι πιο πλούσιος καθώς επίσης εκτεταμένος και στα επτά Δημοτικά Διαμερίσματα της Αθήνας, με την πολύτιμη συνδρομή και της ιδιωτικής πρωτοβουλίας, όπως τόνισε ο δήμαρχος της πρωτεύουσας Κώστας Μπακογιάννης στη συνέντευξη Τύπου, που παραχώρησε σήμερα για το πρόγραμμα "Υιοθέτησε την πόλη σου".</b>
      </p>
      <p>Σύμφωνα με τον κ. Μπακογιάννη, ο χριστουγεννιάτικος στολισμός θα τοποθετηθεί στις πλατείες, λεωφόρους, κεντρικές και περιφερειακές οδικές αρτηρίες αλλά και σε μικρότερους δρόμους που δεν είχε φτάσει ποτέ στο παρελθόν. <i><b>"Υιοθετώντας" τα Χριστούγεννα στην Αθήνα μεγάλες εταιρίες, ιδρύματα, φορείς και σωματεία δίνουν την δυνατότητα, είπε ο κ. Μπακογιάννης, στον Δήμο Αθηναίων να φωταγωγήσει με τις δικές του δυνάμεις και την υλικοτεχνική υποδομή που έχει ήδη στην διάθεσή του μια σειρά από περιοχές που είτε δεν υπήρξε παλαιοτέρα εορταστικός φωτισμός είτε αυτός ήταν υποτυπώδης και δεν βοηθούσε στη δημιουργία χριστουγεννιάτικου κλίματος για μικρούς και μεγάλους</b></i>".</p>
      <p>Όπως ανακοινώθηκε στην πρωτοβουλία "<b>Υιοθέτησε την πόλη σου", έχουν ήδη ανταποκριθεί 19 εταιρίες</b>, ιδρύματα, φορείς και σωματεία που ανέλαβαν να στολίσουν και να φωταγωγήσουν για την περίοδο των εορτών, αντίστοιχα σημεία της πόλης. Σύμφωνα με τον κ. Μπακογιάννη, η συνεργασία αυτή "είναι η απόδειξη ότι ο δημόσιος και ο ιδιωτικός τομέας μπορούν να συνεργάζονται, να συνδημιουργούν, να είναι βασικοί πυλώνες των αλλαγών που χρειάζεται η πόλη. Δεν πρόκειται για περιστασιακή συνεργασία. Είναι η φιλοσοφία και η κουλτούρα με την οποία δουλεύει ο δήμος μας. Είναι η στρατηγική που θέλει μία Αθήνα απαλλαγμένη από ιδεοληψίες και προκαταλήψεις. Η πόλη που συνεργάζεται, που δημιουργεί συμμαχίες και προχωρά μπροστά, αλλάζει" τόνισε. Μεταξύ άλλων<b> θα φωτιστούν για πρώτη φορά η Λεωφόρος Γαλατσίου (από Πατησίων έως τα όρια του Δήμου Αθηναίων), η Αγ. Λαύρας (από Πλ. Αγ. Αντωνίου έως Λεωφόρο Γαλατσίου), η Αντιγόνης (Μετρό Σεπολίων), η Αγ. Μελετίου (από τον Ι. Ν. Αγίου Μελετίου έως Πατησίων), η Αγ. Ζώνης (από Φωκίωνος Νέγρη έως Καλλιφρονά), η Ευελπίδων (από Πατησίων έως Πλατεία Ειρήνης-Δικαστήρια), η Ιπποκράτους (από Λ. Αλεξάνδρας έως Σόλωνος-Ακαδημίας), η Μητροπόλεως (από Πλατεία Συντάγματος έως Πλατεία Μοναστηρακίου), η Βουλιαγμένης (από κόμβο Καλλιρρόης έως Αγ. Ιωάννη), η Ηλία Ηλιού (από Λ. Βουλιαγμένης έως Ηλιουπόλεως) κ.ά. Επίσης οι πλατείες Κουμουνδούρου, Σ. Πέτρουλα, Αθ. Διάκου (Θυμαράκια), Βαρνάβα, Μεσολογγίου, Πλατεία Παπαλουκά, Χριστιανουπόλεως, Γκύζη, Μερκούρη και Καλλιγά καθώς και πεζόδρομοι</b>.</p>
      <p>Ανάμεσα στις 19 εταιρίες που συνεργάζονται με τον δήμο είναι το<b> "Ίδρυμα Ωνάση", η "Coca-Cola", η "Protergia", ο Όμιλος ΟΤΕ, η "ΔΕΗ", η "AEGEAN", η "Motor Oil", η "Εθνική Τράπεζα", η "Εθνική Ασφαλιστική", ο "Παναθηναϊκός ΑΟ", η "Ionian Hotel Enterprises SA", η "Πειραιώς Real Estate και Picar" κ.ά.</b></p>
    </article>
  </body>
</html>