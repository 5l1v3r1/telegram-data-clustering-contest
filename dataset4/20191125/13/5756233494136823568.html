<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623328/%D8%A7%D9%88%D9%84%DB%8C%D8%A7%D8%A1-%D8%AF%D9%85-%D9%85%DB%8C%D8%AA%D8%B1%D8%A7-%D8%A7%D8%B3%D8%AA%D8%A7%D8%AF-%D8%A8%D9%87-%D8%AC%D9%84%D8%B3%D9%87-%D9%85%D8%AD%D8%A7%DA%A9%D9%85%D9%87-%D9%85%D8%AC%D8%AF%D8%AF-%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C-%D8%A7%D8%AD%D8%B6%D8%A7%D8%B1-%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T13:27:00+00:00"/>
    <meta property="og:title" content="اولیاء دم میترا استاد به جلسه محاکمه مجدد &quot;محمدعلی نجفی&quot; احضار شدند"/>
    <meta property="og:description" content="وکیل مدافع محمدعلی نجفی شهردار اسبق تهران گفت: با توجه به رضایت اولیاء دم میترا استاد، هر چند دیگر طرف دعوا محسوب نمی‌شوند اما دادگاه آنها را برای جلسه محاکمه روز ششم آذر، احضار کرده است."/>
  </head>
  <body>
    <article>
      <h1>اولیاء دم میترا استاد به جلسه محاکمه مجدد "محمدعلی نجفی" احضار شدند</h1>
      <address>
        <time datetime="2019-11-25T13:27:00+00:00">25 Nov 2019, 13:27</time>
      </address>
      <p>
        <i>وکیل مدافع محمدعلی نجفی شهردار اسبق تهران گفت: با توجه به رضایت اولیاء دم میترا استاد، هر چند دیگر طرف دعوا محسوب نمی‌شوند اما دادگاه آنها را برای جلسه محاکمه روز ششم آذر، احضار کرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمیدرضا گودرزی در پاسخ به این سؤال که آیا ابهامات شما به نظریه کارشناساسی مورد قبول دادگاه قرار گرفت یا خیر اظهار کرد: مطابق قانون، نظر کارشاسنان ظرف یک هفته به طرفین ابلاغ می‌شود تا هر نظری دارند اعلام کنند؛ بنابراین نظر طرفین باید تاثیرگذار باشد ضمن اینکه قاعده و عرف قضایی این است که دادگاه، نظر طرفین را در خصوص کارشناسی، به کارشناسان ابلاغ می‌کند تا آنها مجدداً نظر خود را بررسی و در صورت صحت ابهامات، اعلام کنند.</p>
      <p>این وکیل دادگستری افزود: پاسخ کارشناسان به ابهامات مطروحه، در اختیار وکلا نیز قرار می‌گیرد تا مطالعه و بر اساس آنها بتوانند در جلسه دادگاه، دفاع کنند.</p>
      <p>گودرزی اضافه کرد: متاسفانه دادگاه ابهامات اعلام شده از سوی ما را به کارشناسان ابلاغ نکرده و فقط در قبال این موضوع وقت رسیدگی تعیین کرده است؛ ابهاماتی که داریم به طور طبیعی در جلسه دادرسی مطرح می‌شود و در این مرحله کارشناس هم یک فرد واحد نیست بلکه تیم کارشناسان است و باید مشاوره کنند و نظر بدهند و علی‌الاصول جلسه دادگاه محل مشاوره نیست؛ جوابی هم که کارشناسان به ابهامات مطروحه در جلسه دادگاه می‌دهند، ممکن است با مسئله دفاع وکیل همخوانی نداشته باشد زیرا وکیل باید فرصتی برای دفاع داشته باشد و امکان دارد دادرسی از روند معمول خود خارج شود.</p>
      <p>وکیل مدافع محمدعلی نجفی اضافه کرد: ابهاماتی را که به نظر کارشناسی مطرح کردیم تا الان مورد قبول واقع نشده و به طور یقین باید در جلسه دادگاه مطرح شود.</p>
      <p>وی در پاسخ به این سؤال که آیا اولیاء دم میترا استاد هم به جلسه محاکمه احضار شدند یا خیر گفت: اولیا دم هم احضار شدند البته با توجه به اینکه رضایت دادند اعتقاد داریم جزو طرفین دعوا تلقی نمی‌شوند و شاید دادگاه بخواهد به عنوان مطلع سؤالاتی از آنها بپرسد.</p>
      <p>محمدعلی نجفی، شهردار پیشین تهران که خرداد امسال میترا استاد همسر دومش را به ضربه گلوله به قتل رسانده بود، از سوی شعبه نهم دادگاه کیفری یک استان تهران به ریاست قاضی کشکولی به قصاص محکوم شد اما دیوان عالی کشور در تحقیقات این پرونده نقص گرفت و آن را برای رفع نواقص و برگزاری دوباره جلسه محاکمه به دادگاه بازگرداند.</p>
      <p>البته اولیای دم مرحوم میترا استاد پیش از این از حق خود مبنی بر قصاص اعلام گذشت کردند اما عمدی یا غیرعمدی بودن قتل مرحوم استاد در میزان مجازات ناشی از جنبه عمومی جرم تاثیر دارد.</p>
      <p>نخستین جلسه محاکمه دوباره نجفی قرار است ششم آذر ماه جاری برگزار شود.</p>
    </article>
  </body>
</html>