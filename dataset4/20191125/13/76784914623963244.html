<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/11/25/soha_nem_koltottek_meg_ennyit_lottozasra_a_magyarok/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="Soha nem költöttek még ennyit lottózásra a magyarok"/>
    <meta property="og:description" content="530 milliárd forintot szórunk el idén a hirtelen meggazdagodással kecsegtető csalfa, vak remény csábítása miatt."/>
  </head>
  <body>
    <article>
      <h1>Soha nem költöttek még ennyit lottózásra a magyarok</h1>
      <address><time datetime="2019-11-25T13:36:00+00:00">25 Nov 2019, 13:36</time> by <a rel="author">-ef-</a></address>
      <p>Tízszázalékos növekedéssel várhatóan 530 milliárd forint feletti árbevételt ér el az idén a Szerencsejáték Zrt., az adózott eredménye pedig átlépheti a 25 milliárdot – mondta Czepek Gábor, a társaság vezérigazgatója a Világgazdaságnak.</p>
      <p>A gazdasági napilap hétfői számában megjelent interjúban a vezérigazgató úgy fogalmazott, az idei minden bizonnyal a rekordok éve lesz a nemzeti lottótársaságnál.</p>
      <aside>A szerencsejáték-árbevétel már most megközelíti a tavalyi teljes évest.</aside>
      <p>Ezzel együtt a szerencsejátékot terhelő speciális adók mértéke is feljebb kúszik, az előző évi 64 milliárd után 68 milliárd forint megfizetése várható a tulajdonos részére - mondta a Szerencsejáték Zrt. vezérigazgatója.</p>
      <p>Az interjúban a vezérigazgató elmondta azt is, hogy a Szerencsejáték Zrt. árbevétele alapján a 18. legnagyobb magyarországi vállalkozás, a legnagyobb hazai adófizetők egyike. A tiszta játékbevétel - amely az árbevétel és a játékosoknak kifizetett nyeremények különbözete - közel kétharmadát adók, díjak, járulékok, illetve osztalék formájában a vállalat közcélok finanszírozására befizeti a tulajdonos magyar államnak. A közösségi kiadásokhoz adott hozzájárulás így az idén várhatóan eléri a 110 milliárd forintot. </p>
      <p>A lottózóknak ugyanakkor azt is érdemes tudniuk, hogy a nála maradó pénzből a Szerencsejáték Zrt. előszeretettel <a href="https://index.hu/kultur/media/2017/06/06/ripost_talicska_kozpenz_omolnar_miklos_fidesz_allami_hirdetes_mvm/">hirdet</a> a kormánysajtóban százmilliókért. </p>
    </article>
  </body>
</html>