<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/mirel-radoi-este-propunerea-comisiei-tehnice-pentru-postul-de-selectioner-al-primei-reprezentative-1922403425002019111319180066"/>
    <meta property="og:site_name" content="News.ro"/>
    <meta property="article:published_time" content="2019-11-25T13:34:00+00:00"/>
    <meta property="og:title" content="Mirel Rădoi este propunerea Comisiei Tehnice pentru postul de selecţioner al primei reprezentative"/>
    <meta property="og:description" content="Întrunită luni, Comisia Tehnică a Federaţiei Române de Fotbal a decis să îl propună pe Mirel Rădoi pentru postul de selecţioner al echipei naţionale, informează frf.ro."/>
  </head>
  <body>
    <article>
      <h1>Mirel Rădoi este propunerea Comisiei Tehnice pentru postul de selecţioner al primei reprezentative</h1>
      <address><time datetime="2019-11-25T13:34:00+00:00">25 Nov 2019, 13:34</time> by <a rel="author">Adrian Petculescu</a></address>
      <p>
        <b>Întrunită luni, Comisia Tehnică a Federaţiei Române de Fotbal a decis să îl propună pe Mirel Rădoi pentru postul de selecţioner al echipei naţionale, informează frf.ro.</b>
      </p>
      <p>Mirel Rădoi are în palmares 67 de meciuri pentru echipa naţională a României, pentru care a marcat două goluri. Ca fotbalist, a evoluat în cea mai mare parte a carierei sale la Steaua Bucureşti, între anii 2000-2009, Al-Hilal Riyadh, între 2009 şi 2011, Al-Ain, între anii 2011-2014.</p>
      <p>Începând din martie 2018, Rădoi a ocupat funcţia de manager sportiv al echipei naţionale U21 a României, iar în luna august a aceluiaşi an a preluat banca tehnică, după ce Daniel Isăilă a decis să accepte o ofertă din Arabia Saudită. A reuşit să califice reprezentativa Under 21 la EURO 2019, unde a ajuns până în semifinalele competiţiei, performanţă ce a însemnat calificarea la Jocurile Olimpice după o pauză de 56 de ani.</p>
      <p>În total, pe banca selecţionatei U21, Mirel Rădoi a bifat 15 partide, reuşind să câştige 9 dintre ele şi să bifeze trei remize.</p>
      <p>Propunerea Comisiei Tehnice pentru postul de selecţioner al reprezentativei României, Mirel Rădoi, va fi dezbătută în Comitetul Executiv al FRF, în cadrul şedinţei de marţi.</p>
      <p>Rădoi va conduce naţionala tricoloră la play-off-ul Ligii Naţiunilor din martie 2020, ultima şansă de califcare la Euro-2020.</p>
      <p>România va evolua, în deplasare, cu Islanda, în play-off-ul Ligii Naţiunilor, s-a stabilit, vineri, în urma tragerii la sorţi care a avut loc la Nyon. Dacă vor câştiga acestă întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>