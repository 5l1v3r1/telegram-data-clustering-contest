<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2824971-firtas-zaperecue-so-plativ-za-kompromat-na-bajdena-nyt.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="Фірташ заперечує, що платив за компромат на Байдена — NYT"/>
    <meta property="og:description" content="Український олігарх Дмитро Фірташ заявив, що не володіє компрометуючою інформацією на колишнього віцепрезидента США Джо Байдена і не фінансував її пошуки."/>
  </head>
  <body>
    <article>
      <h1>Фірташ заперечує, що платив за компромат на Байдена — NYT</h1>
      <h2>Український олігарх Дмитро Фірташ заявив, що не володіє компрометуючою інформацією на колишнього віцепрезидента США Джо Байдена і не фінансував її пошуки.</h2>
      <address>
        <time datetime="2019-11-25T13:42:00+00:00">25 Nov 2019, 13:42</time>
      </address>
      <p>Про це повідомляє <a href="https://www.nytimes.com/2019/11/25/us/giuliani-ukraine-oligarchs.html?login=google&amp;auth=login-google">The New York Times.</a></p>
      <p>"Я можу сказати вам лише одне, у мене немає ніякої інформації... я не фінансував нікого, хто збирав би цю інформацію, і було б великою помилкою з мого боку вирішити взяти участь у такій боротьбі", - заявив Фірташ.</p>
      <p>Як відомо, зусилля Рудольфа Джуліані в пошуку компрометуючої інформації на одного з основних політичних опонентів Дональда Трампа в президентських перегонах, а саме колишнього віцепрезидента США Джо Байдена, виявилися в центрі розслідування комітетів Палати представників США в рамках процедури імпічменту президента.</p>
      <p>У ключі цих розслідувань постать українського олігарха <a href="https://www.ukrinform.ua/tag-firtas">Фірташа</a> зацікавила слідство після повідомлень про його зв'язки з Джуліані. Як стверджується, один з партнерів адвоката, Лев Парнас, пропонував Фірташу допомогти вирішити питання з його екстрадицією в обмін на допомогу в пошуках компромату на Джо Байдена.</p>
      <p>"Вони сказали: Ми можемо Вам допомогти і пропонуємо хороших юристів у Вашингтоні, які можуть Вас представляти і допомогти поінформувати Міністерство юстиції США", - згадує Фірташ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819309-sud-barseloni-zakriv-spravu-proti-firtasa-zabraklo-dokaziv-zmi.html">Суд Барселони закрив справу проти Фірташа, забракло доказів — ЗМІ</a>
      </blockquote>
      <p>Як повідомлялося, судовий процес у справі про екстрадицію власника корпорації Group DF Дмитра Фірташа в США триває з 2014 року. Фірташ був затриманий у столиці Австрії 12 березня 2014 року на запит міністерства юстиції США. Відомство звинуватило українського олігарха у даванні хабара індійським чиновникам для отримання дозволу на видобуток титанової сировини в Індії. Готову продукцію потім планували продавати заснованій у Чикаго (США) компанії Boeing.</p>
      <p>Фото: Getty Images/Global Images Ukraine</p>
    </article>
  </body>
</html>