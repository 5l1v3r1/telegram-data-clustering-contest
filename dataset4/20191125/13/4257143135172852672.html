<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/karacsony-gergely-ot-feltetelt-szabott-az-atletikai-vb-tamogatasaert"/>
    <meta property="og:site_name" content="infostart"/>
    <meta property="article:published_time" content="2019-11-25T13:51:00+00:00"/>
    <meta property="og:title" content="Karácsony Gergely öt feltételt szabott az atlétikai vb támogatásáért"/>
    <meta property="og:description" content="A főpolgármester szerint az év végéig születhet végső eredmény, és a közgyűlési döntés után a Fővárosi Közfejlesztések Tanácsában akar egyeztetni a kormánnyal."/>
  </head>
  <body>
    <article>
      <h1>Karácsony Gergely öt feltételt szabott az atlétikai vb támogatásáért</h1>
      <address><time datetime="2019-11-25T13:51:00+00:00">25 Nov 2019, 13:51</time> by <a rel="author">Infostart</a></address>
      <h3>A főpolgármester szerint az év végéig születhet végső eredmény, és a közgyűlési döntés után a Fővárosi Közfejlesztések Tanácsában akar egyeztetni a kormánnyal.</h3>
      <p>Már szövegezik az a megállapodástervezetet, amelyben a főváros azt rögzíti, hogy milyen feltételek mellett támogatja a 2023-as atlétikai világbajnokság megrendezését – jelentette be Karácsony Gergely. A főpolgármester, aki a választás előtt azzal kampányolt, hogy nem épül több stadion Budapesten, most arról beszélt, hogy hallotta azoknak a sportolóknak, díszpolgároknak a szavát, akik a vb megrendezése és a stadion megépítése mellett érveltek, de hallja azokét a budapestiekét is, akik normális egészségügyet szeretnének a városban.</p>
      <p>Karácsony Gergely ismertette azokat a fő szempontokat, amelyekben a kormány partnerségére építenek:</p>
      <ol>
        <li>A következő öt évben a kormány biztosítson 50 milliárd forintot az alap- és járóbeteg-ellátás fejlesztésére az Egészséges Budapest program részeként a kerületekben, az eddigi támogatáson felül.</li>
        <li>A csepeli területen ne valósuljanak meg élsportberuházások, hanem kezdődjön meg a város új tüdejének kialakítása.</li>
        <li>Olyan beruházás épüljön a területen, amely nemcsak az élsportot és nem az egyszeri alkalmat szolgálja, hanem létesüljön egy nyitott atlétikai centrum, amely a ferencvárosi emberek életét is jobbá teheti.</li>
        <li>Minden szerződés legyen nyilvános, a közpénzeket átláthatóan költsék el.</li>
        <li>A korábban a kormány és Tarlós István akkori főpolgármester között született megállapodásban rögzített közlekedési beruházásokban a kormány tartsa fenn az elkötelezettségét.</li>
      </ol>
      <p>A főpolgármester elmondta, azt kérik a kormánytól, hogy a Fővárosi Közgyűlés döntése után ezeket a szempontokat a Fővárosi Közfejlesztési Tanácsban beszéljék meg, és még az idén szülessen meg a döntés. A főpolgármester még hétfőn beszél Sebastian Coe-val, a Nemzetközi Atlétikai Szövetség elnökével, aki <a href="https://infostart.hu/sport/2019/11/25/nyilt-levelben-surgeti-magyarorszagot-az-atletikai-szovetseg-elnoke">éppen most sürgette a döntést az ügyben</a>, és az év végéig kér tőle türelmet.</p>
      <p>Karácsony Gergely szerint a javaslat bírja közgyűlési többség és a ferencvárosi képviselő-testület támogatását. Baranyi Krisztina, a IX. kerület polgármestere közölte, hogy a helyieknek nem az az érdekük, hogy újabb sportlétesítmény épüljön Ferencvárosban, mert ott a Groupama Aréna és épül a kézilabdaaréna is, ezért szabtak feltételt a támogatáshoz. Olyan szabadidőközpontot támogatnak, amely a vb után teljesen megnyitható, és mindenki által használható, és nem csak sportcélokra.</p>
      <p>A főpolgármester egy kérdésre válaszolva azt nem jelentette ki, hogy ha nem teljesíti a kormány a feltételeket, akkor nem lesz Budapesten atlétikai világbajnokság, inkább azt emelte ki, hogy szerinte miért jogosak a budapestiek követelései. Szerettek volna helyi népszavazást is kiírni a kérdésben, de nincs elég idő arra, hogy kikérjék a budapestiek véleményét.</p>
      <ul>
        <li>Budapest tavaly kapta meg a 2023-as vb rendezésének jogát, jelenleg ugyanakkor még nem lehet tudni, hogy a főváros új vezetése hozzájárul-e a vb-hez szükséges stadion megépítéséhez.</li>
        <li>Karácsony Gergely főpolgármester a hónap elején, miután részt vett a kormányülésen, az atlétikai stadion építéséről és a világbajnokságról közölte: azt kérte a kormánytól, hogy a fővárosi önkormányzat részletesebben tudjon tájékozódni a beruházásokról, és a kabinet várja meg a közgyűlés november végi ülését.</li>
        <li>Múlt hétfőn a Magyar Atlétikai Szövetség – konkrétumok nélkül – pozitívnak és előremutatónak értékelte a találkozót a főpolgármesterrel.</li>
      </ul>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>