<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/berlin-sehitlik-camisine-bomba-tehdidi-1394348"/>
    <meta property="og:site_name" content="Karar.com"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="Berlin Şehitlik Camisi'ne bomba tehdidi"/>
    <meta property="og:description" content="Almanya'nın başkenti Berlin'de bulunan Şehitlik Camisi'ne aşırı sağcı bir örgüt tarafından bombalı saldırı tehdidi yapıldı. Türkiye'nin Berlin Başkonsolosu Rıfkı Olgun Yücekök"/>
  </head>
  <body>
    <article>
      <h1>Berlin Şehitlik Camisi'ne bomba tehdidi</h1>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p>
        <b>Almanya'nın başkenti Berlin'de bulunan Şehitlik Camisi'ne aşırı sağcı bir örgüt tarafından bombalı saldırı tehdidi yapıldı. Türkiye'nin Berlin Başkonsolosu Rıfkı Olgun Yücekök "Boş bir tehdit de olsa huzur kaçırmaya yönelik bir girişim. Umursamaz davranmak gibi bir lüksümüz yok" dedi.</b>
      </p>
      <p>Almanya'da Berlin Şehitlik Camisi'ne yönelik bombalı saldırı tehdidi bugün yerel saatle 08.01'de elektronik posta yoluyla yapıldı.</p>
      <p>Merkezi Köln'de bulunan Diyanet İşleri Türk İslam Birliği (DİTİB) kaynaklarından alınan göre, "Bugün birkaç bomba camide patlayacak" ifadesi kullanılan ve 'neo88@web.de' adresinden gelen elektronik posta, aşırı sağcı terör örgütü 'Combat 18' imzasıyla gönderildi.</p>
      <p>
        <b>"UMURSAMAZ DAVRANMAK GİBİ BİR LÜKSÜMÜZ YOK"</b>
      </p>
      <p>Türkiye'nin Berlin Başkonsolosu Rıfkı Olgun Yücekök, söz konusu tehditle ilgili Berlin'deki emniyet birimlerinin bilgilendirildiğini belirterek "Boş bir tehdit de olsa huzur kaçırmaya yönelik bir girişim. Umursamaz davranmak gibi bir lüksümüz yok." dedi.</p>
      <p>Öte yandan Kuzey-Ren Vestfalya eyaletindeki Menden Yeşil Camisi'ne iki gün önce kimliği belirsiz kişi ya da kişilerce bir tehdit mektubu gönderildiği belirtildi.</p>
      <p>Almanca yazılan mektupta "Yabancılar 31.12.2019'a kadar Almanya'dan defolun gidin." ifadesinin kullanıldığı aktarılarak, olaya ilişkin Menden polisine suç duyurusunda bulunulduğu kaydedildi.</p>
      <p>
        <b>BERLİN/AA</b>
      </p>
      <related>
        <a href="https://www.karar.com/dunya-haberleri/almanyada-cami-ve-cemevlerine-7-milyon-euroluk-destek-1385605"/>
      </related>
      <related>
        <a href="https://www.karar.com/dunya-haberleri/almanyada-camiye-molotofkokteylli-saldiri-1359675"/>
      </related>
      <related>
        <a href="https://www.karar.com/dunya-haberleri/almanyada-camilere-yapilan-bomba-ihbarlarina-bir-yenisi-daha-eklendi-1277440"/>
      </related>
    </article>
  </body>
</html>