<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402626/%DA%A9%D8%B1%D9%85%D9%84%DB%8C%D9%86-%D9%BE%D9%88%D8%AA%DB%8C%D9%86-%D8%A7%D9%88%D8%A7%DB%8C%D9%84-%DA%98%D8%A7%D9%86%D9%88%DB%8C%D9%87-%D8%A8%D9%87-%D8%AA%D8%B1%DA%A9%DB%8C%D9%87-%D8%B3%D9%81%D8%B1-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:09:14+00:00"/>
    <meta property="og:title" content="کرملین: پوتین اوایل ژانویه به ترکیه سفر می‌کند"/>
    <meta property="og:description" content="بر اساس اعلام کرملین، رئیس جمهور روسیه قرار است &quot;اوایل ماه ژانویه 2020&quot; به ترکیه سفر کند و تدارک برای انجام این سفر در دست انجام است."/>
  </head>
  <body>
    <article>
      <h1>کرملین: پوتین اوایل ژانویه به ترکیه سفر می‌کند</h1>
      <address><time datetime="2019-11-25T13:09:14+00:00">25 Nov 2019, 13:09</time> by <a rel="author">علی مدنی</a></address>
      <p>بر اساس اعلام کرملین، رئیس جمهور روسیه قرار است "اوایل ماه ژانویه 2020" به ترکیه سفر کند و تدارک برای انجام این سفر در دست انجام است.</p>
      <p>به گزارش ایسنا، به نقل از خبرگزاری اسپوتنیک، دیمیتری پسکوف، سخنگوی کرملین امروز (دوشنبه) در گفتگو با خبرنگاران و در پاسخ به پرسشی درباره گمانه‌زنی‌های رسانه‌های ترکیه‌ای مبنی بر سفر احتمالی ولادیمیر پوتین رئیس جمهور روسیه در ماه ژانویه به ترکیه به هدف شرکت در مراسم ویژه آغاز به کار خط لوله انتقال گاز ترک‌استریم اعلام کرد: ولادیمیر پوتین، رئیس جمهور روسیه و رجب طیب اردوغان، همتای ترکیه‌ای وی، اخیرا در یکی از گفتگوهای تلفنی خود توافق کرده‌اند بخش زمینی پروژه خط لوله انتقال گاز ترک‌استریم اوایل ماه ژانویه در ترکیه آماده خواهد بود و آنها درباره امکان این که ولادیمیر پوتین به ترکیه سفر کند بحث کرده‌اند. یک چنین سفری در دست تدارک است.</p>
      <p>پروژه ترک‌استریم به عنوان یک خط لوله دوگانه به طول 570 مایل برای انتقال گاز طبیعی از روسیه به ترکیه و همچنین به جنوب و جنوب شرق اروپا در نظر گرفته شده است.</p>
      <p>این خط لوله حداکثر ظرفیت انتقال 31.5 میلیارد متر مکعب گاز در هر سال را قرار است داشته باشد.</p>
      <p>انتهای پیام</p>
    </article>
  </body>
</html>