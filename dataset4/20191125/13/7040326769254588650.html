<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/pencede-163-terorist-etkisiz-hale-getirildi-1394251"/>
    <meta property="og:site_name" content="Karar.com"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="Pençe'de 163 terörist etkisiz hale getirildi"/>
    <meta property="og:description" content="MSB, Pençe operasyonlarında bugüne kadar 163 terörist etkisiz hale getirildiğini açıkladı. Barış Pınarı Harekatı'nda da şu ana kadar 2 binden fazla mayın ve el yapımı patlayıcının imha edildiği belirtildi."/>
  </head>
  <body>
    <article>
      <h1>Pençe'de 163 terörist etkisiz hale getirildi</h1>
      <address>
        <time datetime="2019-11-25T13:00:00+00:00">25 Nov 2019, 13:00</time>
      </address>
      <p>
        <b>MSB, Pençe operasyonlarında bugüne kadar 163 terörist etkisiz hale getirildiğini açıkladı. Barış Pınarı Harekatı'nda da şu ana kadar 2 binden fazla mayın ve el yapımı patlayıcının imha edildiği belirtildi.</b>
      </p>
      <p>Milli Savunma Bakanlığı, Pençe operasyonlarında bugüne kadar 163 terörist etkisiz hale getirildiğini açıkladı.</p>
      <p>Milli Savunma Bakanlığı Basın ve Halka İlişkiler Şube Müdürü Deniz Yarbay Nadide Şebnem Aktop, Bakanlık binasında düzenlenen toplantıda, Barış Pınarı Harekatı kapsamında, Türk Silahlı Kuvvetleri Mobil Kliniği'nin, Tel Abyad ve Rasulayn'ın köylerine kadar ulaşarak Suriyelilere sağlık hizmeti verdiğini, durumu kritik olanları bölgedeki hastanelere sevk ettiklerini söyledi.</p>
      <p>
        <b>"EN SON 6 KİLO C3 PATLAYICI ELE GEÇİRİLDİ"</b>
      </p>
      <p>Tel Abyad'da, teröristlerce El Yapımı Patlayıcı (EYP) yapımında kullanılmak üzere muhafaza edilen, 11 uçak mühimmatının tespit edilerek imha edildiğini aktaran Aktop, Resulayn'da PKK/YPG'li teröristler tarafından, silah imalathanesine dönüştürülmüş bir binada, toplam 683 roket lançeri ve 93 EYP kabının ele geçirildiğini belirtti.</p>
      <p>Yine Rasulayn'da, PKK/YPG'li teröristler tarafından kullanılamaz hale getirilen bir okulun roketatar imalathanesi olarak kullanıldığının tespit edildiğini ayrıca, teröristlerin tünel kazmak için kullandığı makine ve teçhizatlar ile çok sayıda mühimmatın da ele geçirildiğini söyleyen Aktop, "En son 24 Kasım'da Resulayn şehir merkezinde 6 kilogram C3 patlayıcı, 127 claymore anti personel mayın, 39 havan mermisi, 6 anti tank mayını ile el yapımı patlayıcı madde yapımında kullanılan çok miktarda malzeme ele geçirildi." bilgisini paylaştı.</p>
      <p>
        <b>2 BİNDEN FAZLA MAYIN VE EYP İMHA EDİLDİ</b>
      </p>
      <p>Uzman ekipler tarafından etkisiz hale getirildiğini aktaran Aktop, şu değerlendirmede bulundu:</p>
      <p>"Bu kapsamında şu ana kadar 2 binden fazla mayın ve EYP etkisiz hale getirildi. Bölge mayın ve EYP'lerden tamamen temizleninceye kadar çalışmalarımız kararlı bir şekilde sürdürülecektir. 22 Ekim 2019 tarihli Soçi Mutabakatı çerçevesinde Rusya Federasyonu ile bugüne kadar toplam 10 ortak kara devriyesi icra edilmiştir. 11'inci devriye halihazırda devam etmektedir. Devriyeye insansız hava aracı ile her iki taraftan dörder zırhlı araç iştirak etmiştir. Söz konusu devriyeler esnasında zaman zaman yaşanan taciz ve kışkırtmalara karşı, personelimizin ve yöre halkının zarar görmemesi için gerekli hassasiyet gösterilmiştir."</p>
      <p>
        <b>163 TERÖRİST ETKİSİZ HALE GETİRİLDİ</b>
      </p>
      <p>Pençe operasyonlarına ilişkin olarak da bilgi veren Aktop, "Hakurk'a yönelik 27 Mayıs'ta başlatılan ve 12 Temmuz'da genişletilen Pençe 1-2 operasyonlarında bu güne kadar 90 terörist etkisiz hale getirildi, terör örgütü tarafından sığınak, depo ve barınak olarak kullanılan 320 mağara ile 266 mayın ve EYP tespit edilerek imha edildi. Sinath-Haftanin bölgesinde, 23 Ağustos'ta başlatılan Pence-3 Operasyonu'nda bu güne kadar 73 terörist etkisiz hale getirildi. Teröristler tarafından sığınak, depo ve barınak olarak kullanılan 53 mağara ile 78 mayın ve EYP tespit edilerek imha edildi. Ayrıca, en son Pençe 3 Harekatı kapsamında bölgede arama tarama faaliyeti icra eden unsurlarımız tarafından Düğün Dağı'nın güney doğusunda bulunan 2 bin 247 rakımlı tepede bir mağarada terör örgütü tarafından hazırlanmış el yapımı patlayıcılar ile çok sayıda yaşam malzemesi tespit edildi." şeklinde konuştu.</p>
      <p>
        <b>"MUTABAKATLARA TAM OLARAK UYUYORUZ"</b>
      </p>
      <p>Askeri kaynaklar ise toplantının ardından verdiği bilgilerde, Ankara Valiliği'nin F-16'lar ve diğer hava araçlarına ilişkin açıklamasına değinerek, vatandaşların panik yapmaması için açıklama yapıldığını, savunma sanayi kapsamında geliştirilen bazı yeni projelerin de test edileceğini bildirdi.</p>
      <p>Devriyeler sırasında Rus araçlarına yönelik saldırılara ilişkin de açıklama yapan askeri kaynaklar, "Teröristlerin bir provakasyonu bu ancak git gide azalmaya başladı. Rusların bazı girişimleri var. Rusları, muhataplarımızı gerekli tedbirleri almaları konusunda toplantılarda uyarıyoruz, bilgilendiriyoruz." diye konuştu.</p>
      <p>Barış Pınarı Harekatı alanında bulunan M4 karayolunda devam eden çatışmalarla ilgili bir soru üzerine askeri kaynaklar, "Barış Pınarı Harekatı bölgesinde mayın temizliği, keşif ve gözetleme yapıyoruz. O bölgenin kontrollerini yapıyoruz. Özellikle Barış Pınarı Harekat bölgesinin dışından güneyinden, doğusundan, batısından, değişik yerlerden zaman zaman teröristler tarafından tacizler, saldırılar ve sızmalar var. Bunlara meşru müdafaa kapsamında cevap veriyoruz. Çatışmadan anlamamız gereken budur. Yoksa harekata devam etme gibi bir durum söz konusu değil. Mutabakatlara tam olarak uyuyoruz. ABD ve Rusya ile imzaladığımız iki mutabakatımız var, ikisine de uyuyoruz." değerlendirmesi yaptı. </p>
      <p>
        <b>ANKARA/AA</b>
      </p>
      <related>
        <a href="https://www.karar.com/guncel-haberler/musta-3-terorist-etkisiz-hale-getirildi-1393305"/>
      </related>
      <related>
        <a href="https://www.karar.com/guncel-haberler/erzincanda-pkkya-kiran-darbesi-11-siginak-ve-magara-imha-edildi-1390285"/>
      </related>
    </article>
  </body>
</html>