<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/619477,Pierwszy-cios-nie-jest-ostatni.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-25T13:32:40+00:00"/>
    <meta property="og:title" content="Pierwszy cios nie jest ostatni"/>
    <meta property="og:description" content="Przemoc może przybierać wiele form: fizyczną, ekonomiczną, psychiczną, emocjonalną, seksualną… Jak szybko rozpoznać przemoc i jak z nią walczyć? Co zrobić, by dusić ją w zarodku? A jeśli już nas spotka — gdzie szukać pomocy…?"/>
  </head>
  <body>
    <article>
      <h1>Pierwszy cios nie jest ostatni</h1>
      <address>
        <time datetime="2019-11-25T13:32:40+00:00">25 Nov 2019, 13:32</time>
      </address>
      <p>
        <b>Przemoc może przybierać wiele form: fizyczną, ekonomiczną, psychiczną, emocjonalną, seksualną… Jak szybko rozpoznać przemoc i jak z nią walczyć? Co zrobić, by dusić ją w zarodku? A jeśli już nas spotka — gdzie szukać pomocy…?</b>
      </p>
      <p>Fundacja Instytut Badań i Edukacji Społecznej w Olsztynie już kolejny raz zorganizowała konferencję pt. „Kobieta i dziecko w obliczu przemocy”, która ty razem odbyła się w piątek, 22.11 w Lidzbarku Warmińskim i która jednocześnie zainaugurowała kolejną kampanię „Tydzień Białej Wstążki”. Wszystko po to, by o przemocy wobec kobiet i dzieci mówić głośno i by pokazywać, że z — jak się często wydaje ofiarom — żelaznych oplotów przemocy da się wyjść. <br/><br/>„Biała Wstążka” to największa na świecie kampania, której celem jest powstrzymać przemoc wobec kobiet. Skierowana przede wszystkim do mężczyzn, ale to także mężczyźni ją stworzyli. Wszystko zaczęło się od tragedii. 6 grudnia 1989 r. na politechnice w Montrealu mężczyzna zamordował 14 kobiet, a kolejne 13 ranił, bo uważał, iż sam nie skończył studiów technicznych tylko dlatego, że te kobiety zabrały mu miejsce na uczelni. <br/><br/>Dwa lata później, w 1991 r., kanadyjscy mężczyźni postanowili, że włączą się w akcję walki z przemocą wobec kobiet. Jej symbolem postanowili uczynić białą wstążkę, znak niewinności, który mówi: to my, mężczyźni, sami nie będziemy sprawcami przemocy i będziemy przeciwstawiać się wszelkim formom przemocy — fizycznej, psychicznej i seksualnej stosowanej wobec kobiet. Dziś prowadzona jest w ponad 60 krajach, a biała wstążka to symbol zobowiązania noszącego ją mężczyzny: że nigdy nie będzie stosować, akceptować lub milczeć na temat przemocy wobec kobiet. <br/><br/><b>Konferencję otworzył wykład Doroty Wollenszleger, prawniczki i mediatorki z gdańskiego centrum All4Her, pt. „Decyzja o rozwodzie a łzy kobiety”, która wskazywała, jak wielkim problemem jest przemoc i zastraszanie kobiet w obliczu decyzji o rozstaniu oraz przerzucanie na nią odpowiedzialności za problemy w związku.<br/></b><br/>— Dlaczego mam prawo mówić, że wiem, jak pomagać w trakcie rozwodu? Bo sama go przeżyłam i to w najokrutniejszej jego odsłonie — mówiła Dorota Wollenszleger. — Ale dzięki temu wiem, jakie emocje towarzyszą kobiecie podczas rozwodu. A ja zostałam sama tuż po tym, kiedy okazało się, że jestem poważnie i nieuleczalnie chora — krótko wcześniej zdiagnozowano u mnie stwardnienie rozsiane. Przed sądem próbowano udowodnić, że przez to, że jestem chora — będę złą matką, bo może mnie dotknąć niepełnosprawność. Doznałam upokorzenia, pomówienia, ubliżano mi i mnie straszono. A na to wszystko przeżyłam uprowadzenie rodzicielskie moich maleńkich wówczas dzieci — do końca życia nie zapomnę tego paraliżującego strachu, gdy wchodząc do przedszkola na miejscu ubrań dzieci, stały tylko puste kapcie…! A dziś jestem zdrowa i w czasie pięciu lat swojej działalności, pomocą prawną, mediacjami, terapią par — pomogłam ponad 500 klientkom w ich rozwodach. <br/><br/>O kobiecie i dziecku jako ofiarach i świadkach przemocy mówił asp. Arkadiusz Szpak z wydziału kryminalnego Komendy Powiatowej Policji w Lidzbarku Warm., wskazując przede wszystkim na prawne możliwości ochrony ofiary przemocy — ale i na sankcje, które wszystkim sprawcom przemocy w rodzinie grożą. <br/><br/><b>O zespole traumy u ludzi dotkniętych przemocą mówił z kolei Leszek Dowgiałło, profilaktyk i trener, wykładowca, od 10 lat współpracujący z wieloma instytucjami i szkołami, gdzie opowiada i pomaga dzieciom — ofiarom.</b><br/><br/>— Co to jest trauma — wie prawie każdy: stan po nagłym wypadku, który wywołuje zmiany w psychice. Albo takie zmiany, do których doszło po długotrwałym stresie — tłumaczył Leszek Dowgiałło. — To właśnie na tym drugim rodzaju chciałbym się skoncentrować, bo często bywa tak, że ta trauma nie ujawnia się od razu. Znam ofiary takiej traumy, które skutki odczuły 20-30 lat później… Jest też trauma mocno zawoalowana: ciężko ją dostrzec ludziom z otoczenia ofiary, ale ona jest i też niszczy. A nieleczona trauma prowadzić może do depresji, agresji, ale też auto-agresji — do samookaleczania się, a w skrajnych wypadkach do samobójstwa. I bywa, że 16-latek kończy ze sobą w niedzielny poranek, bo po prostu nie dał rady…</p>
      <hr/>
      <h4>Biała Wstążka 2019</h4>
      <p>
        <a href="http://gazetaolsztynska.pl/117356-619477,Biala-Wstazka-2019,0.html">Zobacz wszystkie zdjęcia w galerii (86) »</a>
      </p>
      <p><b>W czasie konferencji wręczono też wyróżnienia dla Kawalerów Białej Wstążki — mężczyzn, którzy swoją postawą i pracą mówią stanowcze „nie!” dla przemocy wobec kobiet. W tym roku do tego zaszczytnego grona dołączył Tomasz Kowalski, Wojciech Korzeniowski, Andrzej Krzywiel, Jan Ruszczyk, Arkadiusz Szpak, Piotr Szutowicz i Mariusz Trusiewicz. <br/></b><br/>Konferencję zakończył panel dyskusyjny o wolności. — Pragnę przy tej okazji uczulić pracowników socjalnych, nauczycieli, przedstawicielami służb — zaapelowała Irena Sołkiewicz, dyrektor powiatowej poradni psychologiczno-pedagogicznej w Lidzbarku Warm. — Ofiara przemocy, zanim zwróci się o pomoc, tę decyzję odmienia przez wszystkie przypadki i dorasta do niej przez bardzo długi czas. Nie podejmuje jej z marszu. Nie może być więc tak, że kiedy już trafi do którejś z instytucji i słyszy: „a może niech się pani jeszcze wstrzyma”…! Albo: „niech pani może spróbuje jeszcze jakoś inaczej” — bo ona już próbowała na wszystkie możliwe sposoby…! Nie wolno nam do takich sytuacji dopuszczać, bo ofiara nabiera przekonania, że nikt jej nie pomoże i z jej sytuacją już nic nie da się zrobić…<br/><br/>A mnie najbardziej w pamięci wyryły się słowa Doroty Wollenszleger: — Współczesny oprawca to najczęściej osoba świetnie wykształcona, która publicznie uchodzi za sympatycznego, szarmanckiego, delikatnego i społecznie szanowanego człowieka. Im bardziej jest wykształcony w zarządzaniu kadrą, wywieraniu wpływu na ludzi, obeznany z technikami manipulacji tłumem — tym bardziej jest niebezpieczny i tym mniejsze ofiara ma szanse w bezpośredniej konfrontacji. Z czasem ofiara przemocy psychicznej tego szarmanckiego jegomościa staje się jego własnością, a kontroli zaczyna podlegać całe jej życie. Najgorszą formą przemocy jest ta psychiczna i nie bez przyczyny mówi się o niej „zbrodnia doskonała” lub „przemoc w białych rękawiczkach” — bo efektów tej krzywdy nie zobaczymy gołym okiem, a ona niszczy bardziej niż zadawanie bólu fizycznego.<br/><br/>Dlatego apeluję: REAGUJMY! I wtedy, gdy zza ściany słychać kłótnie lub głośny szloch; gdy w naszej obecności ktoś kogoś poniża, obraża; i gdy zaczynamy odczuwać, że nasz partner/partnerka — nawet najbardziej szarmancki i czarujący na co dzień — czasem ma kryzys i postanowi przejrzeć nasz telefon lub pocztę mailową. A już zdecydowanie reagujmy na pierwszy cios. Bo nie ma się co łudzić — on rzadko kiedy jest ostatni. On najczęściej jest początkiem całej serii ciosów, rozciągniętych w czasie, lecz zawsze tak samo bolesnych…! <br/>Konferencja i kampania jest finansowana za środków Samorządu Województwa Warmińsko-Mazurskiego.<br/><br/>Magdalena Maria Bukowiecka</p>
    </article>
  </body>
</html>