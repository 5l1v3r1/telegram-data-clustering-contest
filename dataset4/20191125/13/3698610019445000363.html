<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rf-vklyuchila-do-spisku-na-obmin-organizatoriv-provokaciy-proti-veteraniv-ato-330809_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T13:09:00+00:00"/>
    <meta property="og:title" content="РФ включила до списку на обмін організаторів провокацій проти ветеранів АТО"/>
    <meta property="og:description" content="У 2017 році на колишніх військових хотіли повісити заплановані ФСБ теракти в трьох містах Росії."/>
  </head>
  <body>
    <article>
      <h1>РФ включила до списку на обмін організаторів провокацій проти ветеранів АТО</h1>
      <h2>У 2017 році на колишніх військових хотіли "повісити" заплановані ФСБ теракти в трьох містах Росії.</h2>
      <address>
        <time datetime="2019-11-25T13:09:00+00:00">25 Nov 2019, 13:09</time>
      </address>
      <p>Росія включила до списку на обмін утримуваними особами українців Дарину Мастикашеву й Олександра Каратая, які допомагали російським пропагандистам знімати антиукраїнські фейки й <b><a href="https://dt.ua/UKRAINE/fsb-namagalasya-zamaniti-veteraniv-ato-v-rosiyu-i-povisiti-na-nih-terakti-v-moskvi-sbu-251540_.html">організовувати провокацію за участю ветеранів АТО</a></b>, йдеться в матеріалі Сергія Лойка для "<a href="https://www.svoboda.org/a/30288143.html">Радіо Свобода</a>".</p>
      <p>У 2017 році вони знайшли в Кам'янському Дніпропетровської області безробітного ветерана АТО Юрія Бондаря і запропонував йому пару тижнів попрацювати на будівництвах у Росії. За роботу запропонували $ 1 тисячу, але з обов'язковою умовою, що він знайде ще двох членів бригади, обов'язково з числа учасників російсько-української війни в Донбасі.</p>
      <p>За кілька днів Бондар знайшов підходящих людей - ветеранів АТО Сергія Морозова і Станіслава Юркевича, які залишилися без роботи. Вони погодилися поїхати попрацювати на будівництві в Москві, Тольятті та Курчатові за $ 500.</p>
      <p>На автовокзалі в Кам'янському ветеранів-заробітчан проводжала Мастикашева, вона ж фіксувала на відео їх від'їзд. У Москві всіх трьох зустрів вже Каратай, він же відвіз на орендовану квартиру в підмосковному Домодєдовому.</p>
      <p>Під час поїздки і безпосередньо у квартирі Юрій Бондар по кілька разів на день усамітнювався і дзвонив Каратаю, зачитуючи написані на папірці репліки із заздалегідь заготовленого діалогу. На іншому кінці своїми репліками з папірця відповідав водій Мастикашевой у її присутності.</p>
      <p>Все це здалося Сергію Морозову підозрілим. Згодом побоювання ветерана лише зміцніли. У Москві їх водили в метро і на вокзали, фіксуючи всі візити на камеру.</p>
      <p>У перший же день відпочинку бригадир Бондар поїхав у місто, де за дорученням Мастикашевой і Каратая зняв на телефон відео загального плану в аеропорту Домодєдово, на станції метро "Комсомольська" і на Ленінградському вокзалі.</p>
      <p>Повернувшись на квартиру, Бондар заснув, а Морозов і Юркевич обшукали його сумку, і знайшли там роздруківки "телефонних розмов". "Коли я прочитав перші два листочки, то зрозумів, що до чого і як, – згадує Морозов. – Ми, українська диверсійна група, приїхали до Москви здійснювати серію терактів!".</p>
      <p>Друзі розбудили Бондаря, пояснили йому, що їх намагаються використовувати "втемну" і потрібно бігти якомога швидше. Бригадир подзвонив Каратаю і сказав, що вони збираються ввечері поїхати до Москви. Діставшись кордону Росії і України, всі троє перетнули його і вже в Дніпрі звернулися до Служби безпеки України.</p>
      <p>За версією СБУ, розгалужену шпигунську мережу в Кам'янському побудував експерт Федерального інформаційного центру "Аналітика та безпека" Сергій Соколов, який був частим гостем на сході України з 2013 року. Українська спецслужба називає Соколова кадровим співробітником ФСБ. Дарина Мастикашева є його цивільною дружиною і подругою дитинства Олександра Каратая. Він стверджує, що ніколи не зустрічався із Сергієм Соколовим.</p>
      <p>Теракти на інфраструктурних об'єктах потрібні РФ для звинувачення України в тероризмі, початку проти нашої країни відкритої військової агресії й одночасно залякування незгодних з політикою Кремля росіян, переконані в українській спецслужбі.</p>
      <p>Агенти Соколова заарештовані, дали свідчення і спочатку співпрацювали зі слідством. За державну зраду обом загрожує до 15 років позбавлення волі. Бондар, Морозов і Юркевич виступають у суді як свідки обвинувачення.</p>
      <p>Сам Соколов та директор ФІЦ "Аналітика та безпека" 16 січня 2018 року заарештовані в Москві. Обох обвинувачують в імітації терористичного акту на підприємстві "Тольяттиазот", тому самому, на якому повинні були "відпрацювати" завербовані агентами Соколова "українські диверсанти".</p>
      <p>Справа слухається в закритому режимі, а інформцентр, який готував пропагандистські фейки, тимчасово не працює.</p>
      <p>Зазначимо, президент України Володимир Зеленський має намір обговорити на зустрічі нормандської четвірки 9 грудня <b><a href="https://dt.ua/POLITICS/zelenskiy-hoche-obgovoriti-v-parizhi-obmin-za-formuloyu-vsih-na-vsih-330216_.html">обмін утримуваними особами</a></b> за формулою "всіх на всіх", включно з конкретними строками.</p>
      <p>15 листопада президенти України і Франції Еммануель Макрон і Володимир Зеленський обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт нормандської четвірки</a></b> у Парижі. 18 листопада дату і місце нормандського саміту <b><a href="https://dt.ua/POLITICS/u-kremli-pidtverdili-uchast-putina-v-normandskomu-samiti-330019_.html">підтвердили в Кремлі</a></b>.</p>
      <p>За даними Le Figaro, метою саміту є відкриття нової послідовності імплементації Мінських домовленостей. 14 липня в Парижі і 2 вересня в Берліні відбулися зустрічі зовнішньополітичних радників лідерів нормандської четвірки з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи формату</a></b>.</p>
      <p>Президент РФ Володимир Путін не брав участі в роботі нормандської четвірки з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>