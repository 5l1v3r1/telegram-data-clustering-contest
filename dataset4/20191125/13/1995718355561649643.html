<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152929-kryvave-zastillia-na-volyni-sudyly-zhinku-iaka-porizala-spivmeshkancia"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T13:11:00+00:00"/>
    <meta property="og:title" content="Криваве застілля: на Волині судили жінку, яка порізала співмешканця"/>
    <meta property="og:description" content="На Волині під час п’яного застілля між співмешканцями трапився конфлікт і жінка схопилася за ніж"/>
  </head>
  <body>
    <article>
      <h1>Криваве застілля: на Волині судили жінку, яка порізала співмешканця</h1>
      <address>
        <time datetime="2019-11-25T13:11:00+00:00">25 Nov 2019, 13:11</time>
      </address>
      <p>На Волині під час п’яного застілля між співмешканцями трапився конфлікт і жінка схопилася за ніж.<br/><br/>Інцидент трапився в Ковелі вранці 24 серпня цього року, - пише <a href="https://kowel.rayon.in.ua/news/197856-u-koveli-sudili-zhinku-iaka-vdarila-nozhem-svogo-spivmeshkantsia">Район.Ковель</a>.<br/><br/>Як розповіла на суді 39-річна уродженка Амурської області Російської Федерації, вона із 39-річним співмешканцем планували їхати в село, однак той перебував у стані алкогольного сп’яніння і відмовився їхати, а коли в квартиру прийшла її подруга, то вони разом почали на кухні розпивати алкоголь. Тоді й виникла сварка.<br/><br/>Ковельчанин алюмінієвою пательнею вдарив співмешканку, яка в свою чергу схопила ніж та попередила, щоб не підходив.<br/><br/>Вона вдарила його ножем у стегно. Потерпілий впав та на деякий час втратив свідомість. Побачивши кров, зловмисниця зателефонувала до швидкої допомоги.<br/><br/>За висновком судмедекспертизи, жінка завдала не менше двох ударів ножем.<br/><br/>На суді чоловік говорив, що сам наштовхнувся на ніж, який співмешканка тримала в руці. Чи було завдано йому ще один удар – він не пригадує через сильне алкогольне сп’яніння. Будь-яких претензій матеріального чи морального характеру до неї він не має та прохає не позбавляти її волі.<br/><br/>Ковельський міськрайонний суд призначив обвинуваченій покарання у виді позбавлення волі на 5 років з трирічним іспитовим терміном, звільнивши її з-під варти в залі судового засідання. <br/><br/>Вона також має відшкодувати витрати закладу охорони здоров’я на лікування потерпілого в сумі 3946,47 грн. та сплатити в дохід держави процесуальні витрати, пов’язані з проведенням експертиз в загальній сумі 6362,65 гривень.</p>
    </article>
  </body>
</html>