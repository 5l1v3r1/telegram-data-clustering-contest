<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/politica/vicepre-edintele-psd-d-mbovi-a-radu-popa-psd-trebuie-s-schimbe-urgent-toat-garnitura-central-de-lideri-1322973"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T13:31:00+00:00"/>
    <meta property="og:title" content="Vicepreședintele PSD Dâmbovița Radu Popa: PSD trebuie să schimbe urgent toată garnitura centrală de lideri!"/>
    <meta property="og:description" content="Vicepreședintele PSD Dâmbovița, Radu Popa, spune că după cel mai mare dezastru politic din istoria PSD, Viorica Dăncilă și Mihai Fifor au ieșit să vorbească despre ”recâștigarea bazinului electoral.” Conform acestuia, PSD trebuie să schimbe urgent toată g"/>
  </head>
  <body>
    <article>
      <h1>Vicepreședintele PSD Dâmbovița Radu Popa: PSD trebuie să schimbe urgent toată garnitura centrală de lideri!</h1>
      <address><time datetime="2019-11-25T13:31:00+00:00">25 Nov 2019, 13:31</time> by <a rel="author">ZIUA NEWS</a></address>
      <p>
        <b>Vicepreședintele PSD Dâmbovița, Radu Popa, spune că după cel mai mare dezastru politic din istoria PSD, Viorica Dăncilă și Mihai Fifor au ieșit să vorbească despre ”recâștigarea bazinului electoral.” Conform acestuia, PSD trebuie să schimbe urgent toată garnitura centrală de lideri.</b>
      </p>
      <p>"Iluzionismul a câștigat aseară o nouă ramură: iluzionismul politic. După cel mai mare dezastru politic din istoria PSD, Viorica Dăncilă și Mihai Fifor au ieșit să vorbească despre "recâștigarea bazinului electoral." În realitate, cu actuala echipă de conducere, DANCILA-FIFOR-ORLANDO TEODOROVICI, PSD a pierdut alegerile europarlamentare tot cu un minim istoric, a pierdut guvernarea și ieri a desăvârșit dezastrul pierzând 2,2 milioane de voturi față de prezidențialele din 2014.</p>
      <p>Cauzele sunt multiple,dar principalele vulnerabilități țin de anvergura intelectuală a celor care și-au asumat conducerea, de istoricul lor politic lipsit de rezultate notabile și de absența unor strategii conforme cu dinamica politică a perioadei. Ca să salveze alegerile locale, PSD trebuie să schimbe urgent toată garnitura centrală de lideri, să dea strategia partidului pe mâna unei echipe care și-a consolidat reputația în victorii și în lucrări de specialitate, să promoveze în comunicarea publică figuri noi, oameni de partid care să corespundă așteptărilor votantului din 2019/2020-vezi de ce a urcat Iohannis de la 37 la 67,în doar doi an!și de ce USR s-a consolidat.</p>
      <p>Apoi, e necesar să promoveze în conducere oameni care să aibă greutate proprie, persoane care prin prezența lor în scaune să dea greutate funcției și nu funcția să le dea greutate lor. Fiecare categorie socială trebuie să aibă, în conducerea centrală a oricărui partid politic, un corespondent asumat și recunoscut de breaslă. În absența acestor curele de transmisie cu societatea, partidele sunt simple găști care slujesc interese minore.</p>
      <p>Actuala conducere ar trebui să meargă în organizații, să se implice în munca de partid și,eventual, să candideze la alegerile locale. E un mod de validare politică prin care și ei să își sudeze celebritatea în bătălii uninominale. Altfel,alegerile locale vor betona definitv percepția transformată în credință a faptului că PSD e mort", scrie Radu Popa, pe pagina sa de Facebook.</p>
    </article>
  </body>
</html>