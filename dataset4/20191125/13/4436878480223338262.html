<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191645/erc/reivindica/seva/responsabilitat/fer/realitat/sit/and/talk"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T13:20:00+00:00"/>
    <meta property="og:title" content="ERC reivindica la seva «responsabilitat» per fer realitat el «sit and talk»"/>
    <meta property="og:description" content="La secretària general adjunta, Marta Vilalta, avisa JxCat i la CUP que la mesa de negociació que reclamen al PSOE és una taula &quot;de país&quot; i no de partit"/>
  </head>
  <body>
    <article>
      <h1>ERC reivindica la seva «responsabilitat» per fer realitat el «sit and talk»</h1>
      <h2>La secretària general adjunta, Marta Vilalta, avisa JxCat i la CUP que la mesa de negociació que reclamen al PSOE és una taula "de país" i no de partit</h2>
      <address><time datetime="2019-11-25T13:20:00+00:00">25 Nov 2019, 13:20</time> by <a rel="author">Sara González</a></address>
      <p><a href="https://www.naciodigital.cat/noticia/191630/cupula/erc/busca/aval/bases/estrategia/negociar/amb/psoe">En plena consulta a la militància</a> i mentre <a href="https://www.naciodigital.cat/noticia/191636/torra/puigdemont/interlocutors/mediador/internacional/jxcat/fixa/exigencies/sanchez">Junts per Catalunya redobla les exigències davant la investidura de Pedro Sánchez</a>, ERC reivindica la seva "responsabilitat" com a partit guanyador de les eleccions del 10-N a Catalunya per facilitar el "<i>sit and talk</i>" amb el govern espanyol. Els republicans insisteixen que la mesa de negociació que posen com a condició per abstenir-se és una taula per posar-la "al servei del país" i que, precisament per això, no renuncien a un posicionament comú amb JxCat i la CUP.<br/><br/>"Posem els nostres 13 diputats al servei del sit and talk", ha insistit la secretària general adjunta d'ERC, Marta Vilalta, que ha subratllat que utilitzaran "la força" que els ha donat la ciutadania per generar un escenari de diàleg i de negociació. "Tenim al davant una oportunitat per treballar i caminar cap a una solució democràtica, que és el que reclama la majoria de la ciutadania del nostre país", ha argumentat. La dirigent ha precisat que la seva formació no és "ingènua" però que sí que té voluntat de ser "responsable" davant l'escenari obert pels resultats del 10-N. </p>
      <blockquote>Vilalta: "El gest inequívoc abans de la investidura es pot traduir de moltes maneres"</blockquote>
      <p>En tot cas, ara per ara, Vilalta ha subratllat que ERC està en el <i>no</i> a la investidura de Sánchez mentre el PSOE no es mogui. Els republicans estan a l'expectativa de quina resposta donen els socialistes a la seva proposta de mesa de negociació, que reclama que sigui entre governs, sense condicions, amb un calendari i amb garanties de compliment dels acords. "Encara no sabem quin Sánchez tenim davant", ha afirmat. De fet, els republicans demanen un "gest" abans de la investidura. Tot i que veurien amb bons ulls que fos una trobada entre governs, no volen tancar cap fórmula com a <i>sine qua non</i> a l'espera de conèixer quina és la voluntat dels socialistes. "El gest inequívoc es pot traduir de moltes maneres", ha admès. <br/><br/><b>ERC vol portar a la mesa de negociació l'autodeterminació i l'amnistia</b><br/><br/>Vilalta insisteix que el seu partit està sent "molt clar, sincer i coherent" i que el plantejament és si el PSOE està d'acord o no amb la mesa de negociació. "Si estan d'acord, parlem-ne. Si no, que no comptin amb nosaltres", ha insistit. En aquesta taula, ERC pretén parlar del dret a l'autodeterminació i de la petició d'amnistia dels presos polítics. <br/><br/>En tot cas, per afrontar la primera fase de les converses, que serà la d'explorar si hi ha marge per a l'abstenció a la investidura, els republicans esperen obtenir primer l'aval de les bases a la seva estratègia. Fins al migdia, un 40,1% dels 8.500 militants amb dret a vot havien ja votat a la consulta. Aquesta mateixa nit es faran públics els resultats. <br/><br/><b>L'expedient intern contra Lluís Salvadó, aturat</b><br/><br/>Just el Dia Internacional Contra les Violències Masclistes, Vilalta ha estat preguntada per l'expedient que se li va obrir al dirigent republicà Lluís Salvadó arran d'unes converses privades recollides al sumari dels jutjat 13 que es van fer públiques i en les quals utilitzava expressions masclistes. La secretària general adjunta ha assegurat que l'expedient intern està "aturat" a l'espera que s'acabi el procés judicial pel qual va declarar la setmana passada.  <br/> </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>