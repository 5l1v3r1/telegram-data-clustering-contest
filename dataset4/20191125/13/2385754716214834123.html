<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/599022/verolinoeimaste-yper-tou-na-ksekinisei-ek-neou-o-dialogos-gia-kypriako"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="Βερολίνο:Είμαστε υπέρ του να ξεκινήσει εκ νέου ο διάλογος για Κυπριακό"/>
    <meta property="og:description" content="Τις «καλές υπηρεσίες» της προκειμένου να διευκολύνει τεχνικά την αποψινή ανεπίσημη τριμερή συνάντηση του γενικού γραμματέα των Ηνωμένων Εθνών Αντόνιο..."/>
  </head>
  <body>
    <article>
      <h1>Βερολίνο:Είμαστε υπέρ του να ξεκινήσει εκ νέου ο διάλογος για Κυπριακό</h1>
      <address><time datetime="2019-11-25T13:55:00+00:00">25 Nov 2019, 13:55</time> by <a rel="author">sigmalive</a></address>
      <p><b>Τις «καλές υπηρεσίες» της προκειμένου να διευκολύνει τεχνικά την αποψινή ανεπίσημη τριμερή συνάντηση του γενικού γραμματέα των Ηνωμένων Εθνών Αντόνιο Γκουτέρες, του Προέδρου της Κυπριακής Δημοκρατίας Νίκου Αναστασιάδη και του Τουρκοκύπριου ηγέτη Μουσταφά Ακιντζί στο Βερολίνο, προσφέρει η Γερμανία και τάσσεται υπέρ της επανέναρξης της υπό τον ΟΗΕ καθοδηγούμενης διαπραγματευτικής διαδικασίας, όπως επανέλαβε πριν από λίγο το γερμανικό υπουργείο Εξωτερικών.<br/></b> <br/>«Τασσόμαστε υπέρ της επανέναρξης της υπό την καθοδήγηση του ΟΗΕ διαπραγματευτικής διαδικασίας για το Κυπριακό και για αυτό στηρίζουμε -και έπειτα από αίτημα των Ηνωμένων Εθνών- αυτή την ανεπίσημη τριμερή συνάντηση του γενικού Γραμματέα του ΟΗΕ κ. Γκουτέρες με τους δύο Κύπριους ηγέτες κοινοτήτων σήμερα στο Βερολίνο. Πρόκειται για μια οικονομική, τεχνική υποστήριξη -αυτό αποκαλείται στη διπλωματική γλώσσα "καλές υπηρεσίες" ("good services")», διευκρίνισε η εκπρόσωπος του υπουργείου Εξωτερικών Μαρία Άντεμπαρ και προσέθεσε χαρακτηριστικά: «Παρέχουμε "καλές υπηρεσίες" ώστε οι συμμετέχοντες να προσέλθουν στις συνομιλίες σε ατμόσφαιρα ηρεμίας και εμπιστοσύνης. Διότι είμαστε υπέρ του να επανεκκινήσει αυτή η διαδικασία, στην κατεύθυνση μιας μόνιμης ειρήνης και ενός μόνιμου αποτελέσματος».<br/> <br/>Απαντώντας σε ερώτηση σχετικά με το πώς βλέπει η γερμανική κυβέρνηση τις πιθανότητες αναζωογόνησης της διαδικασίας, η κ. Άντεμπαρ τόνισε ότι θα πρέπει να αναμένεται πρώτα η αποψινή συζήτηση «και τότε τα Ηνωμένα Έθνη είναι αυτά τα οποία θα πρέπει να πουν πώς είναι από τη σκοπιά τους οι πιθανότητες επιτυχίας». «Δεν είναι μυστικό το γεγονός ότι σε αυτή την μακρόχρονη διαδικασία υπήρξαν πολλές φορές βήματα προς τα εμπρός αλλά και προς τα πίσω και ότι (η διαδικασία) κολλάει. Υπό αυτή την έννοια είναι σωστό και καλό να συνομιλούν μεταξύ τους και χαιρόμαστε εάν μπορούμε μέσω "καλών υπηρεσιών" να έχουμε μια μικρή συμβολή», κατέληξε η εκπρόσωπος.<br/> <br/>Πηγή: ΑΠΕ-ΜΠΕ </p>
    </article>
  </body>
</html>