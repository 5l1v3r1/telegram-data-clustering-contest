<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623327/%D9%88%D8%A7%D8%B1%DB%8C%D8%B2-%D9%85%D8%AD%D8%AF%D9%88%D8%AF-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%DA%A9%D8%A7%D8%B1%DA%AF%D8%B1%D8%A7%D9%86-%D8%AF%D8%B1-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T13:25:00+00:00"/>
    <meta property="og:title" content="واریز محدود کمک معیشتی کارگران در برخی شهرها"/>
    <meta property="og:description" content="رئیس کانون عالی انجمن‌های صنفی کارگران از واریز کمک معیشتی برخی از کارگران و بازنشستگان کارگری خبر داد و بر ضرورت شفاف‌سازی ملاک واریز این مبلغ به خانوارها تاکید کرد."/>
  </head>
  <body>
    <article>
      <h1>واریز محدود کمک معیشتی کارگران در برخی شهرها</h1>
      <address>
        <time datetime="2019-11-25T13:25:00+00:00">25 Nov 2019, 13:25</time>
      </address>
      <p>
        <i>رئیس کانون عالی انجمن‌های صنفی کارگران از واریز کمک معیشتی برخی از کارگران و بازنشستگان کارگری خبر داد و بر ضرورت شفاف‌سازی ملاک واریز این مبلغ به خانوارها تاکید کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در حالی که از هفته گذشته واریز سه مرحله کمک معیشتی ناشی از اصلاح قیمت بنزین به حساب خانوارها صورت گرفته بسیاری از کارگران گفته‌اند که از دریافت کمک معیشتی محروم مانده‌اند. طبق اظهارات مقامات کارگری این کمک معیشتی در برخی شهرها برای یک عده از کارگران و بازنشستگان به شکل محدود واریز شده و برخی دیگر از گروه‌های کارگری که هنوز کمک معیشتی دریافت نکرده‌اند تلاش می‌کنند از طریق کد دستوری #۶۳۶۹* کد ملی خود را ثبت و از این کمک یارانه‌ای بهره مند شوند.</p>
      <p>در همین راستا ناصر چمنی، رئیس کانون عالی انجمن‌های صنفی کارگران می‌گوید: در استان ما، تبریز برای یک عده از بازنشستگان و کارگران حداقل بگیر کمک معیشتی واریز شده است ولی درصدش زیاد نیست چون تعداد کسانی که به ما مراجعه و پرس و جو می کنند از تعداد کسانی که اعلام می‌کنند کمک معیشتی به حسابشان ورایز شده بیشتر است.</p>
      <figure>
        <img src="https://aftabnews.ir/files/fa/news/1398/9/4/363471_798.jpg"/>
      </figure>
      <p>اعلام دقیق ملاک شناسایی گروه‌های هدف و واریز کمک معیشتی</p>
      <p>وی افزود: باوجود اینکه اعلام می‌شود ۶۰ میلیون نفر این کمک معیشتی را دریافت کردند ولی واریزها در برخی بخش‌ها به طور محدود بوده به نحوی که در مجموعه ما برای یک قسمت این مبلغ واریز شده و برای بخش دیگر واریزی انجام نشده و بیشتر افراد دنبال این هستند که به چه طریق می‌توانند اعتراض خود را ثبت کنند.</p>
      <p>رئیس کانون عالی انجمن های صنفی کارگران خاطرنشان کرد: دولت باید در این طرح شفاف‌سازی کند و اگر برنامه ریزی دقیقی دارد و می‌خواهد پول حاصل از اصلاح قیمت بنزین را به حسابها واریز کند به طور مشخص و دقیق ملاک شناسایی گروههای هدف و واریز کمک معیشتی را اعلام کند.</p>
      <p>وی افزود: اینکه تنها به آمار بسنده کنیم و بگوییم در سه مرحله ۶۰ میلیون نفر از کمک معیشتی برخوردار شدند درست نیست چون موجب بی اعتمادی می شود.</p>
      <p>چمنی درباره ثبت کد ملی از طریق کد دستوری #۶۳۶۹* نیز گفت: متاسفانه کد دستوری که اعلام شده همچنان اختلال دارد و فعلا جواب نمی‌دهد و کارگران به ما مراجعه می کنند که چطور باید ثبت نام کنند.</p>
      <p>کمتر از ۱۰ تا ۱۵ درصد کارگران در البرز کمک معیشتی گرفته‌اند</p>
      <p>علی اصلانی دبیر کانون شورای اسلامی کار البرز نیز از واریز کمک معیشتی به تعداد محدودی از کارگران در این استان خبر داد و گفت: طبق اعلام ستاد شناسایی مشمولان طرح کمک معیشتی دولت، بیش از ۶۰ درصد در استان البرز کمک معیشتی گرفتند که شامل عموم مردم، کارمندان و بازنشستگان بوده ولی در خصوص جامعه کارگری طبق بررسی‌هایی که صورت دادیم بخش اعظمی از جامعه کارگری از کمک معیشتی جامانده اند به نحوی که ۱۰ تا ۱۵ درصد هم این مبلغ را نگرفته‌اند.</p>
      <p>وی گفت: قرار بود کمک معیشتی به کارگران و بازنشستگان هم پرداخت شود و سخنگوی دولت و وزارت کار هم اعلام کرده بودند ولی متاسفانه این اتفاق نیفتاده و طی تماسهایی که با برخی شوراهای اسلامی کار داشتیم این واریزی‌ها درصد بسیار کمی بوده است.</p>
      <p>به گفته عضو کانون عالی شوراهای اسلامی کار وقتی اعلام می‌شود که از ۸۰ میلیون نفر ۶۰ میلیون نفر مشمول دریافت کمک معیشتی شده اند نشان می‌دهد که معیشت برخی خانوارها به سختی می‌گذرد و قدرت خرید به شدت تنزل کرده است.</p>
      <p>کارگران از سبد حمایتی سال ۹۷ هم جا ماندند</p>
      <p>اصلانی گفت: متاسفانه کارگران در سبد حمایتی سال ۹۷ هم که طی دو مرحله داده شد جایی نداشتند و از دریافت بسته حمایتی دولت محروم ماندند. درست است که ۱۳ میلیون نفر بیمه اجباری تامین اجتماعی هستند ولی کارگران بسیاری از صنوف و کارگاه‌های زیر ده نفر هستند که فاقد بیمه‌اند و شناسایی آنها سخت است در حالی که در اولویت دریافت کمک معیشتی هستند.</p>
      <p>وی در پاسخ به این پرسش که آیا کد دستوری #۶۳۶۹* همچنان دارای اختلال است یا خیر؟ گفت: از روز گذشته هرچه کد دستوری را وارد کردیم نتوانستیم ثبت کنیم و همچنان دارای اشکال و اختلال است.</p>
      <p>اما در ادامه پیگیری‌ها با رئیس کانون انجمن های صنفی رانندگان استان قزوین نیز به گفت وگو نشستیم که وی گفت: با بررسی‌هایی که در چند روز گذشته داشتیم در بخش رانندگان و کارگران بخش حمل و نقل و خدمات برای یک عده این واریزی انجام شده است ولی عده دیگری هنوز موفق به دریافت کمک معیشتی نشده‌اند و امیدوار بتوانند از طریق کد دستوری اعلام شده خود را ثبت نام کنند.</p>
      <p>پرداخت کمک معیشتی به تعدادی از رانندگان و حداقل‌بگیران در قزوین</p>
      <p>وی گفت: در چنین طرح‌هایی باید به طور شفاف اعلام شود قرار است به چه کسانی و گروه‌هایی واریز شود تا مردم دچار سردرگمی نشوند؛ اگر دولت می‌خواهد برای یک عده محدود و خاصی این مبلغ را واریز کند اعلام همگانی نکند تا در مردم ایجاد مطالبه شود چون آمار و ارقام و پیگیری ها نشان می‌دهد که این مبلغ به حساب افرادی واریز نشده است. حتی کسانی که در سالهای گذشته از خانواده جدا شده‌اند هم این واریزی را دریافت نکرده اند.</p>
      <p>دبیرکل کانون عالی انجمن‌های صنفی کارگران نیز درباره واریز کمک معیشتی به کارگران گفت: از دیروز با پیگیری‌ها و تماسهایی که صورت گرفته متوجه شدیم برای خیلی از کارگران این مبلغ واریز نشده و عده کمی از بازنشستگان حداقل بگیر و کارگران خدماتی شاغل در ادارات این مبلغ را دریافت کرده‌اند.</p>
      <p>وی گفت: کارگران صنوف و کارگران ساختمانی هم کمک معیشتی را نگرفته‌اند و می‌توان به جرات گفت از جامعه آماری ۸۰ درصدی ما ۲۰ درصد اعلام کردند که به حسابشان ورایز نشده است.</p>
      <p>کد دستوری #۶۳۶۹* با همراه اول مشکل و با ایرانسل قابل اجراست</p>
      <p>ابوی ادامه داد: متاسفانه در بحث پرداخت کمک معیشتی به شهرها و استانها نیز مشاهده می‌شود که برخی استانها که از تمکن مالی کمی هم برخوردار نیستند درصد بالایی پرداخت شده در حالی که استانهای محروم که دارای کارگران حداقل بگیرند به ندرت واریز شده است.</p>
      <p>این مقام مسئول کارگری درباره کد دستوری #۶۳۶۹* هم گفت: دیروز هرچه تلاش کردیم از طریق همراه اول نتوانستیم کد دستوری را وارد کنیم ولی با ایرانسل بسیاری از کارگران توانستند ثبت نام کنند.</p>
      <p>به دنبال اجرای طرح اصلاح قیمت بنزین، طرح حمایت معیشتی خانوارها برای پوشش آسیب ناشی از افزایش قیمت در دستور کار قرار گرفت و دولت اعلام کرد که منابع حاصل از اصلاح قیمت بنزین به حساب خانوارها واریز خواهد شد. سخنگوی دولت نیز گفت که منابع حاصله در قالب یارانه کمک معیشتی طی سه مرحله واریز می‌شود که مرحله اول دوشنبه ۲۷ آبان، مرحله دوم پنجشنبه ۳۰ آبان و مرحله سوم شنبه دوم آذر پرداخت شد. این کمک معیشتی که فارغ از یارانه ۴۵ هزار و ۵۰۰ تومانی طرح هدفمندی یارانه‌ است، ‌ هر ماه به حساب یارانه نقدی ماهانه خانوارها واریز می‌شود. در این طرح دولت برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر از پنج نفر ۲۰۵ هزار تومان در نظر گرفته است.</p>
      <p>علیرغم آنکه واریز کمک معیشتی در سه مرحله صورت گرفته و طبق اعلام سخنگوی ستاد شناسایی مشمولان طرح حمایت معیشتی ۶۰ میلیون نفر از کمک معیشتی بهره‌مند شده‌اند ولی طبق اعلام فعالان و مقامات کارگری این یارانه به طور محدود و به تعداد کمی از کارگران حداقل‌بگیر و بازنشسته پرداخت شده و تعدادی از خانوارهای کارگری در تلاش برای ثبت اعتراضات خود هستند.</p>
    </article>
  </body>
</html>