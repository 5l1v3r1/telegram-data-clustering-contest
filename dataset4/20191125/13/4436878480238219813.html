<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191656/professor/berga/acusat/abusar/sexualment/alumna/menor/edat/nega/fets"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="El professor de Berga acusat d'abusar sexualment d'una alumna menor d'edat nega els fets"/>
    <meta property="og:description" content="El director i el cap d'estudis del centre municipal també han declarat en fase d'instrucció als Jutjats de Berga"/>
  </head>
  <body>
    <article>
      <h1>El professor de Berga acusat d'abusar sexualment d'una alumna menor d'edat nega els fets</h1>
      <h2>El director i el cap d'estudis del centre municipal també han declarat en fase d'instrucció als Jutjats de Berga</h2>
      <address>
        <time datetime="2019-11-25T13:36:00+00:00">25 Nov 2019, 13:36</time>
      </address>
      <p><a href="https://www.naciodigital.cat/bergueda/noticia/15736/denuncien/professor/escola/musica/berga/presumptes/abusos/sexuals">El professor de l'Escola de Música de Berga acusat d'abusar sexualment d'una alumna menor d'edat ha negat els fets davant del jutge, i ha assegurat que només va tenir relacions consentides amb una noia d'entre 17 i 18 anys. </a>L'edat mínima de consentiment sexual a l'Estat se situa actualment als 16 anys. <br/><br/>L'acusat ha declarat aquest dilluns en fase d'instrucció als Jutjats de Berga. També hi han declarat el director del centre i el cap d'estudis, que han explicat davant del jutge com es van assabentar del cas i que van convidar a plegar el professor un mes després que en tinguessin coneixement.<br/><br/>A finals del 2017, la noia va explicar els fets a la direcció de l'escola i, un any després, a finals del 2018, va presentar denúncia. Els fets es remunten a l'any 2014, quan la víctima tenia 17 anys i, segons manté la part denunciant, també a un període anterior quan la noia era menor de 16 anys.   De moment, tot i que l'Ajuntament de Berga té constància de dos casos, només una noia ha denunciat els fets davant del jutge. El procés està ara en fase d'instrucció, la víctima va declarar fa uns dies, i aquest dilluns ha estat el torn del professor acusat, el director i el cap d'estudis del centre. No es descarta que hi puguin haver més testificals. A partir d'aquí, el jutge haurà de decidir si arxiva el cas o si hi veu indicis de delicte i, per tant, l'envia a judici.   El cas es va fer públic a principis d'aquest any i va generar una forta commoció a la ciutat de Berga. <a href="https://www.naciodigital.cat/bergueda/noticia/15747/ajuntament/berga/es/personara/acusacio/popular/cas/violencia/sexual/escola/musica">L'Ajuntament va anunciar que es personaria com acusació particular</a> i, juntament amb l'Escola de Música, <a href="https://www.naciodigital.cat/bergueda/noticia/16031/professors/escola/musica/berga/reclamen/canvi/equip/directiu/al/centre">es va formar el professorat per tal que tinguessin eines per poder parlar d'aquests temes, i també van realitzar tallers dirigits a l'alumnat per tal que els poguessin ajudar a identificar possibles casos d'agressió sexual.</a></p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>