<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/premier-powolal-nowych-wojewodow-jednym-z-nich-byly-minister-zdrowia/"/>
    <meta property="og:site_name" content="Polsat News"/>
    <meta property="article:published_time" content="2019-11-25T13:18:00+00:00"/>
    <meta property="og:title" content="Premier powołał nowych wojewodów. Jednym z nich jest były minister zdrowia"/>
    <meta property="og:description" content="Premier Mateusz Morawiecki powołał w poniedziałek czworo wojewodów: byłego posła Lecha Sprawkę na wojewodę lubelskiego, byłego ministra zdrowia Konstantego Radziwiłła na wojewodę mazowieckiego. Były senator Łukasz Mikołajczyk został powołany na wojewodę wielkopolskiego, a Tobiasz Bocheński na wojewodę łódzkiego."/>
  </head>
  <body>
    <article>
      <h1>Premier powołał nowych wojewodów. Jednym z nich jest były minister zdrowia</h1>
      <address>
        <time datetime="2019-11-25T13:18:00+00:00">25 Nov 2019, 13:18</time>
      </address>
      <p>
        <b>Premier Mateusz Morawiecki powołał w poniedziałek czworo wojewodów: byłego posła Lecha Sprawkę na wojewodę lubelskiego, byłego ministra zdrowia Konstantego Radziwiłła na wojewodę mazowieckiego. Były senator Łukasz Mikołajczyk został powołany na wojewodę wielkopolskiego, a Tobiasz Bocheński na wojewodę łódzkiego.</b>
      </p>
      <related>
        <a href="https://www.polsatnews.pl/wiadomosc/2019-11-25/zielinski-odchodzi-z-mswia-znamy-jego-nastepce/"/>
      </related>
      <p>- Wojewodowie są nie tylko oczami, uszami rządu, ale są również głową, rękami. Patrzą na to, co dzieje się dobrze, poprawiają to, żeby było jeszcze lepiej, ale także usprawniają. Działają w okolicznościach klęsk żywiołowych pełnią niezwykle kluczową funkcję  - podkreślił premier.</p>
      <p>Szef rządu dodał, że urzędy wojewodów są integralną częścią całego aparatu państwa polskiego, "całego aparatu publicznego, który zapewnia obecność państwa, który powoduje, że państwo jest obecne w każdym zakątku Polski". Podkreślił, że pomysły opozycji dotyczące likwidacji urzędu wojewodów były nieporozumieniem.</p>
      <p>
        <a href="https://www.polsatnews.pl/wiadomosc/2019-11-17/minister-kultury-spotkal-sie-z-quentinem-tarantino-byla-tam-nasza-kamera/">
          <b>ZOBACZ: Minister kultury spotkał się z Quentinem Tarantino. Była tam nasza kamera</b>
        </a>
      </p>
      <p>Zwracając się do nowo powołanych wojewodów zaznaczył, że podejmując się ważnej roli wojewody pełnią "ogromnie ważną funkcję w terenie". - Serce Polski bije tak samo mocno w dużych miastach, jak w małych miejscowościach, małych powiatach, gminach i na terenach wiejskich - powiedział premier.</p>
      <p>
        <b>Podziękował szefowi MSWiA</b>
      </p>
      <p>Premier mówił o wzroście dochodów w samorządach. Poinformował, że wzrost w ostatnich czterech latach z tytułu podatku PIT to około 45 proc., a z tytułu podatku CIT około 35 proc. Premier podkreślił, jest to znacznie wyższy przyrost niż w okresach wcześniejszych. Dla przykładu podał, że jest to wzrost o około 0,5 mld. zł w Krakowie i w Poznaniu, a o 380 mln zł we Wrocławiu i o 1,8 mld zł w Warszawie.</p>
      <p>Podziękował też szefowi MSWiA i koordynatorowi służb specjalnych Mariuszowi Kamińskiemu za pracę. Jak wyjaśnił to podległe Kamińskiemu CBA i inne służby bardzo pomogły "przy uszczelnieniu podatkowym", co przełożyło się na wzrost dochodów samorządów.</p>
      <p>- To jest wielki sukces, który musi być odpowiednio doceniony i przeanalizowany po stronie samorządów - stwierdził Morawiecki. Jak dodał rząd chce, by wojewodowie razem urzędami marszałkowskimi "działali ręka w rękę".</p>
      <p>- Ten ogromny przyrost dochodów w samorządach powinien jednocześnie iść z podnoszeniem efektywności, zmniejszeniem obciążeń biurokratycznych, przyspieszeniem pewnych procedur. Taką mam prośbę(...). Wszyscy obywatele patrzą w taki sposób na prace urzędów miast - mówił premier.</p>
      <p>
        <a href="https://www.polsatnews.pl/wiadomosc/2019-11-25/teraz-potrzebny-jest-tam-polityk-horala-zostanie-pelnomocnikiem-rzadu-ds-cpk/">
          <b>ZOBACZ: "Teraz potrzebny jest tam polityk". Horała zostanie pełnomocnikiem rządu ds. CPK</b>
        </a>
      </p>
      <p>
        <b>"Liczę na państwa sprawność"</b>
      </p>
      <p>- To wielka radość, że mogłem usłyszeć od większości wojewodów, że wszystkie wnioski, które zostały skierowane do budżetu centralnego - bo to są środki budżetu państwa, nie unijne (...) - bardzo się cieszymy, że budżet państwa jest w stanie pierwszy raz w historii III RP wygospodarować tak wysokie środki, że właściwie zaspokoiliśmy wszystkie żądania wojewodów w poszczególnych województwach" - powiedział premier podczas uroczystego wręczenia powołań czterem nowym wojewodom.</p>
      <p>Podkreślił, że liczy na sprawne działanie wojewodów teraz i w kolejnych latach. - I liczę na państwa sprawność, na to, że będziecie się wymieniali doświadczeniami i pod kierunkiem pana ministra (szefa MSWiA, Mariusza - red.) Kamińskiego i ministra i (wiceszefa resortu, Pawła - red.) Szefernakera, z którymi się współpracuje w tematach związanym z zakresem związanym z kompetencjami wojewodów, będziemy się starali usprawniać państwo tak, by usługi publiczne były dla wszystkich obywateli coraz bardziej dostępne, coraz bardziej przyjazne - podkreślił premier.</p>
      <p>Życzył też wojewodom satysfakcji z wykonywanej pracy i tego, by obywatele byli z ich pracy zadowoleni, a Polska dzięki nim była silniejsza</p>
      <p>
        <a href="https://www.polsatnews.pl/wideo/82-latek-zajechal-droge-motocykliscie-ten-uderzyl-w-znak-i-urwalo-mu-noge-drastyczne-nagranie_6745254/">WIDEO - 82-latek zajechał drogę motocykliście. Ten uderzył w znak i urwało mu nogę [DRASTYCZNE NAGRANIE]</a>
      </p>
      <figure>
        <img src="https://s.redefine.pl/file/o2/redefine/cp/zw/zwf8uuu95sgikzp3x42rhqvomg76hfmy.jpg"/>
      </figure>
    </article>
  </body>
</html>