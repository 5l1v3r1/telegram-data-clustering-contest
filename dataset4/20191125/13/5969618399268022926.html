<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/ApollonK/epitethhkan-me-maxairi-ston-olaitan.5646047.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T13:50:00+00:00"/>
    <meta property="og:title" content="Επιτέθηκαν με μαχαίρι στον Ολαϊτάν"/>
    <meta property="og:description" content="Επίθεση από άγνωστο με μαχαίρι δέχθηκε το βράδυ της Κυριακής (24/11) ο Μάικλ Ολαϊτάν με αποτέλεσμα να τραυματιστεί στο χέρι και να χρειαστεί ράμματα."/>
  </head>
  <body>
    <article>
      <h1>Επιτέθηκαν με μαχαίρι στον Ολαϊτάν</h1>
      <h2>Επίθεση από άγνωστο με μαχαίρι δέχθηκε το βράδυ της Κυριακής (24/11) ο Μάικλ Ολαϊτάν με αποτέλεσμα να τραυματιστεί στο χέρι και να χρειαστεί ράμματα.</h2>
      <address><time datetime="2019-11-25T13:50:00+00:00">25 Nov 2019, 13:50</time> by <a rel="author">Sport24.gr</a></address>
      <p>Επίθεση με μαχαίρι από άγνωστο άντρα δέχθηκε το βράδυ της Κυριακής (24/11) ο ποδοσφαιριστής του <a href="https://www.sport24.gr/football/omades/ApollonK/">Απόλλων Πόντου</a>, Μάικλ Ολαϊτάν σε δρόμο της Καλαμαριάς. Το περιστατικό έκανε γνωστό η ομάδα του Νιγηριανού μετά από ανακοίνωση που εξέδωσε ζητώντας από τον οποιονδήποτε αυτόπτη μάρτυρα να καταθέσει στην αστυνομία για την υπόθεση.</p>
      <p>Ο 26χρονος ποδοσφαιριστής που έχει αγωνιστεί και στον <a href="https://www.sport24.gr/football/omades/olympiakos/">Ολυμπιακό</a> για μία διετία τραυματίστηκε στο χέρι και υποβλήθηκε σε ράμματα. Μέχρι στιγμής δεν έχουν γίνει γνωστά τα αίτια της επίθεσης.</p>
      <p>Αναλυτικά η ανακοίνωση του Απόλλωνα Πόντου:</p>
      <p>
        <i>"Αργά το βράδυ της Κυριακής κι ενώ ο ποδοσφαιριστής μας Μάικλ Ολαϊτάν περπατούσε στην οδό Αδριανουπόλεως, στην Καλαμαριά, δέχθηκε επίθεση από άγνωστο άτομο που χρησιμοποίησε μαχαίρι και τον τραυμάτισε, ευτυχώς ελαφρά, στο χέρι. Ασφαλώς πρόκειται για μια αποτρόπαια πράξη και ως Π.Α.Ε. ΑΠΟΛΛΩΝ ΠΟΝΤΟΥ καλούμε τυχόν αυτόπτες μάρτυρες να δώσουν ό,τι στοιχεία γνωρίζουν στις Αστυνομικές Αρχές, όπου καταγράφηκε το γεγονός.</i>
      </p>
      <p>
        <i>Ο Μάικλ αναγκάστηκε να κάνει ράμματα και του ευχόμαστε καλή ανάρρωση, όσο και να ξεπεράσει γρήγορα το σοκ που ανθρωπίνως υπέστη".</i>
      </p>
      <p>
        <i><b>Photo Credits</b>: Eurokinissi</i>
      </p>
    </article>
  </body>
</html>