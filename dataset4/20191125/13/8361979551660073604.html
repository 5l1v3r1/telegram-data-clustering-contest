<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/rak-prostati-simptomi-chomu-choloviki-pro-sebe-ne-dbayut-novini-ukrajini-50055547.html"/>
    <meta property="og:site_name" content="НВ"/>
    <meta property="article:published_time" content="2019-11-25T13:57:00+00:00"/>
    <meta property="og:title" content="Вусопад, або що потрібно знати про чоловіче здоров’я"/>
    <meta property="og:description" content="Рак простати, яєчок та депресія — основні «вбивці» чоловіків. Але рамка «сильна стать» заважає чоловікам вчасно звертатися по допомогу"/>
  </head>
  <body>
    <article>
      <h1>Вусопад, або що потрібно знати про чоловіче здоров’я</h1>
      <h2>Рак простати, яєчок та депресія — основні «вбивці» чоловіків. Але рамка «сильна стать» заважає чоловікам вчасно звертатися по допомогу</h2>
      <address><time datetime="2019-11-25T13:57:00+00:00">25 Nov 2019, 13:57</time> by <a rel="author">Олександр Стаховський</a></address>
      <p>У листопаді чоловіки у всьому світі відрощують вуса, щоб підтримати щорічний рух за чоловіче здоров’я Movember (Вусопад). Рух почався у 2003 році в Австралії. Його мета — привернути увагу до таких захворювань, як рак простати, яєчок та депресія. Адже вони — основні «вбивці» чоловіків.</p>
      <p>Чому так? Бо рамка «сильна стать» заважає чоловікам вчасно звертатися по допомогу. Але ж зараз ми живемо у вільному світі. Саме зараз чоловік може сказати: «Щось в мені поламалось, чи можете з цим зарадити?» Тим більше, коли йдеться про статеві органи, зокрема простату. Рак простати — одна з найпоширеніших онкохвороб у чоловіків. Це випробування випадає кожному шостому-сьомому чоловікові. От чому протягом листопада небайдужі люди закликають показати обличчя чоловічого здоров’я. Приєднатися до руху можна не тільки змінивши зовнішність, але й поділившись пережитою історією в соцмережах, чи нагадавши дорогим чоловікам про онкоскринінг.</p>
      <aside>Сексуальна активність — запорука щастя та підвищеної працездатності чоловіка</aside>
      <p>
        <b>Секс і рак простати</b>
      </p>
      <p>Без чого чоловікові важко уявити себе щасливим? Я думаю, що без реалізації у професійному та інтимному житті. Так, сексуальна активність — запорука щастя та підвищеної працездатності чоловіка. А рак простати на пізніх стадіях може завдати по ній серйозного удару. Річ у тім, що простата бере безпосередню участь у регуляції статевого життя чоловіка, адже в ній виробляються складові еякуляту. Сексуальна активність після операції та радіотерапії, які є радикальними і класичними методиками лікування, завжди буде гіршою на якийсь бал. При повному видаленні простати можливий варіант збереження судинно-нервових волокон, що дозволить чоловікові займатися сексом після операції. Проте така методика є актуальною тільки на ранніх стадіях, коли пухлина знаходиться ще в межах простати. А чим довше чоловік затягує з діагностикою, тим більше він ризикує.</p>
      <p>
        <b>Діагностика раку простати</b>
      </p>
      <p>На ранніх стадіях рак може добре маскуватися. Є тривожні симптоми, у разі прояву яких потрібно негайно звернутися до лікаря:</p>
      <p>— біль при сечовипусканні;</p>
      <p>— слабкий або з перервами струмінь сечі;</p>
      <p>— часте або прискорене сечовипускання;</p>
      <p>— біль в ділянці спини, стегна або тазу, який не зникає;</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/014/008/original/c9c8b3d1afffeafcaa7b782fdf43a7e0.jpeg&amp;stamp=1&amp;q=85"/>
      </figure>
      <p>Влад Тисленко<br/>Чоловіки не плачуть? Як я переміг депресію</p>
      <p>— болісна еякуляція;</p>
      <p>— кров у сечі чи спермі.</p>
      <p>Ці симптоми можуть означати наявність інших хвороб сечостатевої системи чоловіка. Специфічної симптоматики саме для раку простати першої та другої стадії не існує. Тому я наполегливо рекомендую<b> </b>профілактичні огляди в уролога раз на рік з моменту досягнення 50-річного віку, а чоловікам із групи ризику — 40-річного віку.<b> </b>Підвищений ризик захворіти на рак простати мають не тільки сини батьків із раком простати, але й матерів із раком грудей. Між цими двома захворюваннями є генетичний зв’язок. Також захворювання значно частіше фіксується у темношкірих чоловіків африканського походження. Науковці поки не мають пояснення цієї закономірності.</p>
      <p>Для діагностики раку простати лікар може призначити ПСА-тест. ПСА розшифровується як простат-специфічний антиген і є маркером раку простати. Цей тест можна без проблем зробити у кожній лабораторії Києва в рамках звичайного біохімічного аналізу крові. При підвищеному рівні ПСА лікар-уролог може запідозрити рак простати і запропонувати пацієнтові зробити біопсію. Це трохи дискомфортна, та доволі нескладна процедура. Вона займає всього 15 хвилин пацієнта.</p>
      <p>
        <b>Профілактика раку простати</b>
      </p>
      <p><anchor name="_gjdgxs"/>Наразі важко сказати, що може бути профілактикою раку простати. Лікарів цікавить відповідь на питання, чому захворюваність нижча в країнах Азії, де менше споживають м’яса. Я читав наукову літературу, де пов’язували сексуальну активність чоловіка з ймовірністю захворіти на рак простати. Автори тих досліджень дійшли висновку, що чим більше у чоловіка статевих актів на місяць, тим меншому онкоризику він піддається. Однак ця гіпотеза контроверсійна. Можливо, спортивний спосіб життя змолоду також є профілактикою раку простати. Поки це не доведено, але я закликаю чоловіків починати піклуватися про статеве здоров’я до 30 років.</p>
      <p>Зараз все більше молодих чоловіків звертається до нас з приводу онкоскринінгу на рак простати. Частіше за все ініціатива перевірити здоров’я чоловіка йде від коханої. Жінки більш відповідально ставляться до власного здоров’я і до здоров’я свого чоловіка, батька, брата.</p>
      <p>Я також відрощую вуса в листопаді. Разом з колегами ми активно поширюємо у соцмережах «вусаті» фото з повідомленням, що на ранніх стадіях рак простати — виліковний. Якщо ми постійно будемо піднімати тему вчасної діагностики статевого здоров’я і бити в цю болючу точку, то мислення чоловіків зміниться. Діагностуйтеся вчасно — це може зберегти ваше життя.</p>
      <p><b><i>Приєднуйтесь до нашого</i></b> <b><i>телеграм-каналу</i></b> <a href="https://t.me/nv_opinion"><i>Мнения НВ</i></a></p>
    </article>
  </body>
</html>