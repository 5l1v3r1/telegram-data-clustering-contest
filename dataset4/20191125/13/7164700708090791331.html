<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540562/"/>
    <meta property="og:site_name" content="INNnews"/>
    <meta property="article:published_time" content="2019-11-25T13:08:30+00:00"/>
    <meta property="og:title" content="สั่งเอ็กซเรย์ที่ดินเขาค้อเพื่อจัดทำผังป่าไม้"/>
    <meta property="og:description" content="นายสืบศักดิ์ เอี่ยมวิจารณ์ ผู้ว่าราชการจังหวัดเพชรบูรณ์…"/>
  </head>
  <body>
    <article>
      <h1>สั่งเอ็กซเรย์ที่ดินเขาค้อเพื่อจัดทำผังป่าไม้</h1>
      <h2>สั่งเอ็กซเรย์ที่ดินเขาค้อเพื่อจัดทำผังป่าไม้ หลังจังหวัดมีมติเสนอปลดล็อคโรงแรมรีสอร์ทบุกรุกป่าตามคำสั่ง คสช.ที่ 6/62</h2>
      <address>
        <time datetime="2019-11-25T13:08:30+00:00">25 Nov 2019, 13:08</time>
      </address>
      <p>นายสืบศักดิ์ เอี่ยมวิจารณ์ ผู้ว่าราชการจังหวัดเพชรบูรณ์ ประชุมคณะอนุกรรมการจัดที่ดินคทช.อำเภอเขาค้อ เพื่อติดตามความคืบหน้าหลังทางจังหวัดมีมติเสนอ คณะกรรมการนโยบายที่ดินแห่งชาติ(คทช.)ปลดล็อคโรงแรมที่ติดข้อจำกัดการใช้ประโยชน์ที่ดินตามกฎหมาย ตามคำสั่ง หน.คสช.ที่ 6/62 ในข้อ 5 ซึ่งในพื้นที่อ.เขาค้อมีโรงแรมรีสอร์ทที่ได้ยื่นแจ้งไว้กับองค์กรปกครองส่วนท้องถิ่นใน 4 ตำบลได้แก่ ต.เขาค้อ ต.สะเดาะพง ต.ริมสีม่วงและต.หนองแม่นา จำนวน 409 ราย แยกเป็น รอส.16 ราย ทายาท รอส. 24 ราย คนนอก 369 ราย โดยนายสืบศักดิ์กล่าวย้ำว่า ทางจังหวัดไม่ได้ดำเนินการตามอำเภอใจ แต่ทำตามคำสั่ง คสช.ที่ให้แก้ปัญหาเกี่ยวกับโรงแรม ส่วนจะได้ผลหรือเป็นอย่างไรขึ้นอยู่กับ คทช. ส่วนจังหวัดแค่เพียงนำเสนอแนวทางแก้ไขโดยไม่ขัดต่อกฎหมายเท่านั้น</p>
      <figure>
        <img src="https://www.innnews.co.th/wp-content/uploads/2019/11/2-221.jpg"/>
      </figure>
      <p>จากนั้นในที่ประชุมนายสืบศักดิ์ได้สั่งให้อำเภอเขาค้อโดยกำนันผู้ใหญ่บ้าน สำรวจข้อมูลลงลึกถึงขอบเขตการถือครองที่ดินของลูกบ้าน ทั้งจำนวนเนื้อที่และในหมู่บ้านมีครัวเรือนกี่ราย นอกจากนี้ยังให้สำรวจเจ้าของที่ดินเดิม รวมทั้งหากมีการเปลี่ยนมือให้แจ้งผู้ถือครองในปัจจุบันเป็นตัวและให้มีการรายงานตัว เพื่อทำผังการใช้ประโยชน์ที่ดินหรือสัมโนป่าไม้ พร้อมกำหนดว่าอยู่ในลุ่มน้ำชั้นไหน โดยให้ประกาศรายชื่อและขอมูลทางเว็บไซต์ รวมทั้งกำหนดเวลาหากจะมีการคัดค้าน จากนั้นที่ประชุมยังกำหนดช่วงเวลาการสำรวจฯร่วมกับทางป่าไม้ โดยเริ่มตั้งแต่เดือนธันวาคมปี 2562 ถึงเดือนกุมภาพันธ์ปี 2563 ส่วนกรณีโรงแรม 206 รายทั้งอำเภอฯที่ไม่ได้ยื่นให้ข้อมูลจดแจ้งให้เดินหน้าจับกุมดำเนินคดี</p>
      <p>ทั้งนี้ ที่ประชุมยังรายงานข้อมูลการจับกุมดำเนินคดีโรงแรมรีสอร์ทบุกรุกป่าเขาค้อ โดยในปี 2553-2554 แจ้งความโดยทหาร 33 ราย ส่งฟ้อง 4 ราย รับสารภาพ 4 ราย ยกฟ้อง 1 ราย , ปี 2554 แจ้งความโดยป่าไม้ 48 คดี ทราบผล 9 คดี ยุติการดำเนินคดี 2 คดี งดสอบสวน 2 คดี สั่งไม่ฟ้อง 26 คดี ยังไม่ทราบผล 9 คดี และในปี 2560 ถึงปัจจุบัน ป่าไม้แจ้งความ 154 คดี ส่งฟ้อง 131 คดี ไม่ฟ้อง 2 ราย ระหว่างส่งฟ้อง 20 ราย</p>
      <p> </p>
    </article>
  </body>
</html>