<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/procurorii-cer-pedeapsa-maxima-pentru-piedone/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T13:05:29+00:00"/>
    <meta property="og:title" content="Se cer pedepse maxime şi daune morale uriaşe în dosarul Colectiv"/>
    <meta property="og:description" content="Procurorii au cerut, la dezbaterile din dosarul Colectiv de la Tribunalul București, pedeapsă orientată spre maximum pentru Cristian Popescu Piedone și pentru alte foste angajate ale Primăriei Sectorul 4, pentru abuz în serviciu și complicitate la abuz în serviciu."/>
  </head>
  <body>
    <article>
      <h1>Se cer pedepse maxime şi daune morale uriaşe în dosarul Colectiv</h1>
      <address><time datetime="2019-11-25T13:05:29+00:00">25 Nov 2019, 13:05</time> by <a rel="author">(R.C.)</a></address>
      <p>Procurorii au cerut, la dezbaterile din dosarul Colectiv de la Tribunalul București, pedeapsă orientată spre maximum pentru Cristian Popescu Piedone și pentru alte foste angajate ale Primăriei Sectorul 4, pentru abuz în serviciu și complicitate la abuz în serviciu. Pedeapsa maximă e de 15 ani.</p>
      <p>Dosarul a parcurs paşi puţini şi îngreunaţi: iniţial s-a început judecata lui la Judecătoria Sectorului 4, unde vreme de câteva termene bune s-a discutat strict pe competenţa instanţei. În final, s-a decis declinarea competenţei către Tribunalul Bucureşti.</p>
      <p>În dosarul Colectiv, au mai fost trimişi în judecată şi pompierii Antonina Radu şi George Petrică Matei, acuzaţi că ştiau că acel club funcţionează fără autorizaţii de securitate la incendii şi au ignorat acest lucru. La primul termen de la Tribunalul Militar, instanţa care a primit dosarul pompierilor, judecătorii au decis la finele lunii decembrie 2017 să înainteze această cauză Tribunalului Bucureşti, pentru a se discuta reunirea cu cealaltă, aflată deja pe rolul instanţei civile.</p>
      <p>La rândul lui, Cristian Popescu Piedone, fost primar al Sectorului 4, a fost trimis în judecată în mai 2016 pentru două infracţiuni de abuz în serviciu cauzând vătămarea intereselor legitime ale unor persoane fizice şi ale Sectorului 4, alături de Aurelia Ioficiu, şef al Serviciului autorizări comerciale din Sectorul 4 Bucureşti la data faptelor, acuzată de complicitate la abuz în serviciu, Luminiţa Ganea, consilier în cadrul aceleaşi structuri şi de Sandra Moţoc, referent superior în cadrul serviciului, asupra căreia planează suspiciuni de complicitate la abuz în serviciu.</p>
      <p>Toate cauzele se află într-un singur dosar, cel de la Tribunalul Bucureşti, care a ajuns în faza dezbaterilor finale la cinci ani de la incendiul din clubul bucureștean.</p>
      <p>Victimele și părinții tinerilor morți în incendiul din Colectiv cer daune morale uriașe de la fostul primar Cristian Popescu Piedone și de la foștii angajați ai Primăriei, unii solicitând chiar și câte 40 milioane de euro.</p>
      <p>Andrei Găluț, solistul Goodbye to Gravity, a cerut 8 milioane de euro.</p>
      <p>Eugen Iancu, președintele Asociației Colectiv și tatăl lui Alex Iancu, decedat în urma incendiului din Colectiv la 22 de ani, a cerut 40 de milioane de euro daune morale, la fel ca și Mihai Popescu, un tânăr rănit în incendiu.</p>
      <p>Andrei Găluț, solistul trupei Goodbye to Gravity, cere daune de 8 milioane de euro. Acesta este singurul supraviețuitor din trupă, în prezent fiind în SUA.</p>
      <p>Apărătorii acestora au făcut solicitările la dezbaterile din dosarul Colectiv, de la Tribunalul București.</p>
      <related>
        <h4>Articole asemănătoare</h4>
        <a href="https://www.cotidianul.ro/batista-lui-savonarola/"/>
        <a href="https://www.cotidianul.ro/iordache-merge-la-comisia-de-la-venetia-sunt-invitat-sa-prezint/"/>
        <a href="https://www.cotidianul.ro/iohannis-coboara-tot-mai-jos/"/>
      </related>
    </article>
  </body>
</html>