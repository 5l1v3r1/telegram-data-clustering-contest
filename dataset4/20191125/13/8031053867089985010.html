<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%bf%ce%b2%ce%b1%cf%81%ce%ac-%ce%ac%cf%81%cf%81%cf%89%cf%83%cf%84%ce%bf%cf%82-%ce%bf-%ce%b1%cf%83%ce%ac%ce%bd%ce%b6-%ce%bc%cf%80%ce%bf%cf%81%ce%b5%ce%af-%ce%bd%ce%b1-%cf%80%ce%b5%ce%b8%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T13:49:09+00:00"/>
    <meta property="og:title" content="Σοβαρά άρρωστος ο Ασάνζ – Μπορεί να πεθάνει στη φυλακή αν δεν υποβληθεί σε θεραπεία"/>
    <meta property="og:description" content="Περισσότεροι από 60 γιατροί από όλο τον κόσμο ζητούν απο την βρετανική κυβέρνηση να υποβληθεί κατεπειγόντως σε ιατρική θεραπεία ο φυλακισμένος ιδρυτής του Wikileaks, Τζούλιαν Ασάνζ, αναφέρουν σήμερα βρετανικά μέσα ενημέρωσης."/>
  </head>
  <body>
    <article>
      <h1>Σοβαρά άρρωστος ο Ασάνζ – Μπορεί να πεθάνει στη φυλακή αν δεν υποβληθεί σε θεραπεία</h1>
      <address>
        <time datetime="2019-11-25T13:49:09+00:00">25 Nov 2019, 13:49</time>
      </address>
      <p>
        <b>Περισσότεροι από 60 γιατροί από όλο τον κόσμο ζητούν απο την βρετανική κυβέρνηση να υποβληθεί κατεπειγόντως σε ιατρική θεραπεία ο φυλακισμένος ιδρυτής του Wikileaks, Τζούλιαν Ασάνζ, αναφέρουν σήμερα βρετανικά μέσα ενημέρωσης.</b>
      </p>
      <p>Ο 48χρονος Ασάνζ, πρέπει να μεταφερθεί εσπευσμένα από την φυλακή όπου κρατείται σε νοσοκομείο για θεραπεία, διαφορετικά μπορεί να πεθάνει ενώ βρίσκεται υπό κράτηση, σύμφωνα με επιστολή που το βρετανικό πρακτορείο Press Association (PA) και άλλα μέσα ενημέρωσης αναφέρουν σήμερα πως εστάλη στη βρετανή υπουργό Εσωτερικών Πρίτι Πατέλ και στην Νταϊάν Άμποτ,αρμόδια για τα θέματα αυτά στους κόλπους του Εργατικού Κόματος, του μεγαλύτερου της αντιπολίτευσης.</p>
      <p>Τόσο η σωματική όσο και η ψυχική κατάσταση του Ασάνζ πρέπει να ελεγχθούν από ειδικούς, αναφέρεται στην επιστολή. Η υγεία του επιδεινώθηκε ταχέως στη φυλακή, υποστηρίζουν οι συντάκτες της.</p>
      <p>Σύμφωνα με την Guardian, οι γιατροί βασίζουν τη μαρτυρία τους στην εμφάνιση που έκανε ο Ασάνζ τον Οκτώβριο σε δικαστήριο του Λονδίνου και σε μια έκθεση του Ειδικού Εισηγητή του ΟΗΕ για τα Βασανιστήρια, Νιλς Μέλτσερ, ο οποίος ανέφερε πως ο Ασάνζ εμφανίζει τις τυπικές ενδείξεις «ψυχολογικών βασανιστηρίων».</p>
      <p>«Αν δεν υπάρξουν επειγόντως αξιολόγηση και θεραπεία, ανησυχούμε πραγματικά, με τα στοιχεία που είναι αυτή τη στιγμή διαθέσιμα, πως ο κ. Ασάνζ μπορεί να πεθάνει στη φυλακή», αναφέρεται στην επιστολή, σύμφωνα με τα βρετανικά μέσα ενημέρωσης.<br/>Η επιστολή υπογράφεται από γιατρούς από τις ΗΠΑ, την Αυστραλία, τη Βρετανία, τη Σουηδία, την Ιταλία, τη Γερμανία, τη Σρι Λάνκα και την Πολωνία.</p>
      <p>«Η ιατρική κατάσταση είναι συνεπώς κατεπείγουσα. Δεν υπάρχει καιρός για χάσιμο», γράφουν.</p>
      <p>Ο Ασάνζ πρόκειται να εμφανισθεί ενώπιον δικαστηρίου στις 25 Φεβρουαρίου για να αντιταχθεί σε αίτημα έκδοσής του στις Ηνωμένες Πολιτείες, οι οποίες τον κατηγορούν ότι βοήθησε την μάρτυρα δημόσιου συμφέροντος Τσέλσι Μάνινγκ να δημοσιοποιήσει απόρρητο υλικό για αμερικανικές στρατιωτικές επιχειρήσεις στο Ιράκ και το Αφγανιστάν. Στις ΗΠΑ μπορεί να καταδικασθεί σε κάθειρξη έως 175 ετών για κατασκοπεία.</p>
    </article>
  </body>
</html>