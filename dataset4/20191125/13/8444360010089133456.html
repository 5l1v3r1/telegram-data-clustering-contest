<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/podosfairo/epitethikan-me-maxairi-kai-traymatisan-proin-paikti-tou-olympiakou/2922994/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T13:49:45+00:00"/>
    <meta property="og:title" content="Επιτέθηκαν με μαχαίρι και τραυμάτισαν πρώην παίκτη του Ολυμπιακού!"/>
    <meta property="og:description" content="Ο πρώην παίκτης του Ολυμπιακού και του Πανιωνίου, Μάικλ Ολαϊτάν, φέρεται να δέχθηκε επίθεση με μαχαίρι σε δρόμο της Καλαμαριάς το βράδυ της Κυριακής (24/11), έχοντας τραυματιστεί μάλιστα στο χέρι."/>
  </head>
  <body>
    <article>
      <h1>Επιτέθηκαν με μαχαίρι και τραυμάτισαν πρώην παίκτη του Ολυμπιακού!</h1>
      <h2>Ο πρώην παίκτης του Ολυμπιακού και του Πανιωνίου, Μάικλ Ολαϊτάν, φέρεται να δέχθηκε επίθεση με μαχαίρι σε δρόμο της Καλαμαριάς το βράδυ της Κυριακής (24/11), έχοντας τραυματιστεί μάλιστα στο χέρι.</h2>
      <address><time datetime="2019-11-25T13:49:45+00:00">25 Nov 2019, 13:49</time> by <a rel="author">Newsit Newsroom</a></address>
      <p>Σοκαριστική είδηση από τη Θεσσαλονίκη, με τον Απόλλωνα Καλαμαριά να αποκαλύπτει επίθεση από άγνωστο, στον επιθετικό της ομάδας, Μάικλ Ολαϊτάν και να ζητά τη βοήθεια του κόσμου για την αναγνώρισή του.</p>
      <p>Σύμφωνα με την επίσημη ανακοίνωση της νυν ομάδας του πρώην παίκτη του Ολυμπιακού, της Βέροιας και του Πανιωνίου, το συμβάν εξελίχθη το βράδυ της Κυριακής, με τον Αφρικανό ποδοσφαιριστή να έχει τραυματιστεί στο χέρι.</p>
      <h3>Η ανακοίνωση του Απόλλωνα Πόντου για Ολαϊτάν</h3>
      <p>“Αργά το βράδυ της Κυριακής κι ενώ ο ποδοσφαιριστής μας Μάικλ Ολαϊτάν περπατούσε στην οδό Αδριανουπόλεως, στην Καλαμαριά, δέχθηκε επίθεση από άγνωστο άτομο που χρησιμοποίησε μαχαίρι και τον τραυμάτισε, ευτυχώς ελαφρά, στο χέρι. Ασφαλώς πρόκειται για μια αποτρόπαια πράξη και ως Π.Α.Ε. ΑΠΟΛΛΩΝ ΠΟΝΤΟΥ καλούμε τυχόν αυτόπτες μάρτυρες να δώσουν ό,τι στοιχεία γνωρίζουν στις Αστυνομικές Αρχές, όπου καταγράφηκε το γεγονός.</p>
      <p>Ο Μάικλ αναγκάστηκε να κάνει ράμματα και του ευχόμαστε καλή ανάρρωση, όσο και να ξεπεράσει γρήγορα το σοκ που ανθρωπίνως υπέστη”.</p>
    </article>
  </body>
</html>