<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_mistse_yaroslava_kirgacha_v_teatr_zankovetskoi_pryyde_ivan_dovgalyuk_331602.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T13:35:00+00:00"/>
    <meta property="og:title" content="На місце Ярослава Кіргача в театр Заньковецької прийде Іван Довгалюк"/>
    <meta property="og:description" content="Сьогодні, 25 листопада, на Камерній сцені Національного театру ім. Марії Заньковецької відбувся конкурс на заміщення вакантної посади актора драми вищої категорії."/>
  </head>
  <body>
    <article>
      <h1>На місце Ярослава Кіргача в театр Заньковецької прийде Іван Довгалюк</h1>
      <h2>Сьогодні, 25 листопада, на Камерній сцені Національного театру ім. Марії Заньковецької відбувся конкурс на заміщення вакантної посади актора драми вищої категорії.</h2>
      <address>
        <time datetime="2019-11-25T13:35:00+00:00">25 Nov 2019, 13:35</time>
      </address>
      <p>Як повідомляють джерела Гал-інфо, в <a href="https://galinfo.com.ua/news/v_teatri_immarii_zankovetskoi_ogolosyly_konkurs_na_artysta_dramy_vyshchoi_kategorii_329558.html">конкурсі</a> переміг актор академічного драматичного театру імені Лесі Українки та "Вільного театру ОКО" <b>Іван Довгалюк.</b></p>
      <figure>
        <img src="https://galinfo.com.ua/media/gallery/intxt/i/v/ivand.jpg"/>
        <figcaption>Фото з Facebook сторінки Івана Довгалюка</figcaption>
      </figure>
      <p>Серед журі конкурсного відбору були: Сергій Васильєв, Олег Стефан, Олена Баша, Роман Валько, Орест Огородник та Олександр Кузьменко. Зокрема, Орест Огородник як член журі підтвердив у коментарі Гал-інфо, що більшістю голосів було визначено перемогу Івана Довгалюка.</p>
      <p> Варто зазначити, що <a href="https://galinfo.com.ua/news/konflikt_mizh_kerivnytstvom_ta_aktoramy_teatru_zankovetskoi_nabyraie_obertiv_327644.html"><b>Ярослав Кіргач</b></a>, з яким не продовжили контракт, також брав участь у конкурсі, але не переміг.</p>
      <p> <b>Довідка Wikipedia. </b>Іван Довгалюк, народився 16 жовтня 1989 у с. Мишковичі на Тернопільщині.</p>
      <p>У період з 1995—2006 рр. навчався у Мишковицькій ЗОШ І — ІІІ ступенів. Паралельно відвідував студію при музичному училищі, клас скрипки у районній музичній школі с. Березовиця. 2004—2006 рр. соліст будинку культури с. Мишковичі.</p>
      <p>З 2006 по 2008 рік навчався у державному педагогічному університеті імені Івана Гнатюка. Пізніше перевівся у музичне училище імені Соломії Крушельницької на театральний факультет, в майстерню народного артиста України В'ячеслава Хім'яка. Закінчив училище у 2010 році та отримав диплом молодшого спеціаліста за фахом «Актор драми».</p>
      <p>По закінченню училища вступив у Рівненський державний гуманітарний університет на театральне відділення у творчу майстерню народної артистки України Ліни Ізарової. У 2013 році здобув диплом спеціаліста за спеціальністю "Актор драматичного театру та кіно".</p>
      <p>З вересня 2013 року працював у Львівському академічному драматичному театрі імені Лесі Українки.</p>
      <p>З 2015 по 2017 ведучий програми "Лікарські таємниці" на телеканалі ZIK.</p>
      <p>З 2017 року актор "Вільного театру ОКО".</p>
    </article>
  </body>
</html>