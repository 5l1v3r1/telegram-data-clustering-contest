<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/11/25/gyerekeknek_szant_bankkartyaval_johet_ki_a_revolut/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:20:00+00:00"/>
    <meta property="og:title" content="Gyerekeknek szánt bankkártyával jöhet ki a Revolut"/>
    <meta property="og:description" content="Már 250 ezer magyar használja a többdevizás kártyát."/>
  </head>
  <body>
    <article>
      <h1>Gyerekeknek szánt bankkártyával jöhet ki a Revolut</h1>
      <address><time datetime="2019-11-25T13:20:00+00:00">25 Nov 2019, 13:20</time> by <a rel="author" href="https://index.hu/szerzo/bruckner_gergo" target="_blank">Brückner Gergely</a></address>
      <p>
        <b>Magyarországon is gyorsan terjed a Revolut londoni fintech. Itthon már 250 ezer ügyfele van az orosz hátterű cégnek, amelyik a szinte ingyenes devizaváltások után olcsó tőzsdézést, illetve kriptodeviza-elérést is kínál. Hamarosan pedig előáll a 18 éven aluliaknak kínált kártyájával.</b>
      </p>
      <p>Revolut Youth elnevezésű, nemsokára elinduló termékével már a gyerekekre is lőni fog a Revolut londoni <a href="https://index.hu/gazdasag/bankesbiztositas/2019/09/30/oriasi_bovitesbe_fog_a_revolut/">fintech</a>. A koncepció üzenete röviden ez:</p>
      <related>
        <h4>Kapcsolódó</h4>
        <a href="https://index.hu/gazdasag/bankesbiztositas/2019/09/30/oriasi_bovitesbe_fog_a_revolut/"/>
      </related>
      <blockquote>Adjál a gyermekeidnek is bankkártyát. Ezen beállíthatod nekik, hogy miként utalod a heti vagy havi zsebpénzt, de azért is jutalmazhatod őket, ha elmosogatnak, vagy lenyírják a kertben a füvet. Mindezzel azt éred el, hogy pénzügyi tudatosságra, modern elektronikus szolgáltatások ismeretére tanítod meg őket!</blockquote>
      <p>Azt már mindenki eldöntheti, hogy miként értékeli mindezt:</p>
      <ul>
        <li>szimpatikus pénzügyi edukációs innovációnak;</li>
        <li>vagy lelketlen vállalati stratégiának, amely már gyermekkorban igyekszik megteremteni a jövő fogyasztói és egy cég között a kötődést.</li>
      </ul>
      <p>Mindenesetre a szolgáltatás úgy van kialakítva, hogy a szülőnek lesz alapvető kontrollja a kártya felett, de a gyerekeknek saját kártyájuk és applikációjuk lehet, amellyel maguk is dönthetnek vásárlásokról (online és offline boltokban), pénzfelvételről, vagy akár adakozásról is.</p>
      <p>Mindenesetre a Revolut továbbra is nagyon gyors expanzióban van, mind a számok frontján, mind a szolgáltatások kiterjesztésével. Maga a cég azzal lett ismert, hogy a Revolut egyenleg és bankkártya révén minden egyszerű ügyfél is 29 devizanemben vezethet egyenleget, 150 devizában fizethet, és gyakorlatilag költségmentesen tud a pénznemek között váltani, bizonyos tételig készpénzt felvenni.</p>
      <h3>Ugrásszerű növekedés</h3>
      <p>Tavaly az év első felében az orosz eredetű (az alapítók, vagyis Nyikolaj Sztoronszkij, egy ismert gazpromos vezető fia és Vlad Jacenko a CSFB moszkvai részlegénél dolgoztak együtt) Revolut büszkén jelenthette be, hogy már 300 embert alkalmaz, a céget a befektetők 350 millió dollárra értékelik, miután a társaság elérte az egymillió ügyfelet.</p>
      <p>2019 novemberében már közel 2000 ember dolgozik a cégnek (ebből 800 Krakkóban), az ügyfelek száma túllépte a 8 milliót, a cég értéke pedig az 1,8 milliárd dollárt. Mindezt Karol Sadaj, a Revolut lengyel country managere mesélte el az Indexnek, aki az utóbbi időben bevallottan nagyon figyel a gyorsan növekvő magyar piacra is.</p>
      <p>A társaság különösen sikeres ugyanis a kelet-közép-európai régióban, hiszen az Egyesült Királyság és Franciaország után Románia és Lengyelország következik az ügyfelek számát tekintve, de a 250 ezer magyar ügyfélkör is az előkelő 9. legfontosabb piaccá tette Magyarországot, és mostanában itt volt a leggyorsabb a növekedés, érdemben elléptünk például a cseh piactól – hallottuk.</p>
      <h3>Globális terjeszkedés, érthetetlen modell</h3>
      <p>A társaság azóta már kilépett Európából, megjelent Ausztráliában és Szingapúrban, és az Egyesült Államokba, illetve Kanadába tart. Minden ilyen ugráshoz további tőke kell, de a piaci pletykák szerint a következő befektetési kör akár 5-10 milliárd dollárig is repítheti az értékelést. Ilyenkor ugyanis annak függvényében, hogy mekkora részesedésért mennyi pénzt ad egy befektető, mindig megméretődik a társaság.</p>
      <aside>Üzleti szemmel azonban az a legérdekesebb, hogy ha egy cég költségmentesen küld bankkártyát, sőt, akár kezdő összeggel is kedveskedik, akkor vajon miből él.</aside>
      <p>A <a href="https://index.hu/bcs/2019/10/31/steve_wozniak_novathon_cib_konferencia_mobil_bankolas_revolut_digitalizacio_fintech/">Revolut</a> vezetői büszkén mesélték az Indexnek, hogy volt már olyan hónap, amikor a bevételek meghaladták a kiadásokat, illetve ahogy fogalmaztak, ők amúgy sem égetik a pénzt, hanem befektetnek.</p>
      <related>
        <h4>Kapcsolódó</h4>
        <a href="https://index.hu/bcs/2019/10/31/steve_wozniak_novathon_cib_konferencia_mobil_bankolas_revolut_digitalizacio_fintech/"/>
      </related>
      <p>Az ugyan nem transzparens a cég esetében, hogy az elmúlt években rendre megötszöröződő bevétel pontosan miből származik (2018-ban 58 millió font, vagyis 20 milliárd forint volt a forgalom), erről mi sem kaptunk információt, de azért a társaság</p>
      <ul>
        <li>bizonyos extra szolgáltatásokért már díjakat számít fel a kiemelt ügyfeleknek;</li>
        <li>a vállalati ügyfeleknek is készült már csomag;</li>
        <li>ahogyan a szinte középárfolyamon történő átváltásokon is van némi díj, főleg, ha az hétvégén történik, vagy ha nagyon volatilis pénznemről van szó (ilyen az ukrán, az orosz, a török és a thai deviza).</li>
      </ul>
      <h3>Még mindig nem bank</h3>
      <p>A Revolut közben már kérte a banki licencet Litvániában, ami honosítható lesz az egész unió területén, de egyelőre a társaság nem bankként, hanem brit e-money szolgáltatóként dolgozik.</p>
      <p>Próbáltunk arról is érdeklődni, hogy a Revolut mennyire lát fantáziát az <a href="https://index.hu/gazdasag/2019/11/08/magyarorszagon_kopogtatnak_a_jovo_fintech-bajnokai_-_elindult_a_nyilt_bankolas/">open banking</a> működésben, mert egy olyan szolgáltatónak, amelyik általában nem az ügyfelek elsős számú bankkapcsolata, biztosan nagyon hasznos lenne a termékek (akár hitelek) jövőbeli eladásához, ha lennének információik az ügyfelekről. Karol Sadaj udvarias választ adott, eszerint figyelik ezt a lehetőséget is, de nem ez a fejlesztések prioritása.</p>
      <related>
        <h4>Kapcsolódó</h4>
        <a href="https://index.hu/gazdasag/2019/11/08/magyarorszagon_kopogtatnak_a_jovo_fintech-bajnokai_-_elindult_a_nyilt_bankolas/"/>
      </related>
      <blockquote>A társaság inkább abban a koncepcióban hisz, hogy továbbra is elhozza a tömegeknek azokat a fejlett pénzügyi szolgáltatásokat, amelyek korábban csak a VIP-ügyfeleknek járt (multicurrency bankkártya, egyszerű tőzsdézés).</blockquote>
      <p>Mint hallottuk, az ingyenes tőzsdézéssel például úgy is elérhető a New York Stock Exchange (NYSE), hogy az ügyfelek akár egyetlen részvény árának töredékéért, 1, vagy 5 dollárt is szerezhetnek Tesla-, Microsoft-, Facebook- vagy Google-részesedést. Hamarosan jöhetnek az európai papírok és az ETF-ek is a kínálatban. A Revolut felmérése szerint a kelet-közép-európai ügyfelek többsége ezzel a lehetőséggel találkozik először a részvénybefektetéssel, illetve a legfejlettebb részvénypiacokkal.</p>
    </article>
  </body>
</html>