<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402636/%D9%81%D8%B1%D8%B5%D8%AA-%DB%8C%DA%A9-%D9%85%D8%A7%D9%87%D9%87-%D8%A8%D9%87-%D8%A8%D8%A7%D9%86%DA%A9-%D9%87%D8%A7%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%D8%B1%D8%A7%DB%8C-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D8%A7%D8%B9%D8%AA%D8%A8%D8%A7%D8%B1%D8%A7%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:17:28+00:00"/>
    <meta property="og:title" content="فرصت یک ماهه به بانک‌های خراسان جنوبی برای تعیین تکلیف اعتبارات اشتغال روستایی"/>
    <meta property="og:description" content="ایسنا/خراسان جنوبی رئیس سازمان مدیریت و برنامه ریزی خراسان جنوبی گفت: دستگاه‌های اجرایی و بانک‌ها باید در مدت یک ماه تسهیلات باقی مانده اعتبارات اشتغال روستایی و عشایری را تعیین تکلیف کرده و گزارشات را ارسال کنند."/>
  </head>
  <body>
    <article>
      <h1>فرصت یک ماهه به بانک‌های خراسان جنوبی برای تعیین تکلیف اعتبارات اشتغال روستایی</h1>
      <address><time datetime="2019-11-25T13:17:28+00:00">25 Nov 2019, 13:17</time> by <a rel="author">زهرا حمیدی</a></address>
      <p>ایسنا/خراسان جنوبی رئیس سازمان مدیریت و برنامه ریزی خراسان جنوبی گفت: دستگاه‌های اجرایی و بانک‌ها باید در مدت یک ماه تسهیلات باقی مانده اعتبارات اشتغال روستایی و عشایری را تعیین تکلیف کرده و گزارشات را ارسال کنند.</p>
      <p>مجید پورعیسی، امروز دوشنبه ۴ آذر، در دومین جلسه کارگروه اقتصادی، اشتغال و سرمایه گذاری استان به ریاست استاندار اظهار کرد: نرخ بیکاری جمعیت ۱۰ سال به بالا طی سال گذشته ۸.۹ درصد بوده که این میزان در تابستان سال جاری به ۷.۶ درصد رسیده است.<br/><br/>وی افزود: نرخ مشارکت اقتصادی نیز در تابستان سال گذشته ۴۰.۲ درصد بوده که در تابستان امسال به ۳۸.۷ درصد رسیده است.<br/><br/>به گزارش ایسنا، رئیس سازمان مدیریت و برنامه ریزی خراسان جنوبی با اشاره به کاهش ۵ درصدی نرخ بیکاری جوانان استان، بیان کرد: نرخ بیکاری جوانان ۱۵ تا ۲۴ سال در تابستان سال گذشته ۳۰.۹ درصد بوده که در تابستان امسال به ۲۵.۶ درصد کاهش یافته است.<br/><br/>پورعیسی ادامه داد: طی سال گذشته سهم اشتغال استان در بخش صنعت ۳۰.۵ درصد بوده که در سال جاری به ۳۳ درصد رسیده است.<br/><br/>وی سهم اشتغال در بخش خدمات را در سال گذشته ۴۱.۹ درصد و در امسال ۳۸.۹ درصد اعلام کرد و یادآور شد: سهم اشتغال در بخش کشاورزی نیز طی سال گذشته ۲۷.۷ و در سال جاری به ۲۸ درصد رسیده است.<br/><br/>انتهای پیام</p>
    </article>
  </body>
</html>