<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359595"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T13:35:00+00:00"/>
    <meta property="og:title" content="Договорени конкретни кораци у јачању сарадње Српске и Салцбурга (ФОТО)"/>
    <meta property="og:description" content="Предсједница Републике Српске Жељка Цвијановић разговарала је данас у Салцбургу са Штефаном Шнолом, чланом владе аустријске покрајине Салцбург задуженим за области саобраћаја, инфраструктуре и спорта."/>
  </head>
  <body>
    <article>
      <h1>Договорени конкретни кораци у јачању сарадње Српске и Салцбурга (ФОТО)</h1>
      <address>
        <time datetime="2019-11-25T13:35:00+00:00">25 Nov 2019, 13:35</time>
      </address>
      <p>
        <i>Предсједница Републике Српске Жељка Цвијановић разговарала је данас у Салцбургу са Штефаном Шнолом, чланом владе аустријске покрајине Салцбург задуженим за области саобраћаја, инфраструктуре и спорта.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152041.jpg"/>
        <figcaption>Жељка Цвијановић на састанку (фото: Кабинет предсједнице Српске)</figcaption>
      </figure>
      <p>Током састанка, саговорници су размијенили мишљење о актуелним политичким и економским темама у Републици Српској, БиХ и региону, посебно у контексту могућности за унапређење привредне сарадње, саопштено је из Кабинета предсједнице Републике Српске.</p>
      <p>Овом приликом, предсједница Цвијановић је изразила задовољство чињеницом да су бројни аустријски инвеститори препознали Републику Српску као перспективно мјесто за улагање, те да је Аустрија један од најзначајнијих спољнотрговинских партнера и страних улагача у Републици Српској. С тим у вези, разматране су могућности додатног економског повезивања покрајине Салцбург и Републике Српске, нарочито у областима инфраструктуре, саобраћаја, као и преносу знања у области нових технологија.</p>
      <figure>
        <img src="https://www.rtrs.tv/_FOTO/nwz/1520/152039.jpg"/>
      </figure>
      <p>Штефан Шнол, који је уједно предсједник омладине Народне партије Аустрије и близак сарадник канцелара Себастијана Курца, овом приликом се интересовао за политичке прилике у Републици Српској и БиХ, те истакао да сарадња међу младима може представљати добру основу са унапређење на политичком, економском и институционалном плану.</p>
      <p>На састанку су договорени конкретни кораци за даљу институционалну сарадњу кроз заједничке пројекте и активности који ће се реализовати током наредне године.</p>
      <figure>
        <img src="https://www.rtrs.tv/_FOTO/nwz/1520/152040.jpg"/>
      </figure>
      <p>Цвијановићева је данас у Салцбургу разговарала и са Францом Шаусбергером, предсједавајућим Института регија Европе. Том приликом наглашена је досадашња добра сарадња Републике Српске са овим Институтом, а било је ријечи и новом пројекту – успостављање контакт тачака за регионалну и европску сарадњу у општинама и градовима Републике Српске.</p>
      <p>Предвиђено је, такође, да се Цвијановићева састане и са гувернером покрајине Салцбург, представницима Привредне коморе Салцбурга, те са представницима дијаспоре и чланова пословне заједнице поријеклом из Републике Српске.</p>
    </article>
  </body>
</html>