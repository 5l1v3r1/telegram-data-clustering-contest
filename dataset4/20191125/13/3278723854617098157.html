<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2111732"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T13:08:00+00:00"/>
    <meta property="og:title" content="Софийският университет е единственият български университет сред първите 1000 висши училища в световните класации, каза ректорът проф. Анастас Герджиков"/>
    <meta property="og:description" content="София, 25 ноември / БТА/ Софийският университет &quot;Св. Климент Охридски&quot; продължава да бъде на първо място в най-много професионални направления в националната рейтингова система на висшите училища. СУ запази и позициите си в световните рейтингови класации на университетите и е единственият български университет в първите 1000 висши училища в световните класации, каза ректорът на Софийския университет проф. Анастас Герджиков на академичното тържество за патронния празник на висшето училище. Той уточни, че това означава, че СУ е в първите 4 процента на световните университети, а в някои направления е в първите 2 процента. Продължаваме да разкриваме нови специалности и да обновяваме ежегодно учебните планове и програми. СУ предлага образование в 119 специалности за бакалавър след средно образование, както и в над 400 магистърски програми. Броят на новоприетите студенти в бакалавърските и в магистърските програми през последните години се запазва, като сега студентите в СУ са над 20 600, а 1115 от тях са чуждестранните…"/>
  </head>
  <body>
    <article>
      <h1>Софийският университет е единственият български университет сред първите 1000 висши училища в световните класации, каза ректорът проф. Анастас Герджиков</h1>
      <address>
        <time datetime="2019-11-25T13:08:00+00:00">25 Nov 2019, 13:08</time>
      </address>
      <p>София, 25 ноември / БТА/</p>
      <p>Софийският университет "Св. Климент Охридски" продължава да бъде на първо място в най-много професионални направления в националната рейтингова система на висшите училища. СУ запази и позициите си в световните рейтингови класации на университетите и е единственият български университет в първите 1000 висши училища в световните класации, каза ректорът на Софийския университет проф. Анастас Герджиков на академичното тържество за патронния празник на висшето училище.</p>
      <p>Той уточни, че това означава, че СУ е в първите 4 процента на световните университети, а в някои направления е в първите 2 процента. Продължаваме да разкриваме нови специалности и да обновяваме ежегодно учебните планове и програми. СУ предлага образование в 119 специалности за бакалавър след средно образование, както и в над 400 магистърски програми. Броят на новоприетите студенти в бакалавърските и в магистърските програми през последните години се запазва, като сега студентите в СУ са над 20 600, а 1115 от тях са чуждестранните студенти, каза проф. Герджиков. Той подчерта, че СУ е лидер и в докторантското обучение и предлага най-много акредитирани докторски програми в страната - 184. Пет нови докторски програми са в процедура за одобрение, а общо докторантите в СУ са 933.</p>
      <p>Сертификатът по български език от Департамента за езиково обучение на СУ се признава за балообразуваща оценка във висшите училища за българите от чужбина и е включен в програмата "Печат за двуезичност" вече в 11 американски щата, информира ректорът. Той припомни, че СУ има шест кариерни центъра, има издателство, четири музея, има също университетски медии и театър, ботанически градини и университетски библиотеки.</p>
      <p>Софийският университет продължава да е водещият университет в България по научни публикации, каза проф. Герджиков и добави, че седем от 15-те най-цитирани български учени са от СУ. СУ има и най-много успешни проекти по програмата "Хоризонт 2020" и участва в трите центъра за върхови постижения в страната, отчете ректорът. Той отбеляза, че СУ изпълнява сега над 300 научни проекти.</p>
      <p>СУ е един от най-успешните университети в Европа в студентската и преподавателската мобилност, и сега имаме действащи над 700 договора с над 400 университета от 32 европейски държави, информира проф. Герджиков. Той заяви, че Софийският университет постига всички тези резултати благодарение на своите 1600 преподаватели и изследователи, като много от тях са носители на националните награди за наука "Питагор" и на престижни международни награди.</p>
      <p>Независимо каква специалност изучават, студентите на СУ трябва да се научат да бъдат креативни и отговорни личности, с оригинално творческо мислене, коментира ректорът и отбеляза, че СУ има вече два центъра, свързани с изкуствения интелект, подготвя се и трети център.</p>
      <p>
        <i>Източник: София</i>
      </p>
    </article>
  </body>
</html>