<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780846/%D9%85%D8%A7%D8%B3%DA%A9-%D9%87%D8%A7%DB%8C-%D9%86%D8%A7%D9%86%D9%88%DB%8C%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%DB%B3-%DA%A9%D8%B4%D9%88%D8%B1-%D8%AF%D9%86%DB%8C%D8%A7-%D8%B5%D8%A7%D8%AF%D8%B1-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:11:01+00:00"/>
    <meta property="og:title" content="ماسک‌های نانویی ایران به ۳ کشور دنیا صادر شد"/>
    <meta property="og:description" content="یک شرکت دانش بنیان ایرانی که ماسک های نانویی را به تولید رساند توانست این محصول را به سه کشور صادر کند."/>
  </head>
  <body>
    <article>
      <h1>ماسک‌های نانویی ایران به ۳ کشور دنیا صادر شد</h1>
      <address><time datetime="2019-11-25T13:11:01+00:00">25 Nov 2019, 13:11</time> by <a rel="author" href="https://www.mehrnews.com/archive?jr=137" target="_blank">میترا سعیدی کیا</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از معاونت علمی و فناوری، ماسک‌های تنفسی وسایلی هستند که برای حفاظت از سیستم تنفسی طراحی و ساخته شده‌اند؛ این ابزار برای جلوگیری از ورود آلاینده‌ها به دستگاه تنفسی و نیز پیشگیری از گسترش بیماری‌ها مورد استفاده قرار می‌گیرد. به طوری که با قرار گرفتن بر روی دهان و بینی از ورود ذرات معلق به بدن جلوگیری می کند.</p>
      <p>ماسک‌های حفاظت تنفسی عموما به دو دسته اصلی تقسیم می­‌شوند؛ ماسک‌های تصفیه کننده هوا (Air Purifying Respirators)  و ماسک‌های رساننده هوای اتمسفری  (Atmosphere – Supplying Respirators).</p>
      <p>یک شرکت دانش‌بنیان ایرانی توانسته  با بهره‌گیری از فناوری نانوالیاف ماسک‌هایی را برای مصارف عمومی و صنعتی طراحی و تولید کند که علاوه بر تامین نیاز داخل به بازارهای مختلف خارجی نیز صادرات داشته باشد.</p>
      <p>نسیم غلام شهبازی مدیرعامل شرکت دانش‌بنیان گفت: این شرکت در تولید نانوالیاف و محصولات که مبتنی بر نانوالیاف هستند فعالیت می‌کند، که اصلی ترین محصول تولیدی این شرکت در حال حاضر ماسک ساخته شده از نانو الیاف است.</p>
      <p>به گفته وی، ماسک‌های  نانوالیاف این شرکت در دو گروه عمومی و صنعتی تولید می‌شوند؛ از کاربرد ماسک‌های عمومی می‌توان استفاده در مواقع آلودگی‌هوا، تمیزکاری و باغبانی نام برد.</p>
      <p>شهبازی کاربرد ماسک‌های صنعتی را در صنایع پتروشیمی، صنایع سیمان سازی، صنایع فلزی و بسیاری از صنایع دیگر نام برد.</p>
      <p>وی ادامه داد، استفاده از نانوالیاف در لایه‌های ماسک باعث فیلتر کردن مقدار بیشتری از ذرات آلاینده می‌شود و هر میزان ظرافت الیاف موجود در فیلتر ماسک بیشتر باشد، ذرات کوچک‌تری فیلتر می‌شود.</p>
      <p>مدیرعامل شرکت دانش‌بنیان درباره واردات این قبیل محصولات گفت: خوشبختانه هیچ گونه وارداتی به کشور در این حوزه صورت نمی‌گیرد چرا که فناوری استفاده و کاربرد از نانوالیاف در اختیار ایران و چند کشور از جمله آمریکا و جمهوری چک است.</p>
      <p>این فعال حوزه فناوری میزان اشتغالزایی که به صورت مستقیم ایجاد شده است را ۲۵ نفر اعلام کرد و افزود: برای ۸۰ نفر نیز به طور غیرمستقیم اشتغالزایی صورت گرفته است.</p>
      <p>مدیرعامل شرکت از صادرات محصولات این شرکت به چند کشور دنیا نام برد و اعلام داشت: محصولات تولید این شرکت به کشورهایی همچون کره جنوبی، تایلند و ترکیه صادر می شود و در سال گذشته توانسته ۲۰ هزار دلار ارزآوری برای کشور داشته باشد.</p>
      <p>وی درباره قیمت فروش محصولات این شرکت در مقایسه با نمونه مشابه خارجی بیان کرد: قیمت محصولات شرکت تقریبا یک ششم قیمت نمونه مشابه خارجی آن است.</p>
    </article>
  </body>
</html>