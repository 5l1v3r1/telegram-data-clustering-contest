<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21900/elkepeszto-penzeket-koltenek-a-magyarok-az-interneten"/>
    <meta property="og:site_name" content="PC Forum"/>
    <meta property="article:published_time" content="2019-11-25T13:00:00+00:00"/>
    <meta property="og:title" content="Elképesztő pénzeket költenek a magyarok az interneten"/>
    <meta property="og:description" content="Egyetlen év alatt ötezer milliárd forintot tesz ki az online vásárlások mértéke Magyarországon"/>
  </head>
  <body>
    <article>
      <h1>Elképesztő pénzeket költenek a magyarok az interneten</h1>
      <address><time datetime="2019-11-25T13:00:00+00:00">25 Nov 2019, 13:00</time> by <a rel="author">[hírszerkesztő]</a></address>
      <p>[MTI] Egyetlen év alatt ötezer milliárd forintot tesz ki az online vásárlások mértéke Magyarországon - mondta Rajnai Zoltán, Magyarország kiberkoordinátora szombat este az M1 aktuális csatornán.<br/><br/>A szakértő elmondta, a biztonságos online vásárlás érdekében érdemes a már jól ismert oldalakat felkeresni. Meg kell győződni arról is, hogy a honlapon megtalálható-e a bolt számlaszáma, elérhetősége és telephelye.<br/><br/>Bizonyos kötelezettségek feltüntetése is a bizalmat erősítheti, ilyenek lehetnek a szállítási határidőre, vagy az esetleges cserére vonatkozó információk - tette hozzá.<br/><br/>Hangsúlyozta, a legnagyobb probléma a külföldi online boltokkal van. Ezek ugyanis gyakran magyarnak tűnnek, és csak akkor derül ki, hogy külföldiek, amikor valamilyen gond merül fel a megvásárolt termék szállításakor.</p>
    </article>
  </body>
</html>