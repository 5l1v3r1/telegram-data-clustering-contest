<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/221025/video-tvrdsi-trest-v-nhl-este-nevyfasoval-nikto-bezbranneho-supera-si-podal-ked-bol-na-kolenach"/>
    <meta property="og:site_name" content="Športky.sk"/>
    <meta property="article:published_time" content="2019-11-25T13:15:00+00:00"/>
    <meta property="og:title" content="VIDEO Tvrdší trest v NHL ešte nevyfasoval nikto: Bezbranného súpera si podal keď bol na kolenách"/>
    <meta property="og:description" content="NEW YORKU - Oddelenie pre hráčsku bezpečnosť NHL potrestalo kanadského hokejistu Roberta Bortuzza zo St. Louis štvorzápasovým dištancom, čo je zatiaľ najvyšší trest za nedovolený zákrok v doterajšom ..."/>
  </head>
  <body>
    <article>
      <h1>VIDEO Tvrdší trest v NHL ešte nevyfasoval nikto: Bezbranného súpera si podal keď bol na kolenách</h1>
      <address>
        <time datetime="2019-11-25T13:15:00+00:00">25 Nov 2019, 13:15</time>
      </address>
      <p>NEW YORKU - Oddelenie pre hráčsku bezpečnosť NHL potrestalo kanadského hokejistu Roberta Bortuzza zo St. Louis štvorzápasovým dištancom, čo je zatiaľ najvyšší trest za nedovolený zákrok v doterajšom priebehu sezóny. Obranca Blues pyká za krosček, ktorým zranil krídelníka Viktora Arvidssona z Nashvillu.</p>
      <p>Bortuzzo v prvej tretine nedeľňajšieho zápasu dvakrát za sebou krosčekoval Arvidssona. Prvým zákrokom ho poslal na ľad a dostal od rozhodcov dvojminútový trest. Pri jeho signalizácii následne zozadu atakoval krosčekom súpera ešte raz, Švéd bol pritom v bezbrannej pozícii, práve sa zdvíhal z ľadu a Bortuzza nevidel. Arvidsson pri tomto zákroku utrpel bližšie nešpecifikované zranenie v dolnej časti tela, pre ktoré nebude môcť hrať štyri až šesť týždňov. Blues napokon podľahli doma Nashvillu 2:4.</p>
      <p>Tridsaťročný Bortuzzo príde počas trestu o približne 67 000 dolárov zo svojho platu, ktoré poputujú na účet hráčskeho rezervného fondu. Vynechá duely proti Nashvillu, Tampe, Dallasu a Pittsburghu, do súťažného diania sa bude môcť vrátiť až 2. decembra v zápase proti Chicagu. Informoval o tom oficiálny web súťaže.</p>
      <figure>
        <iframe src="https://www.youtube.com/embed/NU4YPa-RIcQ" width="560" height="315" data-service="Youtube" scrolling="no"/>
      </figure>
      <footer><b>Zdroj:</b> TASR<br/><b>Foto:</b> Youtube; Video: Youtube</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221005/video-zazracny-mcdavid-dostal-olejarov-na-celo-kriza-detroitu-a-ostre-naboje-z-lotysska"/>
        <a href="https://sportky.zoznam.sk/c/220997/strieborny-medailista-z-ms-opat-uradoval-dvojgolovy-miklik-prispel-k-drvivej-vyhre-nad-osemnastkou"/>
        <a href="https://sportky.zoznam.sk/c/220995/reway-prispel-k-triumfu-jagrovho-kladna-bodovali-aj-griger-mikus-granak-a-tybor"/>
        <a href="https://sportky.zoznam.sk/c/220985/bakos-prispel-k-vitazstvu-admiralu-na-lade-sibiru-najazdova-drama-v-helsinkach"/>
      </related>
    </article>
  </body>
</html>