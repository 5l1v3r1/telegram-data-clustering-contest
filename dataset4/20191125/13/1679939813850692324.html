<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/deputatii-pas-propun-reforme-in-domeniul-justitiei-sunt-vizati-judecatorii-si-procurorii_3060030.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-25T13:46:26+00:00"/>
    <meta property="og:title" content="Deputaţii PAS propun reforme în domeniul justiției. Sunt vizaţi judecătorii şi procurorii"/>
    <meta property="og:description" content="După ce au plecat de la guvernare, deputaţii PAS propun plafonarea pensiilor judecătorilor, procurorilor, precum şi a unor funcţionari publici. Totodată, aleşii blocului ACUM cer majorarea vârstei de pensionare pentru magistraţi de la 50 la 63 de ani. Pri"/>
  </head>
  <body>
    <article>
      <h1>Deputaţii PAS propun reforme în domeniul justiției. Sunt vizaţi judecătorii şi procurorii</h1>
      <address><time datetime="2019-11-25T13:46:26+00:00">25 Nov 2019, 13:46</time> by <a rel="author">PUBLIKA.MD</a></address>
      <p><b>După ce au plecat de la guvernare, deputaţii PAS propun plafonarea pensiilor judecătorilor, procurorilor, precum şi a unor funcţionari publici.</b> Totodată, aleşii blocului ACUM cer majorarea vârstei de pensionare pentru magistraţi de la 50 la 63 de ani. Prin această iniţiativă, ei spun că vor să echilibreze pensiile mult prea mari și cele foarte mici.<br/><br/>"Vrem să instituim un plafon a mărimii pensiei pentru limita de vârstă de cel mult cinci salarii medii pe economie. Dacă astăzi cineva lucrează în Moldova cu un salariu de 70 000 lei, în condiţiile actuale achită acele 18% în bugetul de asigurări sociale de pe toată suma salariului. Noi propunem ca să fie achitat doar pe partea salariului echivalent cu 5 salarii medii pe economie. Cu alte cuvinte, ai salariu de 70 000 lei, achiţi pentru 34 mii lei, restul nu se impozitează", a declarat Dan Perciun, deputat PAS.<br/><br/><b>Totodată, PAS propune excluderea indemnizației de concediere de care beneficiază judecătorii la pensioanare.</b></p>
      <p>Potrivit deputaților PAS, aceasta constituie între 150 de mii și 400 de mii de lei. Proiectele au fost înregistrate cu titlu de inițiativă legislativă şi urmează a fi dezbătute în Parlament.</p>
      <p>Contactaţi telefonic, reprezentanţii Asociaţiilor Judecătorilor şi Procurorilor nu ne-au răspuns, pentru a oferi un comentariu la acest subiect.</p>
    </article>
  </body>
</html>