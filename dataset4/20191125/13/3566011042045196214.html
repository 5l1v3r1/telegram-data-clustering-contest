<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549949.html/%D9%BE%DB%8C%D8%B4-%D8%A8%DB%8C%D9%86%DB%8C-%D8%A8%D8%B1%D8%AF%D8%A7%D8%B4%D8%AA----%D9%87%D8%B2%D8%A7%D8%B1-%D8%AA%D9%86-%D9%88%D8%B4-%D9%BE%D9%86%D8%A8%D9%87-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C--%D8%A7%D8%AC%D8%B1%D8%A7%DB%8C-%DA%A9%D8%B4%D8%A7%D9%88%D8%B1%D8%B2%DB%8C-%D9%82%D8%B1%D8%A7%D8%B1%D8%AF%D8%A7%D8%AF%DB%8C-%D9%BE%D9%86%D8%A8%D9%87-%DA%A9%D8%A7%D8%B1%DB%8C-%D8%A7%D8%B2-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:47:00+00:00"/>
    <meta property="og:title" content="پیش‌بینی برداشت ۱۷ هزار تن وش پنبه در خراسان شمالی/ اجرای کشاورزی قراردادی پنبه کاری از سال آینده"/>
    <meta property="og:description" content="معاون بهبود تولیدات گیاهی سازمان جهاد کشاورزی خراسان شمالی گفت: در فصل زراعی جاری از سطح شش هزار و 900 هکتار مزارع پنبه استان، پیش بینی می شود که حدود 17 هزار تن وش پنبه برداشت شود."/>
  </head>
  <body>
    <article>
      <h1>پیش‌بینی برداشت ۱۷ هزار تن وش پنبه در خراسان شمالی/ اجرای کشاورزی قراردادی پنبه کاری از سال آینده</h1>
      <h2>معاون تولیدات گیاهی جهاد کشاورزی خراسان شمالی اعلام کرد؛</h2>
      <address>
        <time datetime="2019-11-25T13:47:00+00:00">25 Nov 2019, 13:47</time>
      </address>
      <p>معاون بهبود تولیدات گیاهی سازمان جهاد کشاورزی خراسان شمالی گفت: در فصل زراعی جاری از سطح شش هزار و 900 هکتار مزارع پنبه استان، پیش بینی می شود که حدود 17 هزار تن وش پنبه برداشت شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدجواد تشکری، معاون بهبود تولیدات گیاهی سازمان جهاد کشاورزی خراسان شمالی در گفت و گو با خبرنگار <a href="http://atraknews.com/">عصر اترک</a> اظهار کرد: در استان خراسان شمالی، در فروردین ماه امسال سطح هفت هزار و 200 هکتار از مزارع استان زیربار کشت محصول پنبه رفت که بر اثر بروز خسارت های ناشی از سیل به سطح 300 هکتار از اراضی پنبه کاری شده خسارت وارد شد.</p>
      <p>تشکری با بیان اینکه برداشت محصول پنبه از آبان ماه آغاز شده است، اعلام کرد: پیش بینی می شود که در فصل زراعی جاری 16 تا 17 هزار تن وش پنبه از مزارع استان برداشت شود.</p>
      <p>وی گفت: در این فصل زراعی میانگین عملکرد هر هکتار از مزارع پنبه استان دو هزار و 400 تا دو هزار و 500 کیلو برداشت وش پنبه در هر هکتار است.</p>
      <p>وی درباره گلایه شماری از پنبه کاران استان از توزیع بذوری کم بازده در آغاز فصل زراعی چند سال اخیر در استان نیز عنوان کرد: طی سال های گذشته عمده رقم بذری پنبه در سطح مزارع استان کشت می شد رقم بذری ورامین بود که دیررس بود، در عین حال، این رقم بذری عملکرد نسبتا خوبی داشت و البته آب بیشتری هم مصرف می کرد.</p>
      <p>تشکری افزود: با توجه به اینکه رقم ورامین یک رقم قدیمی است، این رقم بذری اختلاط ارقام زیادی نیز داشته است.</p>
      <p>وی در ادامه با یادآوری این مطلب که استان خراسان شمالی طی چندین سال اخیر با مسئله خشکسالی مواجه بوده است، اظهار کرد: در همین راستا، سازمان جهاد کشاورزی استان درصدد برآمد که رقم بذری سازگار با شرایط اقلیمی را به استان وارد کند که در همین زمینه در سال جاری ارقام بذری ساجدی، خرداد، ارمغان و گلستان برای توزیع میان پنبه کاران استان وارد شدند.</p>
      <p>معاون بهبود تولیدات گیاهی سازمان جهاد کشاورزی خراسان شمالی تصریح کرد: این تنوع ارقامی ممکن است بازدهی های متفاوتی هم داشته باشند.</p>
      <p>وی گفت: با این وجود، ارقام بذری یاد شده استاندارد و اصلاح شده هستند که عملکرد خوبی هم داشته اند.</p>
      <p>وی همچنین بیان کرد: سازمان جهاد کشاورزی استان برای تامین بذر پنبه سال آینده اقدام کرده است که پنبه کاران نیز می بایست از مراکز توزیعی تحت نظارت این سازمان، بذر مورد نیاز خود را تهیه کنند که این بذور استاندارد و ضد عفونی شده، هستند.</p>
      <p>تشکری توصیه کرد: درصورتیکه پنبه کاران از بذور خود مصرفی استفاده می کنند، حتما به کلینیک های گیاهی پزشکی بخش خصوصی و دولتی مراجعه کنند و در مورد نحوه مصرف بذور راهنمایی بگیرند تا دچار خسارت و پیامد نشوند.</p>
      <p>وی درباره گلایه پنبه کاران در مورد اینکه کیسه های کتایی گران و است و چاره ای جز این نداریم که از کیسه های پلاستیکی استفاده کنیم و این کیسه ها نیزعیار وش پنبه را کاهش می دهند نیز اعلام کرد: الیاف پلاستیکی برای محلوج کردن وش پنبه در کارخانجات خطر ساز است و در همین باره به تمامی کارخانجات پنبه اعلام کرده ایم که به پنبه کاران کیسه های کتایی بدهند تا وش پنبه بدون مشکل تحویل کارخانجات شوند.</p>
      <p>وی افزود: درصورتیکه پنبه کاران با کارخانجات پنبه قرارداد داشته باشند، کارخانجات این کیسه ها را در اختیار پنبه کاران قرار می دهند.</p>
      <p>معاون بهبود تولیدات گیاهی سازمان جهاد کشاورزی خراسان شمالی در پاسخ به این سوال که چرا تسهیلاتی برای رفع دغدغه های پنبه کاران و حمایت از تداوم کشت این محصول در نظر گرفته نمی شود؟ گفت: در یک مقاطعی برای ترویج و توسعه کشت یک محصول البته حمایت های بیشتری اعمال می شود.</p>
      <p>وی اعلام کرد: با توجه به گلایه های اشاره شده پنبه کاران، سازمان جهاد کشاورزی استان هم اکنون در حال انجام مطالعات کارشناسی در مراحل کاشت، داشت و برداشت محصول پنبه در قالب کشاورزی قراردادی است.</p>
      <p>وی گفت: در کشاورزی قراردادی درصدد هستیم تا کشت پنبه بر اساس عقد قرارداد با کارخانجات پنبه باشد و تامین نهاده ( سم، کود، بذر) و خرید محصول از سوی کارخانه انجام شود و پنبه کار فقط مراحل کاشت، داشت و برداشت را انجام دهد.</p>
      <p>تشکری با بیان اینکه اجرای کشاورزی قراردادی برای محصول پنبه در فصل زراعی سال آینده کلید خواهد خورد، اعلام کرد: جهاد کشاورزی کارخانجات پنبه را حمایت خواهد کرد تا این برنامه اجرایی شود.</p>
      <p>انتهای پیام/</p>
    </article>
  </body>
</html>