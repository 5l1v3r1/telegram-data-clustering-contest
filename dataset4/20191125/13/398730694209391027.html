<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/insidan/internet-ar-fullt-av-barnporr-hur-kan-tekniken-hjalpa/"/>
    <meta property="og:site_name" content="DN.SE"/>
    <meta property="article:published_time" content="2019-11-25T13:13:18+00:00"/>
    <meta property="og:title" content="Internet är fullt av barnporr – hur kan tekniken hjälpa?"/>
    <meta property="og:description" content="Förra året rapporterade techplattformar över 45 miljoner bilder och klipp på barn som blir sexuellt utnyttjade."/>
  </head>
  <body>
    <article>
      <h1>Internet är fullt av barnporr – hur kan tekniken hjälpa?</h1>
      <address><time datetime="2019-11-25T13:13:18+00:00">25 Nov 2019, 13:13</time> by <a rel="author" href="https://www.dn.se/av/evelyn-jones/" target="_blank">Evelyn Jones</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/11/25/73bf0dca-93f9-42fb-8ac0-910a3b69104a/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 1 av 2</b>
            <cite>Foto: Hasse Holmberg / TT</cite>
          </figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/11/25/f6b28050-33ef-4511-8902-51d79e4fb95d/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption>
            <b>Bild 2 av 2</b>
            <cite>Foto: BEATRICE LUNDBORG / DN / TT</cite>
          </figcaption>
        </figure>
      </slideshow>
      <p>
        <b>Förra året rapporterade techplattformar över 45 miljoner bilder och klipp på barn som blir sexuellt utnyttjade. Det var mer än dubbelt så många som året innan. Ökningen av barnpornografiskt material beskrivs som en explosion, och inget tyder på att det kommer att minska. <br/>Nu hoppas organisationer och myndigheter att artificiell intelligens ska göra det lättare att identifiera brottsliga handlingar som sprids online. </b>
      </p>
      <p>– Jag tänker på det hela tiden – att jag vet att bilderna finns där ute. Så fungerar internet, ingenting försvinner därifrån.</p>
      <p>Flickan som säger detta intervjuas i <a href="https://www.nytimes.com/2019/11/09/us/online-child-abuse.html">New York Times</a>. För tio år sedan utsattes hon och hennes syster för sexuella övergrepp av sin pappa, och bilderna sprids än i dag på internet. I dag är hon ständigt orolig för att någon ska känna igen henne från bilderna av de våldsamma övergreppen. </p>
      <p>Under de senaste tio åren har material som visar sexuella övergrepp mot barn ökat explosionsartat. Förra året rapporterade internetplattformar över 45 miljoner bilder och klipp, vilket var dubbelt så många som året innan. </p>
      <p>I Europols medlemsstater har antalet rapporter från amerikanska internetbolag om material som visar sexuella övergrepp mot barn sexdubblats sedan 2017, berättar Cathal Delaney, chef för Europols grupp som arbetar med övergrepp mot barn. </p>
      <p><b>Anledningen till att rapporterna</b> ökar kan vara flera. Delvis beror det på att bolagen blivit bättre på att skanna sina plattformar och att de arbetar mer proaktivt i dag än tidigare. </p>
      <p>– Men det beror också på att fler människor delar den här typen av material, säger Cathal Delaney. </p>
      <p>I en rapport som nyligen publicerades av USA:s nationella center för försvunna och exploaterade barn, beskrivs det som om vi är vid en brytpunkt där rapporterna övergår ”den kapacitet som oberoende organisationer och rättsskipande myndigheter har för att göra något.”</p>
      <p>– Även om övergrepp mot barn har funnits oberoende av teknik, har ny teknik möjliggjort spridningen i en helt ny skala, säger Paula Guillet de Monthoux, generalsekreterare för barnrättsorganisationen World Childhood Foundation.</p>
      <p><b>Ett problem är att många</b> som sprider övergreppsbilder använder sofistikerad teknik för att dölja sina spår, säger Cathal Delaney: </p>
      <p>– Vi vet att gärningsmännen är snabba med att ta till sig ny teknologi. Och deras åldersprofil håller på att förändras. Många av dem har växt upp med den här tekniken, och när det kommer ny teknik så kommer de att använda den.</p>
      <p>Men det är inte bara gärningsmännen som använder den nya tekniken. Det gör även internetjättarna och polisen i sin strävan att stoppa den här typen av brott. </p>
      <p>Under förra veckan anordnades ett rundabordssamtal i Stockholm där deltagare från polisväsende, barnrättsorganisationer, internetbolag och AI-experter samlades för att diskutera hur artificiell intelligens kan användas för att hindra spridningen av barnpornografiskt material. </p>
      <p>Artificiell intelligens används redan för att skanna av internetplattformar i jakten på barnpornografi. Det används för att identifiera förövare och offer, hitta kopplingar mellan olika bilder och för att identifiera olagligt material som sprids. </p>
      <p>Och man hoppas på att kunna utveckla tekniken för att bli ännu effektivare i detta arbete. </p>
      <p>– I mångt och mycket så finns de tekniska möjligheterna för att använda AI i arbetet mot sexuella övergrepp mot barn. Och den tekniken måste sättas i händerna på dem som behöver den, till exempel polisen, säger Paula Guillet de Monthoux. </p>
      <p><b>Före 2030 uppskattar man</b> att ytterligare fem miljarder människor kommer få internetuppkoppling. Framför allt kommer ökningen av antalet uppkopplade att ske i Afrika, Asien och Sydamerika. Cathal Delaney vid Europol ser en utmaning i den ökade uppkopplingen.</p>
      <p>– Vi har vant oss vid uppkoppling, och som samhälle vet vi hur vi ska försöka hjälpa våra barn att förstå vad man ska och inte ska göra. Man måste vara förberedd både på de möjligheter som finns, men också på riskerna som följer med uppkopplingen. Det är ett faktum att material av det här slaget kommer att öka. Den här typen av övergrepp har pågått sedan tidernas början. De kommer inte att upphöra. </p>
      <p>Förhoppningen är att artificiell intelligens, som ger möjlighet att se kopplingar och gå igenom långt mycket mer material än människor kan, ska kunna stoppa spridningen av bilder på övergrepp mot barn. Varje gång en bild eller ett klipp sprids, blir det ett ytterligare övergrepp mot det utsatta barnet.</p>
      <p>– Den här multipliceringen av övergrepp, och spridningen av bilderna, blir traumatiserande för ett utsatt barn varje gång, säger Paula Guillet de Mounthoux. </p>
      <p><b>Cathal Delaney menar att</b> det är ett samhälleligt ansvar att se till att övergreppsbilder inte sprids vidare. Där har bland annat techbolagen som tillhandahåller plattformar ett ansvar. För dem finns en balansgång mellan att värna sina användares integritet, och att värna om offren för övergreppen. </p>
      <p>– Brottsbekämpande myndigheter måste ha möjlighet att få tillgång till information på olika plattformar när ett brott har upptäckts. I dag finns krypterade plattformar där vi inte har den möjligheten. Introducerar man fler sådana plattformar så kommer situationen att förvärras, säger han. </p>
      <figure>
        <img src="https://cached-images.bonnier.news/cms30/UploadedImages/2019/11/25/a18a6078-9fc3-43a1-9d8e-2411df2b7f2a/bigOriginal.jpg?interpolation=lanczos-none&amp;downsize=600:*&amp;output-quality=80&amp;output-format=auto"/>
        <figcaption>
          <cite>Foto: Privat</cite>
        </figcaption>
      </figure>
      <p>Hos Google rapporterar man alla bilder på övergrepp mot barn på sina plattformar, och stänger av användare som sprider sådant material. </p>
      <p>– Vi vill inte ha något material som innehåller sexuella övergrepp på internet. Det är min avdelnings primära mål, säger Abhi Chaudhuri, produktchef som leder Googles strategi för barnsäkerhet.</p>
      <p><b>Google arbetar med AI-teknik </b>som kan identifiera redan visade bilder på övergrepp för att hindra dem från att spridas igen. Man har också tagit fram verktyg för att kunna identifiera bilder som inte synts på plattformen tidigare. </p>
      <p>Eftersom Google är en så stor plattform kan de genom det material de hittar utveckla AI-teknik för att hitta samband mellan bilder och identifiera vilka bilder som visar övergrepp. Något som de försöker dela med mindre bolag och ideella organisationer. </p>
      <p>Samtidigt säger Abhi Chaudhuri att sexuella övergrepp mot barn är ett samhällsproblem, som det krävs flera åtgärder mot. Han hoppas dock att de tekniska framstegen ska göra det lättare att tackla spridningen av material. </p>
      <p>Även Cathal Delaney på Europol är försiktigt positiv. </p>
      <p>– Jag är optimist och vill tro att vi kan använda ny teknologi för att verkligen påverka förövarna. Men att skapa förändring är ett ansvar som hela samhället måste ta. Vi vill göra allt vi kan för att barn inte ska utsättas, säger han. </p>
      <details>
        <summary>Fakta. Europol</summary>
        <p>Europol, Europeiska polisbyrån, är EU:s brottsbekämpande organ och hjälper EU-ländernas rättsvårdande myndigheter .</p>
        <p>Organisationen hjälper till med brottsbekämpande insatser på fältet, är</p>
        <p>ett nav för informationsutbyte om brottslig verksamhet samt ett expertcentrum för brottsbekämpning.</p>
        <p> </p>
        <p>Europol har cirka 100 brottsanalytiker som bistår i de nationella myndigheternas dagliga utredningar.</p>
        <p>Byrån tar också regelbundet fram långsiktiga analyser av brott och terrorism.</p>
        <p>Källa: <a href="https://europa.eu/european-union/about-eu/agencies/europol_sv">europa.eu</a> </p>
      </details>
    </article>
  </body>
</html>