<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/ukrayina_gotova_otrymaty_3_mlrd_borgu_vid_gazpromu_pislya_peremogy_u_stokgolmi_u_vyglyadi_gazu_naftogaz"/>
    <meta property="og:site_name" content="espreso.tv"/>
    <meta property="article:published_time" content="2019-11-25T13:53:00+00:00"/>
    <meta property="og:title" content="Україна готова отримати $3 млрд боргу від Газпрому після перемоги у Стокгольмі у вигляді газу - Нафтогаз"/>
    <meta property="og:description" content="У НАК &quot;Нафтогаз України&quot; готові отримати борг Газпрому за рішеннями Стокгольмського арбітражу, який наразі складає приблизно $3 млрд у вигляді газу, який Газпром може постачати напряму до України"/>
  </head>
  <body>
    <article>
      <h1>Україна готова отримати $3 млрд боргу від Газпрому після перемоги у Стокгольмі у вигляді газу - Нафтогаз</h1>
      <address>
        <time datetime="2019-11-25T13:53:00+00:00">25 Nov 2019, 13:53</time>
      </address>
      <p>У НАК "Нафтогаз України" готові отримати борг Газпрому за рішеннями Стокгольмського арбітражу, який наразі складає приблизно $3 млрд у вигляді газу, який Газпром може постачати напряму до України</p>
      <p>Про це повідомив виконавчий директор Нафтогазу Юрій Вітренко у<a href="https://www.facebook.com/yuriy.vitrenko/posts/10157056910448458"> заяві щодо офіційної відповіді </a>компанії на пропозицію Газпрому щодо продовження транзиту газу до Європи через Україну.</p>
      <p>Зокрема Вітренко зазначив, що Нафтогаз готовий обговорювати з Газпромом лише щодо способу погашення російською компанією заборгованості за рішеннями Стокгольмського арбітражу, а також щодо строків її погашення.</p>
      <p>“Нас влаштовують грошові кошти, але якщо Газпром хоче сплатити цей борг через поставки газу, ми готові розглянути таку пропозицію. Додам, що в арбітражах ми переважно захищаємся від позовів Газпрому, і навіть коли ми подаємо позови з нашого боку, то це позови про компенсацію збитків від дій Газпрому, зокрема через невиконання Газпромом своїх контрактних зобов'язань”, - повідомив Вітренко.</p>
      <p>Він додав, що штрафи, які на Газпром наклав Антимонопольний комітет України ( приблизно $7 млрд), а також розслідування проти Газпрому в антимонопольних органах ЄС не може бути предметом переговорів про транзит.</p>
      <p>“Якщо підсумувати, наразі ми не бачимо легітимних підстав для того, щоб не було укладено новий контракт на транзит газу через Україну за європейськими правилами, і ми висловлюємо свою готовність сумлінно над цим працювати зі свого боку”, - зазначив Вітренко.</p>
      <ul>
        <li>Нагадаємо, транзитний контракт України з російським Газпромом було укладено в 2009 році терміном на 10 років. Після його завершення 31 грудня 2019 року російський монополіст планує максимально скоротити транзит свого газу через територію України.</li>
        <li>Європейська сторона запропонувала модель, відповідно до якої Україна та Росія <a href="https://espreso.tv/news/2019/10/29/yes_zaproponuvav_skhemu_tranzytnogo_dogovoru_mizh_ukrayinoyu_ta_rf_orzhel">підпишуть договір</a> про транспортування газу.</li>
        <li>Раніше повідомлялося, що Газпром запропонував Нафтогазу продовжити чинний контракт на транзит газу або укласти новий терміном на 1 рік, але <a href="https://espreso.tv/news/2019/11/18/vidmovytysya_vid_pretenziy_v_sudakh_gazprom_nadislav_ukrayini_oficiynu_propozyciyu_schodo_tranzytu_gazu_z_umovamy">відмовитися від вимог</a> у міжнародному арбітражі, скасування штрафу від АМКУ та відкликання клопотання до Єврокомісії про розслідування проти російської компанії.</li>
      </ul>
    </article>
  </body>
</html>