<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152932-u-seli-na-volyni-ochilnyk-upc-mp-nafanail-osviatyv-novozbudovanyj-hram-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-25T13:32:00+00:00"/>
    <meta property="og:title" content="У селі на Волині очільник УПЦ (МП) Нафанаїл освятив новозбудований храм. ФОТО"/>
    <meta property="og:description" content="24 листопада в Неділю 23-ю після П’ятидесятниці, архієпископ Волинський і Луцький Нафанаїл освятив храм у селі Олексіївка Камінь-Каширського району."/>
  </head>
  <body>
    <article>
      <h1>У селі на Волині очільник УПЦ (МП) Нафанаїл освятив новозбудований храм. ФОТО</h1>
      <address>
        <time datetime="2019-11-25T13:32:00+00:00">25 Nov 2019, 13:32</time>
      </address>
      <p>24 листопада в Неділю 23-ю після П’ятидесятниці, архієпископ Волинський і Луцький <b>Нафанаїл</b> освятив храм на честь святої рівноапостольної княгині Ольги та звершив божественну літургію у селі Олексіївка Камінь-Каширського благочиння.<br/><br/>Про це йдеться на <a href="https://volyn.church.ua/2019/11/24/arxijepiskop-nafanajil-osvyativ-novozbudovanij-xram-u-seli-oleksijivka-kamin-kashirskogo-blagochinnya/">сайті Волинської єпархвї УПЦ (МП)</a>.<br/><br/>Йому співслужили настоятель місцевого храму протоієрей <b>Богдан Андрійчук</b>, благочинний Камінь-Каширського округу протоієрей <b>Стефан Михалюк</b>, настоятель Свято-Покровського храму Луцька архімандрит <b>Афанасій (Герман)</b>, завідувач канцелярією єпархії архімандрит <b>Паїсій (Хомич)</b> та клірики Волинської єпархії.<br/><br/>На малому вході архієпископ Нафанаїл відзначив високою церковною нагородою настоятеля храму протоієрея Богдана – митрою.<br/><br/>Під час богослужіння владика разом з духовенством й прихожанами піднесли соборну посилену молитву за мир в Україні та за єдність світового Православ’я.<br/><br/>Після завершення літургії керівник Волинською єпархією відзначив благословенними грамотами прихожан, жертводавців та будівельників, за допомогою яких храм вдалося звести за досить короткий час.<br/><br/>Архіпастир наголосив, що будівництво храму є великою справою у справі спасіння, бо ж храм, який зводять люди, буде молитовно оберігати не тільки населений пункт, але й закликатиме своїми дзвонами до молитви ще не одне покоління місцевих жителів.<br/><br/>“Від нині й до кінця земного віку, на кожному богослужінні будуть звучати слова молитви: “Будівничих, жертводавців та всіх православних християн пом’яни Боже у Царстві Твоєму”, і цей подарунок буде найбільшим молитовним даром, навіть після нашого відходу у вічність”, – підсумував архієпископ Нафанаїл.<br/><br/>Своєю чергою, настоятель храму отець Богдан щиро подякував владиці за спільну молитву, звершення чину освячення храму, високі церковні нагороди.</p>
      <figure>
        <img src="http://www.volynpost.com/img/modules/news/1/82/2e660d14327894c69aad6ccacc852821/cb-1.jpg"/>
      </figure>
      <figure>
        <img src="http://www.volynpost.com/img/modules/news/8/d5/2a64b154405e5ec57772bc4d9c85bd58/cb-5.jpg"/>
      </figure>
      <figure>
        <img src="http://www.volynpost.com/img/modules/news/8/d5/2a64b154405e5ec57772bc4d9c85bd58/cb-08.jpg"/>
      </figure>
      <figure>
        <img src="http://www.volynpost.com/img/modules/news/3/f8/6b8bed940d337c4c14bbdfdc73b9ff83/cb-10.jpg"/>
      </figure>
      <figure>
        <img src="http://www.volynpost.com/img/modules/news/3/f8/6b8bed940d337c4c14bbdfdc73b9ff83/cb-13.jpg"/>
      </figure>
      <figure>
        <img src="http://www.volynpost.com/img/modules/news/3/f8/6b8bed940d337c4c14bbdfdc73b9ff83/cb-14.jpg"/>
      </figure>
    </article>
  </body>
</html>