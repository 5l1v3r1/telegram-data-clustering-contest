<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103461/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T13:34:40+00:00"/>
    <meta property="og:title" content="Пограбування дрезденської скарбниці: викрадено три набори з коштовним камінням"/>
    <meta property="og:description" content="Злочинці, які проникли у ніч на понеділок у дрезденську скарбницю “Зелене склепіння”, викрали три набори коштовностей з діамантами та алмазами."/>
  </head>
  <body>
    <article>
      <h1>Пограбування дрезденської скарбниці: викрадено три набори з коштовним камінням</h1>
      <address>
        <time datetime="2019-11-25T13:34:40+00:00">25 Nov 2019, 13:34</time>
      </address>
      <p>Злочинці, які проникли у ніч на понеділок у дрезденську скарбницю "Зелене склепіння", викрали три набори коштовностей з діамантами та алмазами.</p>
      <p>Як повідомляє "Європейська правда" з посиланням на видання <a href="https://www.bild.de/">Bild</a>, про це на пресконференції у понеділок розповіла Маріон Акерман, генеральна директорка державної галереї мистецтв у Дрездені.</p>
      <p>Як випливає зі слів Акерман, зловмисники чітко знали, за чим прийшли. Вони пробрались в історичний зал музею та розбили вітрину, з якої викрали два набори, інкрустовані діамантами, та один – алмазами.</p>
      <figure>
        <img src="https://img.eurointegration.com.ua/images/doc/9/5/956ec3d-bild--1-.12,w-993,q-high,c-0.jpg"/>
        <figcaption>Вітрина до пограбування</figcaption>
      </figure>
      <p>За її словами, вартість викрадених коштовностей складно оцінити, адже вони мають неоціненне історичне значення. Bild раніше повідомляв, що вартість може сягати <b><a href="https://www.eurointegration.com.ua/news/2019/11/25/7103444/">1 млрд</a> </b>євро.</p>
      <p>Також стало відомо, що під час крадіжки служба безпеки музею перебувала всередині, проте не стала втручатись, а діяла за інструкцією, повідомивши поліцію о 4.59 про крадіжку. "Життя людей передусім", - пояснила Акерман дії співробітників.</p>
      <p>О 5.14 поліції стало відомо про підпал Audi на підземній парковці за кілька кілометрів від Дрезденської галереї. Правоохоронці не виключають, що на цьому авто зловмисники втекли, а потім змінили машину.</p>
      <p>Поліція також підтвердила інформацію ЗМІ, що двоє злочинців потрапили на запис камери відеоспостереження.</p>
      <p>Нагадаємо, злочинці проникли до музею з дорогоцінностями перед 5 ранку в понеділок. Вони відключили будівлю від електропостачання і <b><a href="https://www.eurointegration.com.ua/news/2019/11/25/7103444/">потрапили всередину</a></b> через вікно.</p>
      <p>"Зелене склепіння", як вважається, має найбагатшу колекцію художніх коштовностей у Європі. Колишня князівська скарбниця Веттинів зберігає цінності періодів від Ренесансу до класицизму.</p>
      <p>Тут виставлені золото і дорогоцінні камені, порцеляна, твори мистецтва з бурштину і слонової кості, а також вишнева кісточка з вирізьбленими 185 обличчями.</p>
      <related>
        <a href="https://www.eurointegration.com.ua/news/2019/11/25/7103444/"/>
      </related>
    </article>
  </body>
</html>