<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kultur/2019/11/25/gy._nemeth_erzsebet/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:31:00+00:00"/>
    <meta property="og:title" content="A kormánnyal fizettetné ki a Városliget helyreállítását Gy. Németh Erzsébet"/>
    <meta property="og:description" content="A humán és kulturális ügyekért felelős főpolgármester-helyettes a 24-nek beszélt a Liget Projektről, a taóról és Orbánék Várba költözéséről."/>
  </head>
  <body>
    <article>
      <h1>A kormánnyal fizettetné ki a Városliget helyreállítását Gy. Németh Erzsébet</h1>
      <address><time datetime="2019-11-25T13:31:00+00:00">25 Nov 2019, 13:31</time> by <a rel="author" href="https://index.hu/szerzo/sajo_david" target="_blank">Sajó Dávid</a></address>
      <p><a href="https://24.hu/kultura/2019/11/25/gy-nemeth-erzsebet-interju-fovaros-kultura-tao-szinhaz-stadion-tarlos-karacsony/">A 24-nek adott interjút</a> Gy. Németh Erzsébet, a humán és kulturális ügyekért felelős főpolgármester-helyettes, aki reagált a CEU, a Liget Projekt és a színházi tao körüli problémákra is. Az interjúból többek között kiderül, hogy</p>
      <ul>
        <li>Karácsony Gergely főpolgármester arra kéri az összes fővárosi intézményt, hogy alakítsanak ki egy belső eljárási rendet a szexuális zaklatások és más visszaélések kezelésére.</li>
        <li>Nem támogatják a metróállomások <a href="https://index.hu/belfold/budapest/2018/11/19/tarlos_en_kertem_az_aluljarok_ejszakai_lezarasat/">éjszakai lezárását</a>, helyette ebből a pénzből a hajléktalanok helyzetének a megoldását segítenék. Cserébe ha kell, háromszor lesz naponta takarítva a metró.</li>
        <li>Eddig nem pályázati alapon osztotta a pénzt a fideszes városvezetés - ahogy Gy. Németh fogalmaz, pofára osztották -, de ez megváltozik. 130 millió forintra várnak sok helyen úgy, hogy annak előzetesen semmi nyoma.</li>
        <li>Tarlós István egy közgyűlésen az alábbi dumával vette védelmébe Szalay-Bobrovniczky Alexandra főpolgármester-helyettest:</li>
      </ul>
      <blockquote>az előterjesztő főpolgármester-helyetteseknek nem dolguk, hogy minden részletével tisztában legyenek az általuk aláírt papírnak.</blockquote>
      <ul>
        <li>A tao megszüntetésével bajba jutott kisebb színházakat akár úgy segítenék meg, hogy egy kisebb összeggel a főváros támogatja ezeket, majd ehhez befektetői oldalról lehet forrásokat becsatornázni.</li>
        <li>A Budapesti Fesztiválzenekar az eddigi 430 millió helyett 200 milliós támogatást kapott, ami miatt <a href="https://index.hu/kultur/2019/11/18/a_tao_miatt_megszoritasokra_kenyszerul_a_budapesti_fesztivalzenekar/">rengeteg programot le kellett mondaniuk és lemondott az ügyvezető igazgató is</a>. Ennek az ügynek a megoldásán most dolgoznak.</li>
        <li>El kell érni, hogy könnyebb legyen a fővárosi kerekesszékeseknek, például ne csak az első sorban ülhessenek a mozikban.</li>
        <li>A tervezetteken túl biztosan nincs szükség több új épületre a Városligetben, vissza kell állítani a parkot a korábbi állapotába, amire a fideszes városvezetés nem volt képes. És mindezt állami pénzből szeretné.</li>
        <li>Szerinte a Nemzeti Galéria nagyon jó helyen van a Várban, ahogy Orbánék Várba költözését sem támogatja. A múzeumi negyed ötletét nem veti el, de szerinte jobb helye van egy ilyennek valamelyik budapesti rozsdaövezetben, mint tönkretenni miatta a Városligetet.</li>
      </ul>
      <p><i>(Borítókép: </i> <i>Gy. Németh Erzsébet, a humán területekért felelős főpolgármester-helyettes az új összetételű Fővárosi Közgyűlés alakuló ülésén a Városháza dísztermében 2019. november 5-én. - fotó: Balogh Zoltán / MTI)</i></p>
    </article>
  </body>
</html>