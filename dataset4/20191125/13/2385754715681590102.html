<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/599011/giati-to-troodos-einai-sti-fysi-mas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T13:16:00+00:00"/>
    <meta property="og:title" content="Γιατί το Τρόοδος είναι στη Φύση μας;"/>
    <meta property="og:description" content="Όταν πριν από λίγα χρόνια ξεκινούσε το πρόγραμμα «Εθνικό Δασικό Πάρκο Τροόδους: Προώθηση Φυσικών Αξιών και Οικοσυστημικών Υπηρεσιών» (iLIFETROODOS), κανείς..."/>
  </head>
  <body>
    <article>
      <h1>Γιατί το Τρόοδος είναι στη Φύση μας;</h1>
      <address><time datetime="2019-11-25T13:16:00+00:00">25 Nov 2019, 13:16</time> by <a rel="author">Sigmalive</a></address>
      <p>Όταν πριν από λίγα χρόνια ξεκινούσε το πρόγραμμα «Εθνικό Δασικό Πάρκο Τροόδους: Προώθηση Φυσικών Αξιών και Οικοσυστημικών Υπηρεσιών» (iLIFETROODOS), κανείς δεν φανταζόταν πόση δουλειά και σε πόσο μεγάλο βάθος θα μπορούσε να επιτευχθεί σε τόσο σχετικά σύντομο διάστημα.</p>
      <p>Η οροσειρά του Τροόδους είναι ένα μοναδικό σύμπλεγμα γεωτόπων και οικοσυστημάτων, που φιλοξενούν ενδημικά και απειλούμενα είδη χλωρίδας και πανίδας, προκαλώντας έντονο ενδιαφέρον σε εκατοντάδες ειδικούς από όλον τον πλανήτη.</p>
      <p>Το Τρόοδος αποτελείται από ένα μοναδικό γεωλογικό υπόστρωμα όπου φιλοξενείται ο μεγαλύτερος όγκος υψηλών δασών του νησιού, έχοντας έτσι ρόλο ζωτικό για την Κύπρο και τους κατοίκους της.</p>
      <p>Προσφέρει αναρίθμητες οικοσυστημικές υπηρεσίες. Ουσιαστικά, στο Τρόοδος χρωστάμε την πλούσια βιοποικιλότητα, τη ρύθμιση του κλίματος, τις βροχοπτώσεις, τη ρύθμιση των πλημμυρικών φαινομένων και του υδατικού ισοζυγίου του νησιού, τη βελτίωση της ποιότητας του αέρα. Όλα αυτά, πέρα από ότι καθιστούν το σύνολο της χώρας βιώσιμο, προσφέρουν δυνατότητες ποιοτικής αναψυχής, οικοτουρισμού, εκπαίδευσης και έρευνας μεταξύ άλλων.</p>
      <p>Και μόνο αυτά, έτσι όπως τα ψάξαμε, τα ψηλαφίσαμε και τα εκτιμήσαμε μέσα από το iLIFE-TROODOS, αρκούν και περισσεύουν για να κατανοήσουμε όλοι μας πόσο αλληλένδετο με μας είναι το Τρόοδος. Είναι, πραγματικά, στη Φύση μας με τον ίδιο τρόπο που είναι και η αναπνοή μας!</p>
      <p>Φωτογράφος: Ε.Lambrou AFIAP</p>
    </article>
  </body>
</html>