<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/25/ratan-tata-wants-to-find-this-abandoned-dog-a-family.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T13:55:00+00:00"/>
    <meta property="og:title" content="ഉപേക്ഷിക്കപ്പെട്ട നായയ്ക്ക് കുടുംബം കണ്ടെത്താൻ അഭ്യർത്ഥനയുമായി രത്തൻ ടാറ്റ"/>
    <meta property="og:description" content="മുംബൈ ∙ ഉപേക്ഷിക്കപ്പെട്ട ഒരു നായയെ ദത്തെടുക്കാൻ താൽപര്യമുള്ളവരെ തേടി വ്യവസായി രത്തൻ ടാറ്റയുടെ ഇൻസ്റ്റഗ്രാം പോസ്റ്റ്. ഒൻപതു മാസം പ്രായമുള്ള മൈറ.Ratan Tata. Dog.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഉപേക്ഷിക്കപ്പെട്ട നായയ്ക്ക് കുടുംബം കണ്ടെത്താൻ അഭ്യർത്ഥനയുമായി രത്തൻ ടാറ്റ</h1>
      <address><time datetime="2019-11-25T13:55:00+00:00">25 Nov 2019, 13:55</time> by <a rel="author">മനോരമ ലേഖകൻ</a></address>
      <p> മുംബൈ ∙ ഉപേക്ഷിക്കപ്പെട്ട ഒരു നായയെ ദത്തെടുക്കാൻ താൽപര്യമുള്ളവരെ തേടി വ്യവസായി രത്തൻ ടാറ്റയുടെ ഇൻസ്റ്റഗ്രാം പോസ്റ്റ്. ഒൻപതു മാസം പ്രായമുള്ള മൈറ എന്നു പേരുള്ള ലാബ്രഡോറിന്റെ രണ്ടു ചിത്രങ്ങളും അദ്ദേഹം പങ്കുവച്ചിട്ടുണ്ട്. ഇൻസ്റ്റഗ്രാമിൽ തന്നെ പിന്തുടരുന്നവരോട്, മൈറയ്ക്കായി ഒരു കുടുംബത്തെ കണ്ടെത്താൻ അദ്ദേഹം അഭ്യർഥിച്ചു. </p>
      <p>‘കുടുംബങ്ങൾ ഉപേക്ഷിക്കുന്ന വളർത്തുമൃഗങ്ങളെ ഓർത്ത് എന്റെ ഹൃദയം തകരുന്നു. ഉപേക്ഷിക്കപ്പെട്ടിട്ടും, ഒൻപത് മാസം പ്രായമുള്ള മൈറയുടെ കണ്ണുകളിൽ നിഷ്കളങ്കതയാണ്. അവളെ വളർത്താൻ ഒരു കുടുംബത്തെ കണ്ടെത്താൻ ഞാൻ നിങ്ങളുടെ സഹായം തേടുന്നു’– അദ്ദേഹം എഴുതി. </p>
      <figure>
        <embed-post data-src="https://www.instagram.com/p/B5PI3zhHS3c" data-service="Instagram"/>
      </figure>
      <p>മൈറയെ സ്വീകരിക്കാൻ താൽപര്യമുള്ള ആളുകൾക്കായി പൂരിപ്പിക്കാൻ ഒരു ഫോമിന്റെ ലിങ്കും പോസ്റ്റിനൊപ്പം ചേർത്തിട്ടുണ്ട്. ടാറ്റയുടെ ശ്രദ്ധ നേടാനായി മൈറയെ സ്വീകരിക്കാൻ ശ്രമിക്കരുതെന്നു ഫോമിൽ പറയുന്നു. മൈറയെ കുടുംബത്തോടൊപ്പം സംരക്ഷിക്കണമെന്നും ദത്തെടുത്തതിനുശേഷം പുനരധിവാസ കേന്ദ്രത്തിലോ ഫാം ഹൗസിലോ വിടരുതെന്നും ആവശ്യപ്പെടുന്നുണ്ട്.</p>
      <p>നായകളോടുള്ള രത്തൻ ടാറ്റയുടെ പ്രിയം പ്രസിദ്ധമാണ്. വീട്ടിൽ രണ്ടു നായകളെ വളർത്തുന്നുണ്ടെന്ന് അദ്ദേഹം പറഞ്ഞിരുന്നു. വളർത്തുനായ ടിറ്റോയുടെ ജന്മദിനത്തിൽ അതിനെപ്പറ്റി ഹൃദയംഗമമായ ഒരു കുറിപ്പ് രത്തൻ ടാറ്റ പങ്കുവച്ചിരുന്നു. 2018 ൽ ടാറ്റ അവരുടെ ആഗോള ആസ്ഥാനമായ ബോംബെ ഹൗസ് വീണ്ടും തുറന്നപ്പോൾ, തെരുവുനായകൾക്കായി ഒരു അഭയകേന്ദ്രവും സ്ഥാപിച്ചിരുന്നു.</p>
      <p><b>English Summay:</b> Ratan Tata Wants To Find This Abandoned Dog A Family</p>
    </article>
  </body>
</html>