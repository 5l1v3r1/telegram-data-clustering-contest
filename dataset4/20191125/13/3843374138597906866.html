<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/citi/25112019-pasaules_cempionata_standartdejas_jaunies"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T13:30:00+00:00"/>
    <meta property="og:title" content="Te ir darbs! Pievienojies Sportacentrs.com komandai!"/>
    <meta property="og:description" content="Pēc gada pārtraukuma Latviju pusfinālā pasaules čempionātā jauniešiem (16-18 g.) Standartdejās (ST) ieveduši Andrejs Griņēvičs un Kornēlija Dobrovoļskite, kuri pagājušajā nedēļas nogalē Timišiorā (Rumānija) 71 pāra konkurencē ieguva 11.vietu. Veiksmīgs starts izdevās arī rīdziniekiem Robertam Andersonam un Katrīnai Maksimovai, kuri sasniedza ceturtdaļfinālu un ierindojās 23.vietā. Tikmēr unikālu panākumu – trešais pasaules čempionu tituls šogad – sasniedza Vladislavs Untu un Poļina Barišņikova no Moldovas."/>
  </head>
  <body>
    <article>
      <h1>Te ir darbs! Pievienojies Sportacentrs.com komandai!</h1>
      <address>
        <time datetime="2019-11-25T13:30:00+00:00">25 Nov 2019, 13:30</time>
      </address>
      <p>Pēc gada pārtraukuma Latviju pusfinālā pasaules čempionātā jauniešiem (16-18 g.) Standartdejās (ST) ieveduši Andrejs Griņēvičs un Kornēlija Dobrovoļskite, kuri pagājušajā nedēļas nogalē Timišiorā (Rumānija) 71 pāra konkurencē ieguva 11.vietu. Veiksmīgs starts izdevās arī rīdziniekiem Robertam Andersonam un Katrīnai Maksimovai, kuri sasniedza ceturtdaļfinālu un ierindojās 23.vietā. Tikmēr unikālu panākumu – trešais pasaules čempionu tituls šogad – sasniedza Vladislavs Untu un Poļina Barišņikova no Moldovas.</p>
      <p>Ja pirms nedēļas pasaules čempionātā jauniešiem Latīņamerikas dejās Latvijas pāriem neizdevās veiksmīgs starts, un ceturtdaļfināls gāja secen, tad ST deju pāri no SDK “Dzintars” uzrādīja daudz labākus rezultātus un sagādāja pozitīvas emocijas. Par prieku Latvijas līdzjutējiem šajā nedēļas nogalē Latvija bija pārstāvēta ceturtdaļfinālā, turklāt ar abiem pāriem, bet rīdziniekam Andrejam Griņēvičam un Kornēlijai Dobrovoļskitei izdevās iekļūt pat pusfinālā.</p>
      <p>Griņēvičs ar Dobrovoļskiti pirms mēneša notikušajā Eiropas čempionātā ar dalītu 14.-16.vietu ierindojās tieši aiz pusfināla, uz kura sasniegšanu viņi tēmēja arī pasaules čempionātā. Pirmās divas kārtas Andrejs ar Kornēliju pārvarēja ļoti viegli, taču ceturtdaļfināls Latvijas vicečempioniem neiesākās cerīgi, jo pirmajā dejā Lēnajā valsī tika nopelnīts tikai viens punkts no deviņiem. Par laimi turpinājums izvērtās krietni veiksmīgāks ar bagātīgāku punktu ražu nākamajās četrās dejās – Tango un Lēnajā Fokstrotā pieci punkti, Vīnes valsī trīs, bet Kvikstepā četri punkti. Tas kopā deva 18 punktus no 45, par vienu punktu apsteidzot divus Eiropas čempionāta pusfinālistus – ukraiņus un Azerbaidžānu pārstāvošos krievus. Lai arī kā noslēdzošie divpadsmitie, tomēr cerēto pusfinālu mūsu pāris ļoti spraigā cīņā sasniedza. Turpinājumā Andrejam un Kornēlijai izdevās pārspēt vēl vienu Eiropas čempionāta pusfināla pāri un iegūt 11.vietu. Griņēvičs/Dobrovoļskite Eiropas čempionātā 10 dejās izcīnīja 7.vietu, bet pasaules čempionātos pusfinālā abi dejoja pirmo reizi.</p>
      <p>Tāpat kā kluba biedri arī Roberts Andersons un Katrīna Maksimova pasaules čempionātā spēja sasniegt par vienu kārtu augstāk nekā Eiropas čempionātā, kur SDK “Dzintars” pāris ierindojās dalītā 25.-27.vietā. Roberts un Katrīna ļoti pārliecinoši iekļuva ceturtdaļfinālā, kur līdzvērtīgā cīņā ar vairākiem pāriem uzrādīja 23.rezultātu. Tas abiem bija pirmais kopīgais ceturtdaļfināls pasaules čempionātos. Tikmēr Roberts ar iepriekšējo partneri Jekaterinu Rasimjonku bija dejojis ceturtdaļfinālā un arī pusfinālā junioru konkurencē.</p>
      <p>Par uzvaru ļoti sīvi cīnījās tie paši trīs pāri, kas Eiropas čempionātā. Lai arī no tiesnešiem visvairāk pirmās vietas saņēma Sebastians Zikoane/Anca Copos no Rumānijas un Ivans Rešetņikovs/Jeļizaveta Harinova no Krievijas, tomēr uzvaru svinēja Vladislavs Untu un Poļina Barišnikova, kuri ieguva pirmās vietas četrās dejās. Līdz ar to moldāvi uzvarēja visās trijās deju programmās – ST dejās, Latīņamerikas dejās un 10 dejās, atkārtojot ukraiņu Oleksandra Prišažņuka/Marijas Antonovas veikumu 1999.gadā un krievu Vladislava Koļesņikova/Annas Isakovičas panākumu 2015.gadā. Tango dejā pirmo vietu ieguvušie rumāņi vēlreiz izcīnīja sudraba medaļas, bet atkal bronza tika krieviem. Tikpat līdzīgā cīņā par 4.-6.vietu, apsteidzot Moldovas un Krievijas otros pārus, 4.vietu izcīnīja lietuvieši Karolis Burneikis Izabele Šekaite.</p>
      <p>Nākamo sestdien, 30.novembrī, Lietuvas galvaspilsētā notiks pasaules čempionāts Standartdejās pieaugušajiem, kur abiem Latvijas pāriem ir labas izredzes iekļūt desmitniekā. Savukārt junioriem (14-15 g.) pasaules čempionāts ST dejās norisināsies 14.decembrī Rīgā Starptautiskā sporta deju festivāla ”Baltic Grand Prix” ietvaros.</p>
    </article>
  </body>
</html>