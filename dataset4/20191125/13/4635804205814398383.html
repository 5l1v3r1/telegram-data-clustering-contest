<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/garip-tesla-cybertruck-tasariminin-arkasindaki-surpriz-neden/"/>
    <meta property="og:site_name" content="LOG"/>
    <meta property="article:published_time" content="2019-11-25T13:00:59+00:00"/>
    <meta property="og:title" content="“Garip” Tesla Cybertruck tasarımının arkasındaki sürpriz neden"/>
    <meta property="og:description" content="Tüm dünyanın hazırlanan meme'ler sayesinde gündeminden düşmeyen elektrikli pickup Tesla Cybertruck neden &quot;garip&quot; görünüyor? İşte cevabı;"/>
  </head>
  <body>
    <article>
      <h1>“Garip” Tesla Cybertruck tasarımının arkasındaki sürpriz neden</h1>
      <address><time datetime="2019-11-25T13:00:59+00:00">25 Nov 2019, 13:00</time> by <a rel="author">Can TUNÇER</a></address>
      <slideshow>
        <figure>
          <img src="https://www.log.com.tr/wp-content/uploads/2019/11/tesla-cybertruck-in-garip-tasariminin-arkasindaki-surpriz-neden-1.jpg"/>
        </figure>
        <figure>
          <img src="https://www.log.com.tr/wp-content/uploads/2019/11/tesla-cybertruck-in-garip-tasariminin-arkasindaki-surpriz-neden-2.jpg"/>
        </figure>
        <figure>
          <img src="https://www.log.com.tr/wp-content/uploads/2019/11/tesla-cybertruck-in-garip-tasariminin-arkasindaki-surpriz-neden-3.jpg"/>
        </figure>
      </slideshow>
      <p>Tüm dünyanın hazırlanan meme’ler sayesinde gündeminden düşmeyen elektrikli pickup <b>Tesla Cybertruck</b> neden “garip” görünüyor? İşte <a href="https://ww.electrek.co/2019/11/24/teslas-cybertruck-looks-weird-because-otherwise-it-would-break-the-machines-to-make-it/">cevabı</a>;</p>
      <p>Elon Musk’ın paylaşımına göre şimdiye kadar <b>200 bin</b> “rezervasyon” almayı başaran <b>Tesla Cybertruck</b>, tasarımıyla genel olarak hiç beğenilmedi. Aşırı köşeli yapının kullanıldığı araç, bu açıdan bekleyenlerinin büyük bölümünü hayal kırıklığına uğrattı. Ancak bu tasarımı şirketin baş tasarımcısı <b>Franz von Holzhausen</b>‘dan çok “mevcut teknolojiler” ve “sağlamlık” odağında ortaya çıkmış gibi görünüyor.<b> Cybertruck, </b>açıklandığı kadarıyla <b>ultra sert 30x çelik bir gövdeye</b> sahip. Biliyorsunuz standart otomobillerdeki dış gövde daha çok görsellik ve aerodinamik hesaplamalara göre hava akışını yönlendirmek için kullanılıyor. Çıkan birçok araçta dış gövdenin genel sağlamlığa etkisi bulunmuyor. <b>Cybertruck </b>ise bütün gövdeyi sağlamlığa odaklıyor. Bu yüzden dışı da çelik olan ve balyoz darbelerine dahi dayanabilen elektrikli pickup, bu yapıyı sağlamak adına bu şekilde “düzlemsel” tasarlanmış.</p>
      <p>Musk’a göre <b>ultra sert 30x çelik </b>mevcut baskı / pres makineleri ile şekillendirilemiyor. Bu malzemenin makineleri “kırdığını” belirten Musk, bu yüzden böyle bir tasarımın tercih edildiğini aktarıyor. Kurşun geçirmez (9 mm) olduğu da aktarılan gövdenin, <b>ultra sert 30x çelik </b>ile yuvarlak hatlı tasarlanabilmesi için <b>yeni üretim makinelerine ihtiyaç duyulduğu</b> aktarılıyor. Tesla da bunun yerine “<i>tasarımı makinelere uyumlu hale getirmiş</i>” gibi görünüyor. Bu tasarımın aracı bükülmeye karşı çok dayanıklı kıldığı söylenirken, <b>Tesla Cybertruck</b> adeta “tank gibi” gövdesiyle yıllarca görev yapabilecek izlenimi oluşturuyor.</p>
      <h3>Tesla Cybertruck için kısa bir teknik özellik özeti yaparsak</h3>
      <p>Aracın tek motor arkadan itiş, çift motor dört çeker ve üç motor dört çeker olmak üzere üç farklı versiyonu bulunuyor. Elektrikli pickup en güçlü versiyonu ile <b>0’dan 100 km/s hıza 2,9 saniyede</b> çıkabiliyor ve <b>6,3 ton gibi oldukça yüksek bir çekme gücü sunuyor</b>. Araçta pil konusunda da üç farklı paket sunuluyor. Bu pil paketleri <b>400 km, 480 km </b>ve en üstte tam<b> 800 km</b> menzil getiriyor.<b> Cybertruck, </b>39.900 dolarlık bir başlangıç fiyatına sahip. Diğer versiyonlar ise <b>49.900 dolar </b>ve<b> 69.900 dolarlık</b> fiyatlara sahip.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/tesla-cybertruck-in-kirilmaz-denilen-camlari-kirildi-iste-o-anlar-video/"/>
      </related>
    </article>
  </body>
</html>