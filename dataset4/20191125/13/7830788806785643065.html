<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/hudba/matej-ruppert-nazpival-love-song-k-filmu-zenska-na-vrcholu_535578.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="Matěj Ruppert nazpíval love song k filmu Ženská na vrcholu"/>
    <meta property="og:description" content="Už třetí týden se v kinech promítá zimní romantická komedie Ženská na vrcholu v hlavní roli s Annou Polívkovou, Martinem Dejdarem a Markem Němcem. Snímek..."/>
  </head>
  <body>
    <article>
      <h1>Matěj Ruppert nazpíval love song k filmu Ženská na vrcholu</h1>
      <address><time datetime="2019-11-25T13:36:00+00:00">25 Nov 2019, 13:36</time> by <a rel="author" href="https://www.tyden.cz/autori-tydne/red/" target="_blank">- red -</a></address>
      <p>
        <b>Už třetí týden se v kinech promítá zimní romantická komedie <i>Ženská na vrcholu</i> v hlavní roli s Annou Polívkovou, Martinem Dejdarem a Markem Němcem. Snímek režisérky Lenky Kny ze zasněženého horského prostředí aktuálně vidělo přes 133 975 tisíc diváků. Ty mohly potěšit zamilované songy a filmová hudba renomovaného muzikanta a skladatele Michala Pavlíčka.</b>
      </p>
      <p>Ústřední píseň <i>Tohle není pláč</i> nazpívala dvojice Bára Basiková - Kamil Střihavka, tvůrci filmu by ale rádi upozornili i na jeho další písničku, love song <i>Rusty Soul</i>, kterou nazpíval Matěj Ruppert. "S Michalem už jsem párkrát spolupracoval a vždycky je to pro mě svátek. Je to totiž jeden z mých absolutních hudebních hrdinů," svěřil se zpěvák skupiny Monkey Business, který už má ve svém portfoliu filmových písní víc. "Hodně na nich spolupracuju třeba s Mirkem Chyškou nebo s mým bratrem Romanem Holým," řekl Ruppert s tím, že je mu blízké i prostředí, ve kterém se snímek odehrává. "Na hory jezdím často a rád lyžovat, sáňkovat, bobovat i milovat," vysvětlil s úsměvem. Ženskou na vrcholu sice ještě neviděl, ale do kina určitě zajde. "Na film samozřejmě s manželkou vyrazíme. Jestli si to ovšem manželka zaslouží," dodal.</p>
      <figure>
        <img src="https://www.tyden.cz/obrazek/201911/5ddbb19fedb7a/gggg-5ddbb2254b4b8_275x388.jpg"/>
      </figure>
      <p>Michal Pavlíček si vybírá ke spolupráci hlavně své blízké. "Rád pracuji s lidmi, které mám rád. Dobře je znám, znám jejich výraz, jejich barvu hlasu..." odpověděl skladatel na otázku, proč právě Matěj Ruppert nebo dvojice Basiková - Střihavka. "Ve filmu mi nazpívala skvěle jednu písničku v angličtině dokonce i mladá zpěvačka Milly Honsová," dodal muzikant, který byl například nominován na Českého lva za filmovou hudbu k snímku <i>Odcházení</i>.</p>
      <p>"Po přečtení scénáře o tom přemýšlím, časem se mi zrodí v hlavě nějaká představu o muzice, nápady, jak na to jít. Začnu na tom pozvolna pracovat. Skládám si do šuplíku různé motivy, atmosféry, nálady, a teprve když vidím první obrázky a pak sestřih, začnu témata konkretizovat. Některá sednou, některá hodím do koše, některá udělám úplně jinak. Je to vždycky tvůrčí hledání. Všechno závisí na režisérovi a producentovi, jestli ta cesta, kterou jste se vydal, je v souladu s jejich představou. Pak začínám šít a upravovat motivy na míru. Je to určitý proces, než dojde k souznění a než vznikne definitivní tvář hudby," vysvětlil Pavlíček proces vzniku filmové hudby.</p>
      <figure>
        <iframe src="https://www.youtube.com/embed/tCLGIgjEV2k" width="520" height="315" data-service="Youtube" scrolling="no"/>
      </figure>
    </article>
  </body>
</html>