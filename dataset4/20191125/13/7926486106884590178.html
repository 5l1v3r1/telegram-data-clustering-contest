<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013467/%D8%A7%D8%B2-%D8%AA%D8%B5%D9%85%DB%8C%D9%85-%D8%AE%D9%86%D8%AF%D9%87-%D8%AF%D8%A7%D8%B1-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AC%D9%87%D8%A7%D9%86%DB%8C-%D8%B4%D9%88%DA%A9%D9%87-%D8%B4%D8%AF%DB%8C%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T13:01:06+00:00"/>
    <meta property="og:title" content="از تصمیم خنده دار فدراسیون جهانی شوکه شدیم"/>
    <meta property="og:description" content="مدیر کل امور مشترک فدراسیون های ورزشی گفت: لغو شدن مسابقات جام جهانی کشتی فرنگی بیشتر شبیه یک توطئه علیه ورزش کشور است."/>
  </head>
  <body>
    <article>
      <h1>از تصمیم خنده دار فدراسیون جهانی شوکه شدیم</h1>
      <h2>اسبقیان:</h2>
      <address>
        <time datetime="2019-11-25T13:01:06+00:00">25 Nov 2019, 13:01</time>
      </address>
      <p>
        <i>مدیر کل امور مشترک فدراسیون های ورزشی گفت: لغو شدن مسابقات جام جهانی کشتی فرنگی بیشتر شبیه یک توطئه علیه ورزش کشور است.</i>
      </p>
      <p>به گزارش مشرق، <b>سیدمحمدشروین اسبقیان </b>در گفتگو با پایگاه خبری وزارت ورزش و جوانان اظهار داشت: در سال های گذشته و امسال رویدادهای بین المللی ورزشی مهمی را در اوج امنیت و اقتدار و بدون کوچکترین مشکلی برگزار کردیم.</p>
      <blockquote>بیشتر بخوانید:<br/><a href="https://www.mashreghnews.ir/news/1013368/%D8%B1%D9%86%DA%AF%D8%B1%D8%B2-%D8%AA%D9%85%D8%A7%DB%8C%D9%84%DB%8C-%D8%A8%D9%87-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D9%86%D8%AF%D8%A7%D8%B4%D8%AA%DB%8C%D9%85">رنگرز: تمایلی به برگزاری جام‌جهانی نداشتیم</a></blockquote>
      <p>مدیرکل امور مشترک فدراسیون های ورزشی ادامه داد: نماینده <b>فدراسیون جهانی کشتی</b> دو روز است که میهمان فدراسیون کشتی ایران بوده و تمامی موارد امنیتی و سایر امور مربوط به برگزاری مسابقات را تایید کرده است. همه پیش بینی ها انجام شده و حتی دوربین های صدا و سیما در محل مستقر شده است. در چنین شرایطی از تصمیم خنده دار فدراسیون جهانی شوکه شدیم. </p>
      <p>وی افزود: البته به نظر می رسد این تصمیم بیشتر شبیه یک توطئه علیه کشور و نظام است و جنبه ورزشی ندارد. رییس فدراسیون کشتی پیگیر این موضوع است و شخص وزیر ورزش و جوانان و کمیته ملی المپیک ضمن انجام پیگیری ها اعتراض خود را به این موضوع اعلام کرده اند. </p>
      <p>اسبقیان عنوان کرد: امسال مسابقات دوچرخه سواری تور آذربایجان را در نقطه صفر مرزی در اوج امنیت و اقتدار برگزار کردیم. مسابقات کبدی جوانان جهان در کیش برگزار شد و هم اکنون جام جهانی شمشیربازی را در تهران داریم. برگزاری این همه رویداد بین المللی بدون کوچکترین مشکلی کاملا نشان می دهد که به تعویق انداختن مسابقات جام جهانی کشتی در ایران هیچ توجیه منطقی ندارد.</p>
      <p>
        <b>*مدیرکل دفتر بین الملل وزارت ورزش: رایزنی های لازم را برای بازگرداندن این تصمیم غیرمنطقی آغاز کردیم</b>
      </p>
      <p>فرشید طهماسبی هم لغو میزبانی ایران در رقابت های جام جهانی کشتی فرنگی را غیر منطقی عنوان کرد و گفت: میزبانی شایسته  ایران در رویدادهای مختلف بین المللی به منصه ظهور رسیده است و بالاترین امنیت در کشور ما وجود دارد. لغو میزبانی نیز به هیچ وجه منطقی به نظر نمی رسد به همین دلیل پیگیری لازم برای لغو این تصمیم انجام خواهد شد.</p>
      <p>وی ادامه داد: البته این لغو هنوز قطعی نیست و در حد یک ایمیل بوده است. ما رایزنی ها را آغاز کردیم تا با مستندات کافی  میزبانی ایران در رقابتهای جام جهانی کشتی فرنگی را بازگردانیم.</p>
      <p>مدیرکل دفتر بین الملل وزارت ورزش و جوانان عنوان کرد: ایران همیشه بهترین میزبانی ها را داشته است و قطعا این تصمیم هم منطقی نیست و در صدد بازگرداندن آن هستیم.</p>
    </article>
  </body>
</html>