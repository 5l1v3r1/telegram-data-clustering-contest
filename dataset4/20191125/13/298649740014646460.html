<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/25/leonardo-e-sofia-i-nomi-pi%c3%b9-gettonati-e-francesco-perde-lo-storico-primato-top10_20191125_141140/"/>
    <meta property="og:site_name" content="Askanews"/>
    <meta property="article:published_time" content="2019-11-25T13:11:40+00:00"/>
    <meta property="og:title" content="Leonardo e Sofia i nomi più gettonati (e Francesco perde lo storico primato)"/>
    <meta property="og:description" content="Roma, 25 nov. (askanews) – Leonardo e Sofia sono i nomi più gettonati per i neonati. A livello nazionale, il nome Francesco perde il suo storico primato che lo ha visto come nome più scelto dal 2001. Nel 2018, passando in seconda posizione, Francesco è “spodestato” dal nome Leonardo. In terza posizione, stabile, è ancora […]"/>
  </head>
  <body>
    <article>
      <h1>Leonardo e Sofia i nomi più gettonati (e Francesco perde lo storico primato)</h1>
      <h2>Invariata invece la graduatoria femminile</h2>
      <address>
        <time datetime="2019-11-25T13:11:40+00:00">25 Nov 2019, 13:11</time>
      </address>
      <figure>
        <img src="http://www.askanews.it/wp-content/uploads/2019/11/20191125_141133_23263E96.jpg"/>
      </figure>
      <p>Roma, 25 nov. (askanews) – Leonardo e Sofia sono i nomi più gettonati per i neonati. A livello nazionale, il nome Francesco perde il suo storico primato che lo ha visto come nome più scelto dal 2001. Nel 2018, passando in seconda posizione, Francesco è “spodestato” dal nome Leonardo. In terza posizione, stabile, è ancora Alessandro. E’ quanto emerge da un report dell’Istat.</p>
      <p>Come lo scorso anno rimane invariata la graduatoria dei primi tre nomi femminili: Sofia, Giulia e Aurora. Nonostante ci siano quasi 29 mila nomi diversi per i maschi e oltre 27 mila per le femmine (includendo sia i nomi semplici sia quelli composti), la distribuzione del numero di bambini secondo il nome rivela un’elevata concentrazione intorno ai primi 30 in ordine di frequenza, che complessivamente coprono quasi il 45% di tutti i nomi attribuiti ai bambini e oltre il 38% di quelli delle bambine.</p>
      <p>Leonardo raggiunge il primato in ben 14 regioni: tutte quelle del Centro-nord (ad eccezione della provincia autonoma di Bolzano dove primeggia il nome Elias) oltre che in Abruzzo e in Sardegna. A livello regionale, il nome Francesco si posiziona al primo posto soltanto in quattro regioni italiane, tutte del Mezzogiorno (Molise, Puglia, Basilicata e Calabria). Alessandro, invece, terzo posto a livello nazionale, non è primo in alcuna regione. Giuseppe continua a primeggiare in Sicilia e Antonio in Campania.</p>
      <p>Per le bambine, ad eccezione della Provincia Autonoma di Bolzano, dove primeggia il nome Emma, in tutte le realtà locali si ritrovano gli stessi tre nomi del podio nazionale. Sofia si conferma al primo posto in dieci regioni del Centro-nord, in Basilicata (a pari merito con Giulia) e in Calabria. Aurora, stabile al terzo posto in classifica rispetto allo scorso anno, primeggia nelle Marche e in quattro regioni del Mezzogiorno (Abruzzo, Molise, Campania e Sardegna). Il nome Giulia, anch’esso stabile al secondo posto, torna in cima alla classifica nel Lazio, in Puglia e in Sicilia.</p>
      <p>Mlp/Int5</p>
    </article>
  </body>
</html>