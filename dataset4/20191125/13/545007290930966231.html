<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/vanzari-record-pentru-concertul-extraordinar-de-craciun-al-corului-madrigal/"/>
    <meta property="og:site_name" content="Europa FM"/>
    <meta property="article:published_time" content="2019-11-25T13:13:44+00:00"/>
    <meta property="og:title" content="Vânzări record pentru Concertul Extraordinar de Crăciun al Corului Madrigal"/>
    <meta property="og:description" content="Entuziasmul publicului pentru Concertul Extraordinar de Crăciun al Corului Național de Cameră „Madrigal-Marin Constantin” crește de la an la an și este o tradiție care a împlinit deja jumătate de secol. În doar cinci zile de la punerea în vânzare a biletelor pentru cel de-al doilea concert suplimentat la cererea publicului, biletele au fost epuizate."/>
  </head>
  <body>
    <article>
      <h1>Vânzări record pentru Concertul Extraordinar de Crăciun al Corului Madrigal</h1>
      <address>
        <time datetime="2019-11-25T13:13:44+00:00">25 Nov 2019, 13:13</time>
      </address>
      <p>Entuziasmul publicului pentru <b>Concertul Extraordinar de Crăciun al Corului Național de Cameră „Madrigal-Marin Constantin”</b> crește de la an la an și este o tradiție care a împlinit deja jumătate de secol. În doar cinci zile de la punerea în vânzare a biletelor pentru cel de-al doilea concert suplimentat la cererea publicului, biletele au fost epuizate.</p>
      <p>Peste 1.600 de spectatori și-au asigurat un loc în superba sală a Ateneului Român pentru cele trei concerte pe care <b>Corul Național de Cameră „Madrigal-Marin Constantin”</b> le va susține în zilele de 7, 8 și 10 decembrie. Biletele pentru ultimul spectacol sunt disponibile în rețeaua bilete.ro.</p>
      <p>Timp de trei zile, începând cu ora 19:00, <b>Corul Madrigal</b> va transforma <b>Ateneul Român</b> în edificiul simbol al celei mai îndrăgite perioade ale anului – sărbătorile de iarnă. Va fi pus în scenă un magic spectacol sonor, care își propune să transpună spectatorii în spațiul de poveste al colindului autentic.</p>
      <p>„Este o onoare și o mare responsabilitate artistică pentru noi să ducem mai departe această splendidă tradiție a Concertului Extraordinar de Crăciun, să oferim românilor spiritul acestei sărbători, emoția colindelor și bucuria de a fi împreună. Și anul acesta, sute de copii din <b>Programul Național Cantus Mundi</b> vor aduce publicului vestea nașterii Domnului alături de mentorii lor din Corul Madrigal, completând cu inocența și talentul lor un eveniment pe care ni-l dorim și de această dată remarcabil.”– Emil Pantelimon, managerul Corului Național de Cameră „Madrigal – Marin Constantin</p>
      <p>Publicul va fi condus într-un basm muzical în care se vor regăsi unele dintre cele mai serafice partituri specifice sărbătorii Nașterii Domnului. Anna Ungureanu și Cezar Verlan, dirijorul secund al renumitului ansamblu – care va dirija concertul de pe 10 decembrie – au realizat o selecție repertorială inedită, care include lucrări clasice românești, de inspirație folclorică și religioasă dar și pagini muzicale internaționale, din registrul modern, care nu au fost interpretate până acum de un alt ansamblu coral românesc.</p>
      <p>Ca și în ultimii patru ani, <b>Corul Madrigal</b> va propune o nouă versiune a uneia dintre cele mai cunoscute colinde din lume, Jingle Bells.</p>
      <p>Fiecare concert se va încheia alături de sute de copii și tineri din <b>Programul Național Cantus Mundi</b>, care vor urca pe emblematica scenă a Ateneului Român, alături de mentorii lor, membrii Corului Madrigal, oferind o experiență artistică unică.</p>
    </article>
  </body>
</html>