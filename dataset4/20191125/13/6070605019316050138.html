<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Uber-perd-llicencia-operar-Londres_0_2350565013.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T13:12:52+00:00"/>
    <meta property="og:title" content="Uber torna a perdre la llicència per operar a Londres"/>
    <meta property="og:description" content="L'autoritat del transport de la ciutat adopta la decisió per l'existència de xofers pirates"/>
  </head>
  <body>
    <article>
      <h1>Uber torna a perdre la llicència per operar a Londres</h1>
      <h2>L'autoritat del transport de la ciutat adopta la decisió per l'existència de xofers pirates</h2>
      <address>
        <time datetime="2019-11-25T13:12:52+00:00">25 Nov 2019, 13:12</time>
      </address>
      <p>Uber, la companyia de transport precontractat a través de la popular aplicació de telèfon mòbil, ha tornat a perdre aquest matí la seva llicència per operar el servei a Londres. Transport for London (TfL), l'ens que regula tota la mobilitat pública i privada de la capital britànica, ha anunciat la decisió després que s'hagin identificat "diverses infraccions que posaven els passatgers i la seva seguretat en perill".</p>
      <p>Transport for London admet que encara que en els últims dos anys Uber ha intentat minimitzar els problemes detectats arran de diverses denúncies, de moment "no té la confiança que mancances similars no es repeteixin en el futur". </p>
      <p>Un dels principals problemes detectats ara per l'autoritat reguladora són les més de 14.000 substitucions de la identitat dels conductors d'Uber que s'han produït recentment. Xofers no autoritzats o suspesos, i per tant que no superaven els estàndards de seguretat o que estaven sancionats per no complir-los, <i>hackejaven</i> el perfil de comptes de conductors legals amb les seves fotografies, o n'obrien de noves, perquè el client no sospités del frau i cregués que agafava un servei oficial de l'aplicació. D'acord amb TfL, aquest fet ha posat "potencialment" els passatgers en perill. </p>
      <figure>
        <iframe data-src="https://twitter.com/UberUK/status/1198924424088604672?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En un comunicat, Uber assegura que en els últims dos anys ha modificat "fonamentalment" el seu negoci, "marcant l'estàndard de seguretat en el sector". "La decisió de TfL sobre la nostra llicència de Londres és incorrecta i la recorrerem. Uber continuarà funcionant amb normalitat." La companyia té 21 dies per presentar recurs contra la decisió, i mentre no hi hagi una decisió en ferm, TfL admet que els vehicles de l'aplicació podran continuar circulant per la capital britànica. </p>
      <p>
        <b>Cronologia d'un conflicte etern</b>
      </p>
      <p>El setembre del 2017 Uber ja va perdre per primer cop la llicència que tenia per operar a Londres. La companyia, com torna a passar ara, va recórrer i la revisió del cas es va fer al llarg de l'any passat. Durant aquest temps un jutge li va donar <a href="https://www.ara.cat/economia/plataforma-guanya-quinze-Londres-provisional_0_2040995934.html"> 15 mesos de pròrroga</a> , que són els que ara s'han complert, més una extensió de dos mesos més que TfL va concedir al setembre, i que van acabar ahir, diumenge.</p>
      <figure>
        <img src="https://www.ara.cat/2019/01/26/economia/Europa-laberint-legal-negoci-Uber_2168793407_59976814_117x66.png"/>
      </figure>
      <p>
        <a href="https://www.ara.cat/economia/Europa-laberint-legal-negoci-Uber_0_2169383083.html">Europa, un laberint legal per al negoci d’Uber</a>
      </p>
      <p>El director regional d'Uber per a l'Europa del nord i de l'est, Jamie Heywood, es mostrava crític ahir amb TfL: "Fa només dos mesos ens van dir que érem un operador adequat [i ara ens diuen que no, quan]  en els últims dos mesos hem auditat tots els conductors de Londres i hem reforçat encara més els nostres processos" de seguretat per evitar el frau que denuncia en el seu dictamen el regulador londinenc.</p>
      <p>
        <b>Competència ferotge</b>
      </p>
      <p>Es calcula que hi ha uns 45.000 xofers que treballen per a Uber a Londres, i la companyia assegura que serveix regularment 3,5 milions de passatgers a l'any. Si Uber acaba perdent la llicència, però, la demanda continuarà existint i ja hi ha rivals de característiques similars que ocupen posicions prominents en el mercat. A banda del servei habitual de <i>black cabs</i> i <i>minicabs</i>, qualsevol client pot contractar els de les aplicacions <a href="https://bolt.eu/en/">Bolt</a>, <a href="https://www.gb.olacabs.com/">Ola,</a> <a href="https://www.kapten.com/uk/"> Kapten</a> o Didi Chuxing, operadors que han acabat al llarg del 2019 amb la pràctica exclusivitat d'Uber durant els últims set anys.</p>
      <p>Bolt, amb seu a Estònia i abans coneguda com Taxify, i que va llançar el seu servei al juny, afirma que té fins a 20.000 conductors registrats a Londres. Ola, amb seu a l’Índia, tot just ha començat a operar-hi. L’aplicació francesa Kapten, abans anomenada Chauffeur Privé, també ha debutat a Londres al llarg d'aquest any. I la xinesa Didi Chuxing ho farà pròximament. </p>
      <p>Tant Bolt com Ola han suposat una amenaça per a Uber en altres mercats, i Bolt ha pogut desafiar la seva posició dominant a Europa amb l'estratègia de carregar molt menys als conductors per utilitzar la seva plataforma.</p>
    </article>
  </body>
</html>