<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/vindbranschen-oroas-av-karnkraftsdebatt-5459462.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T13:33:14+00:00"/>
    <meta property="og:title" content="Vindbranschen oroas av kärnkraftsdebatt"/>
    <meta property="og:description" content="Kärnkraft Vindbranschen ser inga skäl till oro även om kärnkraften körs längre. Då är det värre med de politiska utspelen.Så länge energiöverenskommelsen ligger fast ändrar det här inget, säger Svensk"/>
  </head>
  <body>
    <article>
      <h1>Vindbranschen oroas av kärnkraftsdebatt</h1>
      <h2>Kärnkraft Vindbranschen ser inga skäl till oro även om kärnkraften körs längre. Då är det värre med de politiska utspelen.</h2>
      <address><time datetime="2019-11-25T13:33:14+00:00">25 Nov 2019, 13:33</time> by <a rel="author">Olle Lindström/TT</a></address>
      <figure>
        <img src="https://img10.ntm.eu/unt/public/img/5459463/1125143516/vinden-star-sig-bra-i-konkurre?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Fredrik Sandberg/TT | Vinden står sig bra i konkurrensen. Arkivbild.</figcaption>
      </figure>
      <blockquote>Så länge energiöverenskommelsen ligger fast ändrar det här inget, säger Svensk Vindenergis vd Charlotte Unger Larson.</blockquote>
      <p>Kärnkraftsverket Ringhals ägare, Vattenfall och Uniper, överväger att köra två av reaktorerna längre än vad de tidigare flaggat för. Uniper öppnar till och med för att bygga nya reaktorer.</p>
      <p>Så här sade Vattenfalls kärnkraftschef Torbjörn Wahlborg i SVT:s program Agenda i söndags:</p>
      <blockquote>Vi kommer att överväga möjligheten att köra dem (reaktorerna) längre.</blockquote>
      <h3>Lönsamt köra på</h3>
      <p>Bakgrunden är stigande elpriser och slopad kärnkraftsskatt som gjort reaktorerna lönsamma.</p>
      <p>Men utspelet tonas ned:</p>
      <p>"Vattenfall planerar i dag att driva dessa reaktorer i minst 60 års tid, det vill säga fram till mitten av 2040-talet. Det finns inget stängningsbeslut för dessa reaktorer utan en planerad investeringshorisont. Så länge reaktorerna uppfyller alla säkerhetskrav och är lönsamma kan vi driva dem vidare. Vi har alltså inte ändrat någon uppfattning", skriver Vattenfalls pressavdelning på frågan om energijätten ändrat inställning och i sådana fall varför.</p>
      <p>Christian Holtz, elanalytiker på konsultfirman Sweco, anar att kärnkraftsägarna kanske passar på att surfa på en opinionsmässig medvind. I fredags kunde TT rapportera ett rekordlågt motstånd, enligt en Novusmätning.</p>
      <h3>Röstfiske</h3>
      <p>Att köra kärnkraften längre är ett potentiellt hot mot vindkraften. Mer elproduktion skulle kunna minska intresset för att investera i vindkraft – en energikälla som det för närvarande har investeringsprojekt på runt 80 miljarder kronor på gång. Om 3–4 år är prognosen att vindkraften kommer att stå för en fjärdedel av svensk elproduktion.</p>
      <p>Men Unger Larson är inte orolig:</p>
      <blockquote>Om det blir 2040, eller 2045, på det stora hela är det en ickefråga, säger hon och pekar på det stigande energibehovet de kommande 20–30 åren.</blockquote>
      <p>Däremot upprörs hon av Moderaternas och Kristdemokraternas signaler om att hoppa av den breda politiska energiöverenskommelsen från 2016. En ny mer kärnkraftsvänlig politik, med eventuellt statliga subventioner, skulle skapa osäkerhet för investerarna, enligt Unger Larson.</p>
      <blockquote>Ett röstfiskande inför nästa val, som jag tycker att det är. Det är extremt olyckligt, säger hon om Moderaternas utspel.</blockquote>
      <h3>Fakta</h3>
      <p>
        <b>Fakta: Mål – inget förbud</b>
      </p>
      <p>Den långsiktiga energiöverenskommelsen, träffad mellan S, MP, M, C och KD 2016, innebär en målsättning om 100 procent förnybar elproduktion 2040.</p>
      <p>Detta är ett mål och innebär inget stoppdatum som förbjuder kärnkraft, eller några politiska beslut om stängning av kärnkraftsreaktorer.</p>
      <p>Bland annat Moderaterna vill ändå ändra målsättningen till 100 procentfossilfrielproduktion, vilket alltså inkluderar kärnkraft.</p>
    </article>
  </body>
</html>