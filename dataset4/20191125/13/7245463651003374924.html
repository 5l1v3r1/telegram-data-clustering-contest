<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58773/project-xcloud-nie-bedzie-oferowal-gier-na-wylacznosc.html"/>
    <meta property="og:site_name" content="CD-Action"/>
    <meta property="article:published_time" content="2019-11-25T13:23:00+00:00"/>
    <meta property="og:title" content="Project xCloud nie będzie oferował gier na wyłączność"/>
    <meta property="og:description" content="Microsoft zdementował pogłoski krążące po internecie."/>
  </head>
  <body>
    <article>
      <h1>Project xCloud nie będzie oferował gier na wyłączność</h1>
      <address><time datetime="2019-11-25T13:23:00+00:00">25 Nov 2019, 13:23</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Microsoft zdementował pogłoski krążące po internecie.</p>
      <p>Google Stadia na nowo rozbudziła zainteresowanie branży streamingiem gier. Nawet jeżeli <b><a href="https://www.cdaction.pl/news-58714/google-stadia-jaka-piekna-kata-umiarkowane-niepowodzenie-recenzje.html">recenzenci raczej chwalą samą technologię</a> </b>(chociaż zależy to też oczywiście od tego, jak daleko znajdują się od najbliższego serwera Google), to jednocześnie wszyscy zgadzają się co do jednego: nie bardzo wiadomo, do kogo usługa ta jest skierowana. Kupowanie tytułów zamiast jakiejś usługi abonamentowej nie przemawia do każdego w przypadku chmury, a fakt, że większość obiecywanych funkcji jeszcze nie działa (nie mówiąc o problemach z tymi, które są obecne), wcale nie zachęca do korzystania z tej platformy.</p>
      <p>Paradoksalnie więc najwięcej na premierze Stadii zyskać może Microsoft. Podczas ostatniego <b>Inside Xbox </b>Project xCloud poświęcono sporo czasu, a firma skupiła się nie na samej technologii, a całej otoczce wokół niej. Usłyszeliśmy więc o wsparciu dla padów wszelkiej maści (w tym także DualShocka), łatwości programowania na tę usługę i rzecz najważniejszą: w przyszłym roku xCloud wejdzie do oferty Xbox Game Passa. Oznacza to, że w zamian za kilkadziesiąt złotych miesięcznie otrzymamy (tzn. niekoniecznie my w Polsce, bo nie wiadomo, kiedy zadebiutuje to w naszym kraju) dostęp do grania w chmurze w setki tytułów.</p>
      <p>Nic więc dziwnego, że temat ten znalazł się w centrum uwagi całej branży. Odpowiedzialny za Project xCloud Kareem Choudhry w jednym wywiadzie nieopatrznie wypowiedział zdanie na temat gier na wyłączność.</p>
      <blockquote>Jeśli chodzi o exclusive'y, jesteśmy na etapie wczesnych rozmów z developerami z naszych i z zewnętrznych studiów, ale nie mamy nic do ogłoszenia.</blockquote>
      <p>W świat poszła więc wiadoma wieść, którą Microsoft postanowił jednak wyjaśnić.</p>
      <blockquote>Badamy różne nowe możliwości, które daje nam chmura. Mimo to nadal jesteśmy zaangażowani w podejście do streamingu gier jako uzupełnienia konsol i nie planujemy w tej chwili produkcji przeznaczonych wyłącznie dla chmury.</blockquote>
      <p>Oczywiście „w tej chwili” zostawia otwartą furtkę, ale nie oszukujmy się, gigant z Redmond od jakiegoś czasu dąży do jak najszerszego otwarcia swojej oferty (vide ekspansja Xbox Game Passa na pecetach i xboksowe hity pojawiające się od razu także na komputerach), więc takie działanie byłoby dość dziwne. </p>
      <related>
        <h4>Podobne newsy</h4>
        <a href="https://www.cdaction.pl/news-57619/szef-microsoftu-gry-w-chmurze-sa-nieuniknione-ale-upowszechnienie-sie-zajmie-lata.html"/>
        <a href="https://www.cdaction.pl/news-57573/gry-microsoftu-na-innych-platformach-tak-jesli-bedzie-w-tym-sens.html"/>
        <a href="https://www.cdaction.pl/news-57372/exclusivey-xboksa-nie-byly-w-ostatnich-latach-najlepsze.html"/>
        <a href="https://www.cdaction.pl/news-57310/microsoft-inwestuje-miliard-dolarow-w-rozwoj-openai.html"/>
        <a href="https://www.cdaction.pl/news-57275/microsoft-spadek-zyskow-w-segmencie-xboksa-ale-wzrost-w-innych-galeziach-korporacji.html"/>
      </related>
    </article>
  </body>
</html>