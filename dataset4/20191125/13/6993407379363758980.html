<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-oon-nasylstvo-proty-zhinok/30291028.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T13:03:56+00:00"/>
    <meta property="og:title" content="ООН: одна з трьох жінок зазнає фізичного, сексуального насильства"/>
    <meta property="og:description" content="Третина всіх жінок і дівчат впродовж свого життя зазнають фізичного чи сексуального насильства, а половина загиблих у світі жінок стають жертвами насильства з боку своїх партнерів чи сім’ї, повідомляє"/>
  </head>
  <body>
    <article>
      <h1>ООН: одна з трьох жінок зазнає фізичного, сексуального насильства</h1>
      <address>
        <time datetime="2019-11-25T13:03:56+00:00">25 Nov 2019, 13:03</time>
      </address>
      <p>Третина всіх жінок і дівчат впродовж свого життя зазнають фізичного чи сексуального насильства, а половина загиблих у світі жінок стають жертвами насильства з боку своїх партнерів чи сім’ї, повідомляє ООН у Міжнародний день боротьби за ліквідацію насильства щодо жінок.</p>
      <p>За повідомленням, насильство, здійснене проти жінок, є такою ж поширеною звичною причиною смерті і втрати дієздатності для жінок репродуктивного віку, як рак, і частішою причиною, ніж дорожньо-транспортні пригоди і малярія разом.</p>
      <p>«Ці злочини є одними з найжахливіших, найпостійніших і найпоширеніших порушень прав людини у світі, які торкаються кожної третьої жінки у світі. Це означає, що з цим зіштовхуються жінки навколо вас. Члени родини, колеги, подруги. Або навіть ти сама», – заявив генеральний секретар ООН Антоніу Ґутерріш.</p>
      <p>Він наголосив, що сексуальне насильство над жінками і дівчатами «сягає корінням у століття чоловічого панування».</p>
      <p>«Не будемо забувати, що гендерні нерівності, які підживлюють систему насилля, по суті є питанням дисбалансу влади. Стигматизація, неправильне розуміння, замовчування проблеми та недостатнє виконання законів лише продовжують безкарність. Крім того, зґвалтування досі використовується як жахлива зброя війни. Все це має змінитися… зараз», – наголосив Ґутерріш.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FUnitedNationsUkraine%2Fvideos%2F450321008959172%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>Генсекретар ООН закликав уряди, приватний сектор, громадянське суспільство і людей скрізь «зайняти тверду позицію проти сексуального насильства та мізогінії».</p>
      <p>За наведеними раніше<a href="https://www.radiosvoboda.org/a/28756601.html"> даними Фонду ООН у галузі народонаселення</a>, від насильства (фізичного і сексуального) страждають 1,1 мільйона жінок в Україні на рік.</p>
    </article>
  </body>
</html>