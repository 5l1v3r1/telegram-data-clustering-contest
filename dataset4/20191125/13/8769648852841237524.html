<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/nova-marea-violeta-valencia-25n-2019"/>
    <meta property="og:site_name" content="Diari La Veu"/>
    <meta property="article:published_time" content="2019-11-25T13:17:00+00:00"/>
    <meta property="og:title" content="'Que ser dona no siga un factor de risc': una nova marea violeta pren els carrers de València pel 25N"/>
    <meta property="og:description" content="La ciutat respon al masclisme: &quot;No són mortes són assassinades&quot;"/>
  </head>
  <body>
    <article>
      <h1>'Que ser dona no siga un factor de risc': una nova marea violeta pren els carrers de València pel 25N</h1>
      <h2>Milers de manifestants recorren la ciutat contra el rearmament del patriarcat i demanen mesures "reals" contra la violència cap a les dones</h2>
      <address><time datetime="2019-11-25T13:17:00+00:00">25 Nov 2019, 13:17</time> by <a rel="author">Mar Hernández</a></address>
      <p>VALÈNCIA. La nit s'ha tenyit de violeta una vegada més a València. Milers de manifestants han pres els carrers un any més en un 25 de novembre, Dia d'Eliminació de la Violència Masclista. En un any on s'ha declarat l'Emergència Feminista a tot l'estat espanyol, la ciutat ha donat resposta al masclisme i al rearmament del patriarcat. La jornada ha començat amb una dada que confirma més que mai la necessitat del moviment feminista: una nova víctima de violència masclista, en aquesta ocasió, a Tenerife. <br/><br/>A València, la manifestació ha començat a les set i mitja de la vesprada des de la Porta de la Mar. Mitja hora més tard que a Castelló i a Alacant: a la ciutat de la Plana la marxa ha eixit a les set de la vesprada des de la plaça Maria Agustina, i a Alacant, des de la plaça de la Muntanyeta. Altres localitats de tots els punts del País Valencià han sumat les seues veus a la causa de l'eliminació de tota forma de violència masclista: física, psicològica, sexual, econòmica, cultural i institucional.<br/><br/>Una violència que té mil cares i un factor comú: ser dona. Per això, milers de persones han inundat València per a demanar la fi de la justícia patriarcal i que, d'una vegada per totes, 'ser dona no siga un factor de risc'. El moviment feminista també ha advertit d'un "rearmament del patriarcat" en "guerra oberta contra les dones". <br/><br/>"No són mortes, són assassinades", "Cap agressió sense resposta" i "Diguem ja a la justícia patriarcal" són algunes de les proclames que s'han escoltat durant una manifestació que ha reclamat mesures "reals" a les institucions. A ells s'han sumat lemes com 'Som la veu de les que ja no estan' o 'El masclisme és una malaltia de transmissió social i la cura és l'educació'. <br/><br/>Creus blanques, llaços violetes i pancartes reivindicatives s'han sumat a una protesta on algunes dones han acudit amb màscares blanques per a simbolitzar totes aquelles víctimes de violència masclista. També, per a denunciar un nombre d'assassinats masclistes que el 2019 ascendeix a 86: 83 dones i 3 xiquets. <br/><br/>Les protestes han recorregut el carrer de Colom fins a la plaça de l'Ajuntament. Allí, al bell mig de la ciutat, s'ha llegit el manifest per a posar el focus en altres de les demandes transversals del moviment feminista: la despenalització de l'avortament, una legislació que acabe amb l'explotació sexual i el compliment de les normes internacionals pels drets humans.  <br/><br/>En la marxa han participat membres del govern del Botànic, com ara el president de la Generalitat, Ximo Puig, i la vicepresidenta Mónica Oltra; així com de la corporació municipal, com ara l'alcalde, Joan Ribó, i la regidora d'Igualtat, Lucía Beamud. La vicepresidenta del Consell i titular d'Igualtat s'ha pronunciat sobre l'assassinat masclistai  ha demanat la "unitat de totes les forces polítiques democràtiques" i "de tota la societat civil" per a situar-se  sempre "al costat de les víctimes" "completament enfrontats als agressors".<br/><br/><b>Manifestacions multitudinàries</b><br/><br/>Aquest dissabte ja van començar les primeres mobilitzacions. L'Assemblea Feminista de València va convocar una marxa nocturna sota el lema 'Prenem la Nit'. Una protesta, però, que va patir de la repressió policial, segons va denunciar el col·lectiu poc després de les mobilitzacions. Al voltant de 20 activistes van ser identificades per agents de la Policia Nacional en una marxa que asseguren que va transcórrer amb tranquil·litat.<br/><br/>A la resta de l'Estat també s'han convocat protestes en una trentena de ciutats i altres pobles. La majoria d'elles han tingut lloc aquest mateix dilluns, 25 de novembre, encara que, per exemple, a Còrdova, a Guadalajara i a Sevilla, així com a València, ja van celebrar una manifestació dissabte.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/matematiques-valencia-i-castella-seran-les-especialitats-amb-mes-places-en-les-oposicions-del-17-de-juny-de-2020"/>
        <a href="https://www.diarilaveu.com/menys-20-centims-quilo-comer-privat-compra-caqui-sota-preu-cost"/>
        <a href="https://www.diarilaveu.com/nova-marea-violeta-valencia-25n-2019"/>
        <a href="https://www.diarilaveu.com/esquerra-republicana-denuncia-retencions-policia-protesta-rei"/>
        <a href="https://www.diarilaveu.com/puig-defensa-visio-federal-psoe-federar-unir-diversitat-aixo-espanya"/>
      </related>
    </article>
  </body>
</html>