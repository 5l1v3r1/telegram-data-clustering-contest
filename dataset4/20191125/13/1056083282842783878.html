<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402657/%D9%84%D8%A7%DB%8C%D8%AD%D9%87-%D8%A7%D9%84%D8%AD%D8%A7%D9%82-%DB%8C%DA%A9-%D8%AA%D8%A8%D8%B5%D8%B1%D9%87-%D8%A8%D9%87-%D9%82%D8%A7%D9%86%D9%88%D9%86-%D8%B5%D8%AF%D9%88%D8%B1-%DA%86%DA%A9-%D8%A8%D9%87-%D9%85%D8%AC%D9%84%D8%B3-%D8%B1%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:46:44+00:00"/>
    <meta property="og:title" content="لایحه الحاق یک تبصره به قانون صدور چک به مجلس رفت"/>
    <meta property="og:description" content="حسن روحانی لایحه الحاق یک تبصره به ماده (۱۴) قانون صدور چک با موضوع ممنوعیت انتقال چک‌های تضمینی را برای طی تشریفات قانونی به مجلس ارسال کرد."/>
  </head>
  <body>
    <article>
      <h1>لایحه الحاق یک تبصره به قانون صدور چک به مجلس رفت</h1>
      <address>
        <time datetime="2019-11-25T13:46:44+00:00">25 Nov 2019, 13:46</time>
      </address>
      <p>حسن روحانی لایحه الحاق یک تبصره به ماده (۱۴) قانون صدور چک با موضوع ممنوعیت انتقال چک‌های تضمینی را برای طی تشریفات قانونی به مجلس ارسال کرد.</p>
      <p>به گزارش  ایسنا به نقل از پایگاه اطلاع رسانی دفتر هیئت دولت، در راستای مد‌یر‌یت نقد‌ینگی و ثبات بخشی به اقتصاد‌ کشور در حوزه‌ها‌ی پولی، ارز‌ی و بانکی و تعمیق شفافیت و پیشگیری از ارتکاب جرا‌یمی مانند پولشویی در حوزه‌ها‌ی مذکور از طریق اصلاح سازوکار حاکم بر چک‌ها‌ی تضمین­ شده و احراز هو‌یت دقیق اشخاص ذ‌ی­‌نفع در فرآیند صدور و گردش چک‌های موصوف، رییس جمهور ، لایحه الحاق یک تبصره به ماده (۱۴) قانون صدور چک – مصوب  ۱۳۵۵- و اصلاحات بعدی آن را برای طی تشریفات قانونی به مجلس ارسال کرد.</p>
      <p>براساس متن این لایحه صدور و تحویل چک‌های تضمین­ شده توسط بانک‌ها به مشتری، مستلزم تکمیل برگه (فرم) درخواست توسط متقاضی در شعبه بانک در حضور متصدی بانکی، درج مشخصات دقیق گیرنده بر روی چک تضمین ­شده براساس ضوابط اعلامی توسط بانک مرکزی جمهوری اسلامی ایران و نیز ثبت علت درخواست صدور چک مذکور نزد بانک صادرکننده چک می‌باشد.</p>
      <p>همچنین وصول مبلغ چک تضمین شده توسط بانک، صرفاً در وجه گیرنده (ذی­‌نفع) که مشخصات وی بر روی چک تضمین‌شده درج گردیده است، امکان‌پذیر می­‌باشد و ظهرنویسی و انتقال چک تضمین شده به دیگری، فاقد اعتبار خواهد بود. ابطال چک تضمین شده به درخواست متقاضی یا وکیل و نماینده قانونی وی جهت واریز وجه چک به حساب متقاضی، بدون نیاز به ظهرنویسی گیرنده (ذی­‌نفع) توسط بانک امکان‌پذیر است.</p>
      <p>این لایحه در جلسه ۱۲ آبان ۱۳۹۸ به تصویب هیئت وزیران رسید.</p>
      <p>انتهای پیام</p>
    </article>
  </body>
</html>