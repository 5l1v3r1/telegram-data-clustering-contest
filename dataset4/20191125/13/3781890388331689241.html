<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743558"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T13:19:00+00:00"/>
    <meta property="og:title" content="อังกฤษรับกลับขยะพลาสติกจากมาเลเซีย"/>
    <meta property="og:description" content="อังกฤษต้องรับกลับตู้คอนเทนเนอร์ 42 ตู้บรรจุขยะพลาสติกที่ลอบส่งเข้ามาโดยผิดกฎหมายในประเทศมาเลเซีย"/>
  </head>
  <body>
    <article>
      <h1>อังกฤษรับกลับขยะพลาสติกจากมาเลเซีย</h1>
      <address>
        <time datetime="2019-11-25T13:19:00+00:00">25 Nov 2019, 13:19</time>
      </address>
      <p>
        <b>อังกฤษต้องรับกลับตู้คอนเทนเนอร์ 42 ตู้บรรจุขยะพลาสติกที่ลอบส่งเข้ามาโดยผิดกฎหมายในประเทศมาเลเซีย</b>
      </p>
      <p>สำนักข่าวรอยเตอร์รายงานเมื่อวันที่ 25 พ.ย.ว่า แถลงการณ์ร่วมของกระทรวงสิ่งแวดล้อมมาเลเซียกับสถานทูตอังกฤษระบุว่า ตู้คอนเทนเนอร์จำนวนหลายร้อยตู้ข้างในบรรจุขยะพลาสติกที่ยึดไว้ได้ตามท่าเรือต่างๆทั่วประเทศมาเลเซีย เพราะลักลอบนำเข้ามาอย่างไม่ถูกต้องตามกฎหมาย ซึ่งเมื่อปีที่แล้ว มาเลเซียได้กลายเป็นจุดหมายปลายทางที่สำคัญของขยะพลาสติกเหล่านี้ หลังจากที่จีนประกาศไม่รับขยะพลาสติกแล้ว ส่งผลกระทบต่อการหาที่ทิ้งขยะในแต่ละปีเฉลี่ยแล้วมากกว่า 7 ล้านตัน<br/>แถลงการณ์ระบุว่า ตู้คอนเทนเนอร์บรรจุขยะพลาสติก42 ตู้คอนเทนเนอร์จากอังกฤษ ซึ่งส่งมาถึงท่าเรือปีนังช่วงระหว่างเดือนมี.ค.2561ถึงมี.ค.2562 จะถูกส่งกลับไปอังกฤษ<br/>รายงานข่าวของรอยเตอร์ระบุด้วยว่า เมื่อเดือนที่แล้วมีตู้คอนเทนเนอร์กว่า 300 ตู้บรรจุขยะพลาสติก ถูกยึดเอาไว้ที่ท่าเรือปีนัง ซึ่งก็มีบางประเทศได้ตกลงในหลักการแล้วที่จะรับกลับไปประมาณ 200 ตู้คอนเทนเนอร์ ทั้งนี้เมื่อต้นปีที่ผ่านมาทางการมาเลเซียได้ประกาศคำมั่นว่าจะส่งกลับขยะพลาสติกเหล่านี้กลับไปยังประเทศต้นทางและประเทศเหล่านั้นจะต้องรับผิดชอบค่าใช้จ่ายในการส่งกลับด้วย<br/>เครดิตภาพREUTERS<br/><br/> </p>
    </article>
  </body>
</html>