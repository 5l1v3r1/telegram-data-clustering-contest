<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915037"/>
    <meta property="og:site_name" content="Dnevnik"/>
    <meta property="article:published_time" content="2019-11-25T13:13:00+00:00"/>
    <meta property="og:title" content="Avstralijo pretresa afera o kitajskem poskusu infiltracije v parlament"/>
    <meta property="og:description" content="Avstralijo pretresa afera o domnevnem kitajskem poskusu infiltracije v avstralski parlament. Tamkajšnji mediji so poročali, da naj bi Kitajska poskušala plačati milijon dolarjev Avstralcu kitajskega porekla, da bi kandidiral za poslanca v parlamentu. Avstralski premier Scott Morrison je navedbe označil za skrb zbujajoče."/>
  </head>
  <body>
    <article>
      <h1>Avstralijo pretresa afera o kitajskem poskusu infiltracije v parlament</h1>
      <address><time datetime="2019-11-25T13:13:00+00:00">25 Nov 2019, 13:13</time> by <a rel="author">STA</a></address>
      <p>
        <b>Avstralijo pretresa afera o domnevnem kitajskem poskusu infiltracije v avstralski parlament. Tamkajšnji mediji so poročali, da naj bi Kitajska poskušala plačati milijon dolarjev Avstralcu kitajskega porekla, da bi kandidiral za poslanca v parlamentu. Avstralski premier Scott Morrison je navedbe označil za skrb zbujajoče.</b>
      </p>
      <p>Morrison je danes zagotovil, da vlada dela vse, kar je v njeni moči, da bi preprečila vmešavanje iz tujine.</p>
      <p>Avstralska televizija Channel 9 je v nedeljo zvečer poročala, da so do 32-letnega prodajalca luksuznih avtomobilov Boja Nicka Zhaa, ki se je znašel v dolgovih, pristopili domnevni kitajski agenti, ki naj bi mu ponudili milijon dolarjev, če bi na parlamentarnih volitvah kandidiral za vladajočo liberalno stranko.</p>
      <p>Zhao, ki je bil član te stranke, je o tem obvestil avstralsko obveščevalno službo Asio, marca pa so ga našli mrtvega v hotelski sobi v Melbournu. Okoliščine njegove smrti naj bi bile sumljive, policija pa ni mogla ugotovili vzroka njegove smrti.</p>
      <p>Morrison je danes povedal, da Asio preiskuje zadevo, ki je v javnost prišla minuli konec tedna, ter da je vlada zaostrila zakonodajo in pristojnosti obveščevalnih služb za boj proti tujim vohunom.</p>
      <p>»Sovražne dejavnosti tujih obveščevalcev še naprej predstavljajo resnično grožnjo naši državi in njeni varnosti,« je dejal Morrison. »Asio se bo še naprej soočal in odvračal tuje vmešavanje in vohunjenje v Avstraliji,« je dodal.</p>
      <h3>Že druga kitajska afera v zadnjih dneh</h3>
      <p>Oglasil se je tudi generalni direktor Asio Mike Burgess, kar se zgodi redko. V sporočilu za javnost se je odzval na poročanje omenjene televizije in zatrdil, da agencija te navedbe jemlje resno in zadevo preiskuje. Zagotovil je, da so za zadevo vedeli že pred objavo v medijih.</p>
      <p>Finančni minister Mathias Cormann je danes v izjavi za medije dejal, da gre za zelo zelo resno zadevo, da pa je še prezgodaj, da bi se vlada glede tega obrnila na Kitajce.</p>
      <p>To je že druga afera o domnevnem kitajskem vmešavanju v Avstraliji v zadnjih dneh. Mediji so poročali, da naj bi nekdanji kitajski vohun Asio posredoval kup kitajskih obveščevalnih informacij, med drugim o prikritih dejavnostih proti protestnemu gibanju v Hongkongu in prizadevanjih za vmešavanje v politične zadeve Avstralije in Tajvana.</p>
      <p>Kitajska je prebežnika Wanga Williama Liqianga označila za brezposelnega prevaranta, ki ga na Kitajskem iščejo zaradi kriminala.</p>
      <p>Zadnja razkritja bodo verjetno še zaostrila odnose med Canberro in Pekingom. Na Kitajsko letijo očitki, da je stala za vdori v računalniške sisteme avstralskega parlamenta in ene od univerz.</p>
      <p>Kitajske oblasti odločno zavračajo obtožbe, da se poskušajo vmešavati v avstralsko politiko.</p>
      <related>
        <h4>Preberite zadnje Älanke</h4>
        <a href="https://www.dnevnik.si/1042915072/kultura/glasba/koncert-skupine-godspeed-you-black-emperor-v-skladu-z-ustvarjenim-slovesom"/>
        <a href="https://www.dnevnik.si/1042915116/posel/novice/gzs-podjetjem-svetuje-znizanje-dodatkov-in-odpravo-dodatka-za-delovno-dobo"/>
        <a href="https://www.dnevnik.si/1042915105/sport/rokomet/uros-bregar-trener-rokometasic-krima-in-selektor-zenske-reprezentance-slovenije-nikogar-ne-bom-prosil-in-silil-naj-igra-za-slovenijo"/>
        <a href="https://www.dnevnik.si/1042915117/slovenija/zaradi-prometne-nesrece-zastoji-na-stajerski-avtocesti-"/>
        <a href="https://www.dnevnik.si/1042915074/kultura/oder/alexander-manuiloff-bolgarski-dramatik-in-pisatelj-iz-mehurcka-v-realnost"/>
        <a href="https://www.dnevnik.si/kartica/1042915067"/>
      </related>
    </article>
  </body>
</html>