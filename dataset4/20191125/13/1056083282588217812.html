<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402653/%D9%84%D8%A7%DB%8C%D8%AD%D9%87-%D8%AA%D8%B4%DA%A9%DB%8C%D9%84-%D8%B3%D8%A7%D8%B2%D9%85%D8%A7%D9%86-%D9%85%D9%84%DB%8C-%D9%85%D9%87%D8%A7%D8%AC%D8%B1%D8%AA-%D8%A8%D9%87-%D8%AF%D9%88%D9%84%D8%AA-%D8%B1%D8%B3%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:44:35+00:00"/>
    <meta property="og:title" content="لایحه «تشکیل سازمان ملی مهاجرت» به دولت رسید"/>
    <meta property="og:description" content="لایحه «تشکیل سازمان ملی مهاجرت» به منظور تمرکز سیاست‌گذاری، راهبری، برنامه‌ریزی، نظارت و ساماندهی امور اتباع و مهاجران خارجی و پناهندگان و برقراری ارتباط مؤثر با نهادها و سازمان های بین المللی از سوی وزارت کشور، تهیه و در دستور کار کمیسیون سیاسی-دفاعی هیئت دولت قرار گرفته است."/>
  </head>
  <body>
    <article>
      <h1>لایحه «تشکیل سازمان ملی مهاجرت» به دولت رسید</h1>
      <address>
        <time datetime="2019-11-25T13:44:35+00:00">25 Nov 2019, 13:44</time>
      </address>
      <p>لایحه «تشکیل سازمان ملی مهاجرت» به منظور تمرکز سیاست‌گذاری، راهبری، برنامه‌ریزی، نظارت و ساماندهی امور اتباع و مهاجران خارجی و پناهندگان و برقراری ارتباط مؤثر با نهادها و سازمان های بین المللی از سوی وزارت کشور، تهیه و در دستور کار کمیسیون سیاسی-دفاعی هیئت دولت قرار گرفته است.</p>
      <p>به گزارش  ایسنا به نقل از پایگاه اطلاع رسانی دفتر هیئت دولت، موضوع ایجاد سازمان ملی مهاجرت به پیشنهاد مشترک وزارت کشور و سازمان اداری و استخدامی کشور و به استناد تبصره ماده (۱۱۵) قانون مدیریت خدمات کشوری، طی مصوبه مورخ ۲۳ اردیبهشت ۱۳۹۷ شورای‌عالی اداری مورد موافقت قرار گرفت.</p>
      <p>مطابق این تصویب‌نامه، سازمان ملی مهاجرت با شخصیت حقوقی مستقل و وابسته به وزارت کشور تشکیل می شود و تمرکز سیاست‌گذاری، راهبری، برنامه‌ریزی، نظارت و ساماندهی امور اتباع و مهاجران خارجی و پناهندگان و برقراری ارتباط مؤثر با نهادها و سازمان های بین المللی را دنبال می کند.</p>
      <p>در حال حاضر و در اجرای حکم بند (۲) مصوبه مذکور، وزارت کشور لایحه پیشنهادی «تشکیل سازمان ملی مهاجرت» را با همکاری و تأیید سازمان اداری و استخدامی و سایر دستگاه های ذی‌ربط، تهیه و جهت سیر مراحل تصویب به دولت ارائه کرده است.</p>
      <p>مطابق این لایحه پیشنهادی، رئیس این سازمان با حکم وزیر کشور و به عنوان معاون وی منصوب می گردد. هم‌چنین، سازمان مورد اشاره، به عنوان مؤسسه دولتی و طبق اساسنامه و آیین‌نامه های مالی، اداری و استخدامی خاص خود که به پیشنهاد وزارت کشور، تهیه و به تصویب دولت می رسد، اداره می شود.</p>
      <p>جلوگیری از ورود و حضور غیرقانونی اتباع خارجی به کشور، اجرای قوانین، برنامه ها و مصوبات مربوط به اتباع خارجی، احداث و نگهداری اردوگاه های مراقبتی، ایستگاه های خروج مرزی و مراکز ارائه خدمات و مهانشهرهای مربوط به این اتباع، سیاست‌گذاری و برنامه‌ریزی درخصوص سیاست های فرهنگی، آموزشی و تحصیل دانش آموزان، دانشجویان و طلاب خارجی، برنامه های بهداشتی، درمانی، بیمه ای و حمایتی، انجام اقدامات ضروری در جهت تعیین تکلیف اتباع خارجی در کوتاه مدت و بلند مدت، شیوه استملاک آنها و امور مربوط به تحصیل تابعیت، نظارت بر بازار اشتغال این اتباع و برنامه‌ریزی به نحوی که با صیانت از اشتغال و حقوق اتباع ایرانی، از حذف فرصت های شغلی ایرانیان و وابستگی مشاغل به نیروی کار خارجی جلوگیری شود، انعقاد تفاهم نامه ها و قراردادها با سازمان ها و نهادهای بین‌المللی و سازمان های مردم‌نهاد خارجی فعال در حوزه این اتباع و ... از مهمترین اهداف و مأموریت های این سازمان به شمار می رود.</p>
      <p>انتهای پیام</p>
    </article>
  </body>
</html>