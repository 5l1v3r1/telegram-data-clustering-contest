<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402662/%D8%AA%D8%AF%D8%A7%D8%B1%DA%A9-%DB%B1%DB%B0%DB%B0-%D8%A8%D8%B1%D9%86%D8%A7%D9%85%D9%87-%D8%A8%D9%87-%D9%85%D9%86%D8%A7%D8%B3%D8%A8%D8%AA-%DB%B5-%D8%A2%D8%B0%D8%B1-%D9%88-%D9%87%D9%81%D8%AA%D9%87-%D9%81%D8%B1%D9%87%D9%86%DA%AF%DB%8C-%DA%AF%D8%B1%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:51:19+00:00"/>
    <meta property="og:title" content="تدارک ۱۰۰ برنامه به مناسبت ۵ آذر و هفته فرهنگی گرگان"/>
    <meta property="og:description" content="ایسنا/گلستان رئیس کمیسیون فرهنگی، اجتماعی و ورزشی شورای شهر گرگان از برگزاری ۱۰۰ برنامه به مناسبت ۵ آذر (روز ملی گرگان) و هفته فرهنگی گرگان خبرداد."/>
  </head>
  <body>
    <article>
      <h1>تدارک ۱۰۰ برنامه به مناسبت ۵ آذر و هفته فرهنگی گرگان</h1>
      <address><time datetime="2019-11-25T13:51:19+00:00">25 Nov 2019, 13:51</time> by <a rel="author">سیدحسین حسینی</a></address>
      <p>ایسنا/گلستان رئیس کمیسیون فرهنگی، اجتماعی و ورزشی شورای شهر گرگان از برگزاری ۱۰۰ برنامه به مناسبت ۵ آذر (روز ملی گرگان) و هفته فرهنگی گرگان خبرداد.</p>
      <p>ناصر گرزین در نشست خبری با اصحاب رسانه اظهار کرد: ۵ آذرماه، روز ملی گرگان، برگ زرینی در تاریخ مردم شریف گرگان است. در این روز ۱۴ شهید تقدیم انقلاب اسلامی شد و ۱۵۰ نفر هم مجروح شدند.</p>
      <p>وی افزود: مأموران شاه در روز ۵ آذرماه سال ۱۳۵۷، برای سرکوب قیام مردم گرگان از ۸ هزار گلوله استفاده کرده بودند.</p>
      <p>گرزین، ۵ آذر را تاریخ و هویت مردم گرگان دانست و خاطرنشان کرد: ۵ آذر به این دلیل به‌عنوان روز ملی گرگان نامگذاری شده که این تاریخ و حماسه‌ای که توسط مردم گرگان در این روز رقم خورده، به مردم و شهروندان گرگان، ‌استان و کشور معرفی شود.</p>
      <p>رئیس کمیسیون فرهنگی شورای شهر گرگان با اشاره به برنامه‌های تدارک دیده‌شده به این مناسبت، تصریح کرد: برگزاری ورکشاپ نقاشی ۱۴ شهید قیام ۵ آذر توسط ۱۴ طراح، نواختن زنگ روز ملی گرگان به‌صورت متمرکز در یکی از مدارس شهر، برگزاری مراسم تقدیر از خانواده شهدای این قیام و تقدیر از چند جانباز و خانواده شهید بسیجی، اعزام کاروان ۷ نفره دوچرخه‌سواری از گرگان به سمت حرم امام رضا(ع)، برگزاری محفل خاطره گویی حوادث واقعه آن روز و برپایی ایستگاه فرهنگی حماسه‌آفرینان ۵ آذر ازجمله برنامه‌های در نظر گرفته‌شده به این مناسبت است.</p>
      <p>گرزین گفت: از سال گذشته پیگیر دیدار مردم گرگان با مقام معظم رهبری به مناسبت قیام ۵ آذر بودیم و این موضوع امسال نیز مجدداً پیگیری شد و امیدواریم سال آینده این دیدار محقق شود.</p>
      <p>وی در ادامه با اشاره به برنامه‌های هفته فرهنگی گرگان، بیان کرد: از سال گذشته از دوم تا هشتم ربیع‌الثانی به مناسب زمان ورود امام حسن عسگری(ع) به گرگان تا ولادت ایشان، هفته فرهنگی گرگان نامگذاری شده است.</p>
      <p>رئیس کمیسیون فرهنگی شورای شهر گرگان با اشاره به اینکه به مناسبت این هفته نیز برنامه متعددی در شهر گرگان تدارک دیده‌شده است، تصریح کرد: گل‌باران قدم گاه حضرت امام حسن عسگری(ع)، برگزاری شب‌شعر، محفل انس با قرآن، برنامه فرهنگی در چندین مسجد، مسابقات کتاب‌خوانی، گرگان گردی، مسابقات ورزشی در محلات، برپایی نمایشگاه فرهنگی، برگزاری برنامه متمرکز فرهنگی در فضای باز ازجمله این برنامه‌ها است.</p>
      <p>گرزین در پایان تأکید کرد: تلاش داریم تا هفته فرهنگی گرگان را در تقویم فرهنگی شهر جای دهیم تا بتوانیم در سالهای آینده با مشارکت فعال‌تر دستگاه‌های دیگر، برنامه‌های این هفته را برگزار کنیم.</p>
      <p>انتهای پیام</p>
    </article>
  </body>
</html>