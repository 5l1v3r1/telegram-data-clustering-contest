<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/klaipedos-apygardos-teismas-kaltu-pripazino-avarija-sukelusi-vyra-1752648/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-25T13:43:00+00:00"/>
    <meta property="og:title" content="Klaipėdos apygardos teismas kaltu pripažino avariją sukėlusį vyrą"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdos apygardos teismas kaltu pripažino avariją sukėlusį vyrą</h1>
      <address><time datetime="2019-11-25T13:43:00+00:00">25 Nov 2019, 13:43</time> by <a rel="author">LR prokuratūra</a></address>
      <p>Reklama</p>
      <p>
        <b>Klaipėdos apygardos prokuratūros Tauragės apylinkės prokuratūros prokuroras Raimundas Aukštakalnis apeliacine tvarka apskundė Tauragės apylinkės teismo Tauragės rūmų nuosprendį, kuriuo avariją sukėlęs ir sunkiai sutuoktinės sveikatą sutrikdęs vyras buvo išteisintas.</b>
      </p>
      <p>Klaipėdos apygardos teismas išnagrinėjęs prokuroro apeliacinį skundą į jo argumentus atsižvelgė ir vyrą pripažino kaltu. Jam skirta 2 metų laisvės atėmimo bausmė, jos vykdymas atidėtas 2 metams. Bausmės vykdymo atidėjimo laikotarpiu skirtas įpareigojimas pradėti dirbti arba užsiregistruoti Užimtumo tarnyboje bei neišvykti už gyvenamosios vietos miesto (rajono) ribų be nuteistojo priežiūrą vykdančios institucijos leidimo.</p>
      <p>2018 m. liepos 22 dienos vakarą kelyje Šiauliai–Tauragė, būdamas apsvaigęs nuo alkoholio, nevairuodamas transporto priemonės, bet, būdamas eismo dalyviu – automobilio, vairuojamo J. B., keleiviu, turėdamas pareigą neblaškyti vairuotojo ir netrukdyti jam vairuoti, sugriebė važiuojančio automobilio vairą, staiga jį pasukdamas į dešinę atėmė J. B. galimybę suvaldyti transporto priemonę, dėl to automobilis kelis kartus vertėsi bei išvažiavo į priešpriešinę eismo juostą ir dėl to automobilio vairuotojai J. B. buvo sunkiai sutrikdyta sveikata.</p>
      <p>Atlikus ikiteisminį tyrimą, kaltinimai dėl transporto eismo tvarkos ar saugumo taisyklių pažeidimo buvo pareikšti moters sutuoktiniui A. Ž.</p>
      <p>Tačiau Tauragės apylinkės teismo Tauragės rūmų 2019 m. birželio 13 d. nuosprendžiu vyras buvo išteisintas. Tokį sprendimą teismas grindė tuo, kad objektyvūs bylos faktiniai duomenys nepatvirtina, jog kaltinamojo A. Ž. veiksmai buvo priežastiniame ryšyje su kilusiomis pasekmėmis – nukentėjusiosios J. B. sunkiu sveikatos sutrikdymu. Nenustačius priežastinio ryšio tarp kaltinamojo veiksmų ir kilusių pasekmių, kaltinamasis išteisintinas, nepadarius veikos, turinčios šio nusikaltimo požymių.</p>
      <p>2019-07-02 Klaipėdos apygardos teismui įteiktame apeliaciniame skunde buvo teigiama, kad pirmosios instancijos teismas, priimdamas išteisinamąjį nuosprendį, nepagrįstai atmetė nukentėjusiosios parodymus, nevertino liudytojų parodymų, pateiktų žinučių turinio, įrašų užrašų knygutėje, įvykio vietos fotonuotraukų, iš esmės vadovavosi vien kaltinamojo parodymais ir gynybos pateikta įvykio interpretacija, taip suteikdamas jiems prioritetą prieš kitus įrodymus.</p>
      <p>Reklama</p>
      <p>Šį ikiteisminį tyrimą atliko Tauragės apskrities vyriausiojo policijos komisariato Kriminalinės policijos nusikaltimų tyrimo skyriaus pareigūnai, jį organizavo ir kontroliavo Klaipėdos apygardos prokuratūros Tauragės apylinkės prokuratūros prokuroras Raimundas Aukštakalnis.</p>
      <p>Klaipėdos apygardos teismo nuosprendis per 3 mėnesius gali būti skundžiamas kasacine tvarka Lietuvos Aukščiausiajam Teismui</p>
    </article>
  </body>
</html>