<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/u-18/1574689215-oleh-kuznetsov-yakshcho-hovoryty-pro-mvp-vidboru-to-tse-anatolii-trubin.html"/>
    <meta property="og:site_name" content="Footboom.com"/>
    <meta property="article:published_time" content="2019-11-25T13:42:00+00:00"/>
    <meta property="og:title" content="Олег Кузнецов: &quot;Якщо говорити про MVP відбору, то це Анатолій Трубін&quot;"/>
    <meta property="og:description" content="Юнацька збірна України (футболісти не старші 2001 року народження) тріумфально завершила свій виступ у кваліфікаційному раунді Євро-2020 (U-19), випередивши в турнірній таблиці команди Естонії (4:0), Словенії (1:1) та Швеції (2:1). Підсумки цього виступу підбив головний тренер українців Олег Кузнецов."/>
  </head>
  <body>
    <article>
      <h1>Олег Кузнецов: "Якщо говорити про MVP відбору, то це Анатолій Трубін"</h1>
      <address>
        <time datetime="2019-11-25T13:42:00+00:00">25 Nov 2019, 13:42</time>
      </address>
      <p>Юнацька збірна України (футболісти не старші 2001 року народження) тріумфально завершила свій виступ у кваліфікаційному раунді Євро-2020 (U-19), випередивши в турнірній таблиці команди Естонії (4:0), Словенії (1:1) та Швеції (2:1). Підсумки цього виступу підбив головний тренер українців<b> Олег Кузнецов</b>.</p>
      <p>
        <b>— Олеже Володимировичу, кваліфікаційний турнір для збірної України вийшов важким?</b>
      </p>
      <p>— Судячи з того, як розвивалися події у групі, звичайно. Десь ми й не очікували, що змагання вийдуть такими напруженими. Рівень збірних Словенії та Швеції завдав нам чимало клопоту, але головне, що наша команда досягла поставленої мети й вийшла до еліт-раунду. Я вдячний своїм підопічним за якісно виконану роботу, а національній асоціації — за умови для ефективної підготовки.</p>
      <p>
        <b>— Другий тайм матчу зі шведами відняв у вас багато нервових клітин?</b>
      </p>
      <p>— У цьому поєдинку ми налаштовували команду на те, щоб постаратися забити швидкий гол і взагалі — зробити заділ до перерви. Усе йшло за планом, ми двічі забили, але пропущений на початку другого тайму м'яч якось затиснув наших хлопців. Напевно, поки що ми не можемо без нервування закінчувати вирішальні матчі (посміхається).</p>
      <p>
        <b>— Поєдинок проти Швеції вийшов найскладнішим на турнірі?</b>
      </p>
      <p>— Ні. Найважче було в зустрічі зі Словенією. У цієї збірної індивідуально сильні, добре навчені футболісти. У першому таймі вони нам створили дуже багато проблем. Шведів ми краще вивчили, оскільки протистояли їм у заключному матчі.</p>
      <p>
        <b>— Хто з ваших підопічних заслужив звання MVP змагань?</b>
      </p>
      <p>— У кожному поєдинку були свої герої, але якщо говорити про весь турнір, то, напевно, це наш воротар Анатолій Трубін.</p>
      <related>
        <h4>Читайте также:</h4>
        <a href="https://www.footboom.com/ukrainian/u-18/1574173903-ukraina-u-19-obihrala-odnolitkiv-zi-shvetsii-i-z-pershoho-mistsia-vyishla-do-elit-raundu-yevro-2020.html"/>
      </related>
    </article>
  </body>
</html>