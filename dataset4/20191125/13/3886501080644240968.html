<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119766-nova-stranka-pozvala-nadlezne-da-se-ozbiljno-posvete-nasilju-nad-zenama?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T13:10:08+00:00"/>
    <meta property="og:title" content="Nova stranka pozvala nadležne da se ozbiljno posvete nasilju nad ženama"/>
    <meta property="og:description" content="Nova stranka pozvala je danas nadležne institucije da se &quot;odmah ozbiljno posvete&quot; nasilju nad ženama i da, kako su istakli, &quot;jednom za svagda pokažu spremnost i na delu, a ne samo na rečima, da stanu na put porodičnom nasilju&quot;.Kako se navodi u saopštenju te stranke, broj žrtava nasilja u porodici je sve veći, a u ovoj godini iznosi 28, dok je u prethodnih deset godina ubijeno 320.&quot;Nova zahteva oštru reakciju i povećanje efikasnosti politike kažnjavanja, ali ujedno ohrabruje žene da ne ćute na psihičko i fizičko ugnjetavanje, već da nasilnike odmah prijave&quot;, navodi se u saopštenju povodom Medjunarodnog dana borbe protiv nasilja nad ženama.Navodi se da je dužnost svih gradjana da se &quot;ujedine i povedu Srbiju putem modernih, evropskih zemalja 21. veka&quot;, u kojoj će se, kako su ocenili, &quot;posvetiti osnaženju žena u svakom pogledu, a jedan od tih koraka je i da se novac iz tamne zone Usluga po ugovoru u budžetu prebaci u razvoj preduzetništva kod žena, što je amandman Nove stranke koji je u Narodnoj skupštini izložio…"/>
  </head>
  <body>
    <article>
      <h1>Nova stranka pozvala nadležne da se ozbiljno posvete nasilju nad ženama</h1>
      <address>
        <time datetime="2019-11-25T13:10:08+00:00">25 Nov 2019, 13:10</time>
      </address>
      <p><b>Nova stranka pozvala je danas nadležne institucije da se "odmah ozbiljno posvete" nasilju nad ženama i da, kako su istakli, "jednom za svagda pokažu spremnost i na delu, a ne samo na rečima, da stanu na put porodičnom nasilju".</b><br/><br/>Kako se navodi u saopštenju te stranke, broj žrtava nasilja u porodici je sve veći, a u ovoj godini iznosi 28, dok je u prethodnih deset godina ubijeno 320.<br/><br/>"Nova zahteva oštru reakciju i povećanje efikasnosti politike kažnjavanja, ali ujedno ohrabruje žene da ne ćute na psihičko i fizičko ugnjetavanje, već da nasilnike odmah prijave", navodi se u saopštenju povodom Medjunarodnog dana borbe protiv nasilja nad ženama.<br/><br/>Navodi se da je dužnost svih gradjana da se "ujedine i povedu Srbiju putem modernih, evropskih zemalja 21. veka", u kojoj će se, kako su ocenili, "posvetiti osnaženju žena u svakom pogledu, a jedan od tih koraka je i da se novac iz tamne zone Usluga po ugovoru u budžetu prebaci u razvoj preduzetništva kod žena, što je amandman Nove stranke koji je u Narodnoj skupštini izložio njen lider Zoran Živković".</p>
    </article>
  </body>
</html>