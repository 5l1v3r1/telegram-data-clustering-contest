<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359592"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T13:24:00+00:00"/>
    <meta property="og:title" content="Стевандић: Прво у Федерацији БиХ обновити споменике антифашистима"/>
    <meta property="og:description" content="Посланик у Представничком дому парламента БиХ Ненад Стевандић сматра да би у Федерацији БиХ /ФБиХ/ прво требало да обнове све порушене споменике антифашистима, па онда да обиљежавају антифашистичке празнике."/>
  </head>
  <body>
    <article>
      <h1>Стевандић: Прво у Федерацији БиХ обновити споменике антифашистима</h1>
      <address>
        <time datetime="2019-11-25T13:24:00+00:00">25 Nov 2019, 13:24</time>
      </address>
      <p>
        <i>Посланик у Представничком дому парламента БиХ Ненад Стевандић сматра да би у Федерацији БиХ /ФБиХ/ прво требало да обнове све порушене споменике антифашистима, па онда да обиљежавају антифашистичке празнике.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1420/142084.jpg"/>
        <figcaption>Ненад Стевандић<br/>Фото: РТРС</figcaption>
      </figure>
      <p>Коментаришући изјаву бошњачког члана Предсједништва БиХ Шефика Џаферовића да ће доћи дан када ће се 25. новембар, који се у ФБиХ обиљежава као "дан државности БиХ", славити у свим крајевима БиХ, Стевандић је рекао Срни да се нада да ће доћи дан "када ће сви они доћи памети и престати бити лицемјери, поготово Џаферовић".</p>
      <p>- Прво би требало да се побрине да се сви антифашистички споменици који су порушени у Федерацији, а много их је, обнове. Не може се заклињати у 25. новембар, а истовремено рушити антифашистичке споменике и давати имена школама по онима који су били на страни фашиста, управо против тог 25. новембра - истакао је Стевандић.</p>
      <p>С друге стране, рекао је Стевандић, можда ће доћи дан када ће схватити да не могу одредити Републици Српској који ће празник славити.</p>
      <p>- Много прије тога ће доћи дан када ће 9. јануар бити највећи празник на Балкану и када ће сви припадници српског народа у свим земљама и дијаспори славити 9. јануар. Прије ће доћи тај дан - поручио је Стевандић.</p>
    </article>
  </body>
</html>