<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549940.html/%D8%B2%D9%86%DA%AF-%D8%AE%D8%B7%D8%B1-%DA%A9%D9%88%DB%8C%D8%B1%DB%8C-%D8%B4%D8%AF%D9%86-%D8%AF%D8%B4%D8%AA-%D8%A7%D8%B3%D8%AF%D8%A2%D8%A8%D8%A7%D8%AF-%D8%A8%D9%87-%D8%B5%D8%AF%D8%A7-%D8%AF%D8%B1%D8%A2%D9%85%D8%AF-%DA%A9%D8%B4%D8%AA-%DB%8C%D9%88%D9%86%D8%AC%D9%87-%D8%AF%D8%B4%D8%AA-%D8%B1%D8%A7-%D8%A8%D9%87-%D8%A8%D8%A7%D8%AF-%D9%85%DB%8C-%D8%AF%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:34:00+00:00"/>
    <meta property="og:title" content="زنگ خطر کویری شدن دشت اسدآباد به صدا درآمد/کشت یونجه دشت را به باد می‌دهد"/>
    <meta property="og:description" content="در پاییز امسال کشت یونجه به عنوان محصولی پرآب بر در دشت اسدآباد به نسبت دو سال گذشته افزایش ۵۰ درصدی داشته است که قطعا” موجب بحرانی تر شدن این منطقه خواهد شد."/>
  </head>
  <body>
    <article>
      <h1>زنگ خطر کویری شدن دشت اسدآباد به صدا درآمد/کشت یونجه دشت را به باد می‌دهد</h1>
      <h2>به دنبال افزایش کشت محصولات پر آب بر؛</h2>
      <address>
        <time datetime="2019-11-25T13:34:00+00:00">25 Nov 2019, 13:34</time>
      </address>
      <p>در پاییز امسال کشت یونجه به عنوان محصولی پرآب بر در دشت اسدآباد به نسبت دو سال گذشته افزایش ۵۰ درصدی داشته است که قطعا” موجب بحرانی تر شدن این منطقه خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33535">عصر همدان</a>؛ مسئله بحران کم آبی در دشت اسدآباد یکی از مسائل مهمی است که از چند سال گذشته تاکنون از سوی کارشناسان هشدار داده شده و بر صرفه جویی در مصرف آب در این منطقه تأکید شده است.</p>
      <p>آمار کارشناسان نشان می دهد که مصرف ۹۰ درصدی آب در حوزه کشاورزی بیشتر منطقه دشت اسدآباد را با تنش مواجه می کند که البته جهاد کشاورزی در این زمینه با قراردادن دستور کار الگوی تغییر کشت و اجرای سیستم آبیاری تحت فشار گامی را در این راستا برداشته است اما گویا هنوز تا مدیریت مصرف بهینه فاصله داریم.</p>
      <p>
        <b>کشت محصولات کم آب بر نجات دهنده منابع آبی است</b>
      </p>
      <p>این روزها که اگرچه بارش نزولات آسمانی را در فصل سرما و زمستان داریم، اما نکته ای حائز اهمیت است که به آن پرداخته ایم.</p>
      <p>یکی از مسائلی که امروزه به عنوان دغدغه یکی از حامیان کشاورز در اسدآباد مطرح است، افزایش کشت یونجه بعد از چغندرقند به عنوان یکی از محصولات پر آب‍بر در منطقه دشت است که موجب تشدید بحران آب در این منطقه خواهد شد.</p>
      <p>مدیرعامل تشکل حامی خانه کشاورز اسدآباد در گفت‌وگو با خبرنگار عصرهمدان، با ابراز نگرانی از کشت یونجه به عنوان محصول پر آب بر کشاورزی، اظهار کرد: در پاییز امسال شاهد بودیم که کشت یونجه با سرعت زیادی در شهرستان گسترش پیدا کرد و این در حالی بود که کشت کلزا این محصول کم آب بر و استراتژیک  و مورد نیاز کشور و به یک معنا نجات دهنده منابع اب دشت اسدآباد بجای توسعه و گسترش، متوقف و کاهش یافته است.</p>
      <p>محمد احمدی با بیان اینکه توسعه بیش از حد یونجه این محصول پر آب بر برای دشت ممنوعه بحرانی اسدآباد همان بلایی را سردشت خواهد آورد که کشت یونجه بر سر شهرستان‌های کبودرآهنگ فامنین و قهاوند آورد، خطاب به مسئولان در پرسشی بیان کرد چرا اینگونه شده است ؟ دلایل این مسئله چیست؟ تبعات خطرناک آن برای منابع آب زیر زمینی دشت چیست؟</p>
      <p>وی ادامه داد: واقعیت این است اولا” کشاورز هرآنچه را برایش سود دهی بیشتری داشته باشد آن را کشت می کند و ثانیا” اطلاع و آگاهی درستی از وضعیت موجود منابع آب زیر زمینی دشت اسدآباد ندارد و قطعا” از تبعات اقدامات خود از جمله کشت محصولات  پر آب بر، در آینده شغلی و معاش خود و ساکنان دشت آگاهی ندارد؛ بنابراین متاسفانه در زمینه آگاهی بخشی و جلب مشارکت ذی نفعان و کشاورزان برای حفظ و پایدار نمودن تنها منبع حیات دشت  یعنی سفره های آب زیرزمینی اقدامی از سوی آب منطقه ای  و جهاد کشاورزی صورت نگرفته است.</p>
      <p>مدیرعامل تشکل حامی خانه کشاورز اسدآباد در پاسخ به این سؤال که راهکار شما به عنوان یک حامی کشاورزان به مسئولان چیست؟ گفت: مسئولان باید برای بالا بردن تناژ کشت های کم آب بر و توسعه آن در دشت کار ترویجی قوی انجام دهند و البته برای حفظ باقیمانده منابع آب زیر زمینی این دشت باید اجرای سیستمهای قطره‌ای در این منطقه هرچه زودتر توسعه یابد و کشاورزان را به آن تشویق کنند.</p>
      <p>
        <b>مدیریت مصرف آب را جدی بگیرید</b>
      </p>
      <p>احمدی با تأکید بر اینکه باید مدیریت مصرف آب جدی، با دقت  و در عمل انجام گیرد، افزود: مسئولان باید از توسعه کشت های پر آب بر و نامناسب دشت بحرانی اسدآباد جلوگیری کنند و البته این موضوع باید در شورای حفاظت منابع آب به تصویب برسد.</p>
      <p>وی با بیان اینکه نباید نسبت به هشدارها در بحرانی بودن آب دشت اسدآباد بی تفاوت بود، تصریح کرد: باید توسعه گلخانه به سرعت در دشت با جدیت به نفع نجات منابع آب زیر زمینی این منطقه انجام شود و البته جهاد کشاورزی با امور آب همگرایی داشته باشد.</p>
      <p>
        <b>رشد ۵۰ درصدی در کشت یونجه علوفه ای</b>
      </p>
      <p>رئیس جهاد کشاورزی شهرستان اسدآباد هم در این زمینه در گفت‌وگو با خبرنگار عصر همدان، با بیان اینکه یونجه یکی از محصولات پر آب بر است که ما باید سطح زیر کشت این محصول را کنترل کنیم، اظهار کرد: از آنجایی که کشاورزان بیشتر اقتصاد این محصول را در نظر می‌گیرند و مصرف و تقاضای آن بالاست، به کشت چنین محصولی بیشتر رغبت دارند.</p>
      <p>سقراط بیرنگ خاطرنشان کرد: اگرچه بیم آن می رود که روند افزایش کشت یونجه بیشتر شود، منجر به پایین آمدن قیمت خرید آن خواهد شد و کشاورز متضرر خواهد شد.</p>
      <p>
        <b>کشت ۳ هزار هکتاری یونجه در اسدآباد</b>
      </p>
      <p>وی بابیان اینکه سه هزار هکتار از اراضی کشاورزی زیر کشت یونجه رفته است، افزود: این میزان کشت محصول یونجه نسبت به دو سال گذشته ۵۰ درصد افزایش داشته است.</p>
      <p>رئیس جهاد کشاورزی شهرستان اسدآباد افزایش کشت محصول یونجه را نگران کننده عنوان کرد و گفت: کشاورزان کمتر به توصیه های ما توجه می‌کنند و ما بیشتر هدفمان این است که کشت محصولات کم آب بر در دستور کار کشاورزان باشد.</p>
      <p>
        <b>دولت قیمت محصولات کم آب بر را افزایش دهد</b>
      </p>
      <p>وی تأکید کرد: می طلبد که که دولت قیمت خرید محصولات کم آب بر را افزایش دهد و حمایت بیشتری داشته باشند که انگیزه کشاورزان برای کشت این محصولات بیشتر شود و قطعا” خود به خود موجب کاهش کشت محصولات پر آب بری مانند چغندرقند، یونجه خواهد شد .</p>
      <p>البته به نظر می رسد که باتوجه به پایین بودن قیمت محصولاتی چون کلزا، کشاورزان کمتر رغبت به کشت چنین محصول کم آب بری را دارند و می طلبد که دولت برای نجات منطقه مهمی مانند دشت اسدآباد که به کشت محصولات پر آب بر بیشتر است، با خرید محصولات کم آب بری چون کلزا با قیمت بالاتر اقدام کند تا انگیزه ای برای کشاورزان در جهت کشت این محصول کم ب بر شود و از رو آوردن به محصولی مانند یونجه که پر آب بر است، پرهیز شود.</p>
      <p>انتهای پیام/</p>
    </article>
  </body>
</html>