<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402632/%D8%B2%DB%8C%D8%AF%D8%A7%D9%86-%D8%B9%D8%A7%D8%B4%D9%82-%D8%A7%D9%85-%D8%A8%D8%A7%D9%BE%D9%87-%D9%87%D8%B3%D8%AA%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:15:12+00:00"/>
    <meta property="og:title" content="زیدان: عاشق ام‌باپه هستم"/>
    <meta property="og:description" content="سرمربی رئال مادرید یک روز پیش از دیدار برابر پاری سن ژرمن اعلام کرد عاشق ستاره جوان حریف فرانسوی‌اش است."/>
  </head>
  <body>
    <article>
      <h1>زیدان: عاشق ام‌باپه هستم</h1>
      <address><time datetime="2019-11-25T13:15:12+00:00">25 Nov 2019, 13:15</time> by <a rel="author">محمد علی ایزدی</a></address>
      <p>سرمربی رئال مادرید یک روز پیش از دیدار برابر پاری سن ژرمن اعلام کرد عاشق ستاره جوان حریف فرانسوی‌اش است.</p>
      <p>به گزارش ایسنا و به نقل از آس، رئال مادرید سه‌شنبه در هفته پنجم لیگ قهرمانان اروپا به مصاف پاری سن ژرمن می‌رود. زین الدین زیدان در نشست خبری پیش از بازی گفت: هم باید از عقل بهره برد هم از احساس. همچنین باید تمرکز داشت و در نهایت به فوتبال پرداخت. فردا (سه‌شنبه) یک بازی مهم برابر یک حریف قدرتمند پیش رو داریم.</p>
      <p>سرمربی رئال مادرید درباره هو شدن سرخیو راموس پس از اشتباهش در دیدار برابر رئال سوسیداد اظهار کرد: نه احساس بدی دارم و نه احساس خوب. هواداران برای ما مهم هستند. اگر از تیم حمایت کنند یک امتیاز محسوب می‌شود چون تیم به آن توجه دارد. پس از آن اتفاق از دقیقه یک تا ۹۰ از ما حمایت کردند.</p>
      <p>سرمربی فرانسوی در مورد حضور ام‌باپه در سانتیاگو برنابئو گفت: او به عنوان بازیکن حریف در ورزشگاه ما حاضر می‌شود. برای من مهم‌تر از همه عملکردمان است. از اهمیت او در پاری سن ژرمن آگاهیم و باید آماده بود. من عاشق ام‌باپه هستم.</p>
      <p>زیدان در ادامه به گرت بیل اشاره کرد و گفت: دیدار فردا شب برای او، هواداران و ما مهم است. بیل در شرایط خوبی برای بازی کردن قرار دارد. باید بازی خیلی خوبی را به نمایش بگذاریم. تیم حریف، فصل فوق العاده‌ای را پشت سر گذاشته است و می‌دانیم انتظارها از ما برای همه بازی‌ها تا چه اندازه است.</p>
      <p>سرمربی رئال مادرید افزود: ما نسبت به دیدار رفت (با پیروزی ۳ بر صفر پاری سن ژرمن به پایان رسید) بهتر شده‌ایم اما به دنبال انتقام نیستیم. به دنبال نتیجه هستیم و می‌خواهیم روند ثابتمان را حفظ کنیم. این بازی فرصتی است تا این موضوع را نشان دهیم. دیدار جذابی خواهد بود.</p>
      <p>سرمربی فرانسوی درباره تغییر وضعیت تیمش اظهار کرد: شرایط همیشه در حال تغییر است. این موضوع به توانایی‌های ما بستگی دارد. می‌دانیم که باید چه کاری انجام دهیم. تیم هر روز بهتر می‌شود و این قضیه برایم جذابیت دارد.</p>
      <p>زیدان در ادامه به قدرت پاری سن ژرمن اشاره کرد و گفت: این تیم اشتباه نداشته و در لیگ فرانسه تنها یک یا دو بازی را با شکست به پایان رسانده است. این تیم در روند رو به پیشرفت قرار دارد که فوق العاده است و یکی از بهترین‌های جهان است. دیدار فردا مهمترین بازی فصل است. به نظرم نیمار و ام‌باپه بازی می‌کنند. ما برای هر شرایطی خودمان را آماده کردیم. مردم می‌خواهند شاهد یک بازی تماشایی باشند.</p>
      <p>انتهای پیام</p>
    </article>
  </body>
</html>