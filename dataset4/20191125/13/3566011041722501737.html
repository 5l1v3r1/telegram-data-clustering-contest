<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549938.html/%D9%86%D8%AD%D9%88%D9%87-%D8%AF%D8%B1%DB%8C%D8%A7%D9%81%D8%AA-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C-%D8%A8%D8%B1%D8%A7%DB%8C-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86--%D8%B3%D8%A7%DB%8C%D8%AA--%D8%AD%D9%85%D8%A7%DB%8C%D8%AA--%D8%A8%D8%B2%D9%88%D8%AF%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T13:01:00+00:00"/>
    <meta property="og:title" content="نحوه دریافت یارانه معیشتی برای جاماندگان/ سایت &quot;حمایت&quot; بزودی راه‌اندازی می‌شود"/>
    <meta property="og:description" content="مدیرکل تعاون، کار و رفاه اجتماعی استان قزوین با اشاره به نحوه دریافت یارانه حمایت معیشتی برای جاماندگان گفت: سرپرست خانوارها باید شماره ملی خود را به سامانه #۶۳۶۹* ارسال کرده و درخواست خود را ثبت و آن را پیگیری کنند."/>
  </head>
  <body>
    <article>
      <h1>نحوه دریافت یارانه معیشتی برای جاماندگان/ سایت "حمایت" بزودی راه‌اندازی می‌شود</h1>
      <h2>مدیرکل کار و رفاه اجتماعی تشریح کرد؛</h2>
      <address>
        <time datetime="2019-11-25T13:01:00+00:00">25 Nov 2019, 13:01</time>
      </address>
      <p>مدیرکل تعاون، کار و رفاه اجتماعی استان قزوین با اشاره به نحوه دریافت یارانه حمایت معیشتی برای جاماندگان گفت: سرپرست خانوارها باید شماره ملی خود را به سامانه #۶۳۶۹* ارسال کرده و درخواست خود را ثبت و آن را پیگیری کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مسعود بابایی در گفت‌وگو با <a href="https://sobheqazvin.ir/">صبح قزوین</a> اظهار کرد: سامانه #6369* برای جاماندگان یارانه حمایت معیشتی طراحی شده؛ به طوری که روز گذشته بیش از ۱۶هزار اعتراض در این سامانه به صورت ملی ثبت شد اما به واسطه اشکالاتی که در بستر اینترنت بود سامانه دچار اختلال شد.</p>
      <p>وی افزود: امیدواریم مشکل سامانه به زودی برطرف شده و قابلیت ثبت تقاضای متقاضیان را داشته باشد.</p>
      <p>مدیرکل تعاون، کار و رفاه اجتماعی استان قزوین با اشاره به نحوه ورود به سامانه تصریح کرد: فقط سرپرست خانوارها می‌توانند در این سامانه ثبت نام کنند و شماره تلفن همراه و کد ملی هم باید به نام سرپرست باشد.</p>
      <p>وی در ادامه اضافه کرد: سرپرست خانوارهایی که مشمول سبد حمایتی دولت نشده‌اند باید شماره ملی خود را به کد دستوری #6369* ارسال کرده و درخواست خود را ثبت و آن را پیگیری کنند.</p>
      <p>بابایی عنوان کرد: پس از وارد کردن شماره کدملی و شماره تماس پیامکی برای متقاضی ارسال می‌شود مبنی بر اینکه فرد مشمول یارانه جدید می‌شود یا خیر.</p>
      <p>
        <b>متقاضیان برای ثبت درخواست خود عجله نکنند</b>
      </p>
      <p>وی تصریح کرد: چنانچه بحث عدم شمول مورد اعتراض فرد بود یک راهنمایی در ثبت درخواست در خودِ سامانه بارگذاری شده که متقاضیان با ورود آن ثبت درخواست می‌کنند و طی ۲۴ ساعت کد رهگیری به آنها داده می‌شود.</p>
      <p>این مقام مسئول بیان کرد: پس از این مرحله وارد سامانه hemayat.mcl.goverment.ir شده و با وارد کردن کدرهگیری و کدملی یا شماره حسابی که با آن قبلا یارانه دریافت می‌کردند ثبت درخواست مجدد می‌کنند در واقع سامانه متقاضی را به مراحل بعدی هدایت می‌کند.</p>
      <p>بابایی عنوان کرد: سایت حمایت قرار است از روز سه‌شنبه ۵ آذرماه راه‌اندازی شود تا اطلاعات خانوار بررسی شده و در مدت ۲۰ روز نتیجه نهایی به اطلاع هموطنان برسد.</p>
      <p>وی بیان کرد: متقاضیان برای ثبت درخواست عجله نکنند تا مشکل اینترنت هم برطرف شود و پهنای باند افزایش پیدا کند، افرادی که مشمول دریافت یارانه نشدند ۱۰ روز فرصت دارند که نسبت به ثبت تقاضای خود اقدام کنند.</p>
      <p>مدیرکل تعاون، کار و رفاه اجتماعی استان قزوین تصریح کرد: اگر افرادی مشمول دریافت یارانه سوخت شده اما در این مرحله دریافت نکردند یارانه دو ماه آنها به صورت یکجا به حساب فرد واریز خواهد شد.</p>
      <p>وی ابراز کرد: اینگونه نیست که اگر کسی یارانه قبلی به حسابش واریز نمی‌شد یا یارانه وی قطع شده بود از شمول یارانه جدید حذف شود بلکه شرایط این افراد متفاوت است؛ چراکه ممکن است افرادی جزو دریافت کنندگان یارانه قبلی نبوده یا جزو حذفیات بودند ولی یارانه جدید به حساب آنها واریز شود.</p>
      <p>بابایی در پایان بیان کرد: از اول دی ماه افرادی که جا مانده ثبت نام یارانه هستند و یا در سال‌های گذشته حذف شدند شرایط برای آنها هم فراهم می‌شود تا نسبت به ثبت اطلاعات اقدام کنند.</p>
      <p>انتهای پیام/</p>
    </article>
  </body>
</html>