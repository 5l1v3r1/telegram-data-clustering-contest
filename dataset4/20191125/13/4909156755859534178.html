<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201244/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-25T13:07:00+00:00"/>
    <meta property="og:title" content="סכנה ליד הבית"/>
    <meta property="og:description" content="מבצע האכיפה, שהתמקד בבניינים קיימים העוברים שיפוץ במסגרת תמ&quot;א 38, מצא כי במרבית האתרים היו ליקויים מסכני חיים | האתרים נסגרו עד לתיקון הליקויים | במשרד מדגישים את חומרת הליקויים שכן האתרים נמצאים בלב אזורי מגורים מאוכלסים"/>
  </head>
  <body>
    <article>
      <h6 class="kicker">המאבק בתאונות הבניין</h6>
      <h1>סכנה ליד הבית</h1>
      <h2>פשיטת משרד העבודה באתרי תמ"א 38 באשדוד: 13 מ-20 אתרים שנבדקו נסגרו. <br/>מבצע האכיפה, שהתמקד בבניינים קיימים העוברים שיפוץ במסגרת תמ"א 38, מצא כי במרבית האתרים היו ליקויים מסכני חיים | האתרים נסגרו עד לתיקון הליקויים | במשרד מדגישים את חומרת הליקויים שכן האתרים נמצאים בלב אזורי מגורים מאוכלסים</h2>
      <address><time datetime="2019-11-25T13:07:00+00:00">25 Nov 2019, 13:07</time> by <a rel="author">ניצן צבי כהן</a></address>
      <p>משרד העבודה והרווחה ערך מבצע אכיפה באתרי בנייה מסוג תמ"א 38 באשדוד וסגר  השבוע 13 אתרים מסוכנים מתוך 20 אתרים שנבדקו. "המבצע התמקד בפרויקטים מסוג תמ"א 38 המהווים גורם סיכון משמעותי לתושבים החיים בסביבתם, זאת בשל הימצאותם בסביבת מגורים עירונית מיושבת, במיוחד בערים ספציפיות", נמסר מהמשרד. "הפרויקטים להתחדשות עירונית מאופיינים, לא אחת, בעבודות בנייה בשעה שהדיירים, משפחות וילדים, עדיין מתגוררים בנכס, ולכן אי-הקפדה על הוראות הבטיחות בבנייה מהווה סכנה כפולה ומכופלת".</p>
      <p>בין הליקויים שהתגלו והובילו לסגירת האתרים: גידורים חסרים סביב פירים ומרפסות, פיגומים שאינם תקינים, חוסר בציוד מגן אישי, ליקויי חשמל מסכני חיים ועוד, אלה מהווים סכנה ברורה לפועלי הבניין וכל לדיירים המתגוררים בקרבת מקום. כמו כן נמצאו אתרים בהם לא נכח מנהל עבודה, זאת על אף הסיכון והמורכות הכרוכים בעבודות שמבוצעות באתרים אלה. ניתן דגש מיוחד בין היתר לנושא נוכחות של עוזרי בטיחות בכל אתר שנבדק.</p>
      <figure>
        <img src="https://www.davar1.co.il/wp-content/uploads/2019/09/0990919_construction1.jpg"/>
        <figcaption>בניין בראשון לציון העובר שיפוץ במסגרת תוכניות תמ"א 38. ארכיון (verbaska / Shutterstock.com)</figcaption>
      </figure>
      <p>ראש מנהל הבטיחות ומפקח עבודה ראשי חזי שוורצמן מסר כי מנהל הבטיחות פועל כל העת לאכיפה בלתי מתפשרת של תקנות הבטיחות באתרי הבניה. "הסכנות הנשקפות לעובדי הענף הן רבות. באתרי תמ"א 38 סכנות אלו מודגשות אף יותר נוכח הימצאותם של אזרחים בסביבת אתר הבנייה. אנו רואים בחומרה הפרה של תקנות ופקודות הבטיחות, ונמשיך לבצע פעולות אכיפה לאיתור ליקויים ולא נהסס לסגור אתרי בנייה למשך זמן בלתי מוגבל. אנו מצפים מכל מבצעי פעולות הבנייה, ומהקבלנים במיוחד, לנקוט במשנה זהירות ולהימנע מעבירות בטיחות העלולות להוביל לפגיעה בנפש. אנו לא נקבל מצב בו קבלנים שמפרים את תקנות הבטיחות מסכנים את העובדים שלהם וגם עוברי אורח במרחב הציבורי".</p>
      <p>על אף שהצווים שניתנו אינם מוגבלים בזמן, הם יוסרו לאחר תיקון הליקויים. בארגוני המאבק בתאונות הבניה מותחים בחודשים האחרונים ביקורת על כך שהמשרד אינו נוקט מדיניות נוקשה יותר עם הקבלנים המפרים את הוראות החוק ואינו פועל לסגירת האתרים המפרים לתקופות ממושכות. זאת, לאחר שמאז סוף אפריל 2018, חדל מלהטיל על הקבלנים מפרי החוק קנסות מנהליים.</p>
      <p>במשרד העבודה הוסיפו כי לאחרונה הוכשרו 50 מפקחים חדשים, בקורס שנערך במהלך החודשים יוני ויולי 2019, והקיף תכנים מקצועיים בתחומי הבנייה, התעשייה, הבריאות התעסוקתית, חקלאות, רגולציה, חקירת תאונות ועוד, וכלל גם עבודה מעשית באתרי הבניה במסגרת מחוזות המינהל והעבודה השוטפת.​</p>
    </article>
  </body>
</html>