<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743557"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T13:33:00+00:00"/>
    <meta property="og:title" content="กองทุนฯแจกอีกเฉียด100ล้าน-สุปราณียึดผจก.กองทุนฯ"/>
    <meta property="og:description" content="กองทุนฯ ควักแจกอีกเฉียด 100 ล้านบาท ตะกร้อโกย 58.5 ล้านบาท ขณะที่ยูยิตสู คว้าไป 24.75 ล้านบาท พร้อมหนุนโครงการพัฒนานักกีฬาอีกกว่า 851 ล้านบาท ด้าน “สุปราณี คุปตาสา” เข้าป้ายยึดผู้จัดการกองทุนฯ"/>
  </head>
  <body>
    <article>
      <h1>กองทุนฯแจกอีกเฉียด100ล้าน-สุปราณียึดผจก.กองทุนฯ</h1>
      <address>
        <time datetime="2019-11-25T13:33:00+00:00">25 Nov 2019, 13:33</time>
      </address>
      <p>
        <b>กองทุนฯ ควักแจกอีกเฉียด 100 ล้านบาท ตะกร้อโกย 58.5 ล้านบาท ขณะที่ยูยิตสู คว้าไป 24.75 ล้านบาท พร้อมหนุนโครงการพัฒนานักกีฬาอีกกว่า 851 ล้านบาท ด้าน “สุปราณี คุปตาสา” เข้าป้ายยึดผู้จัดการกองทุนฯ</b>
      </p>
      <p>    เมื่อวันที่ 25 พ.ย. ที่ห้องประชุม 301 ชั้น 3 ตึกบัญชาการ ทำเนียบรัฐบาล “บิ๊กป้อม” พล.อ.ประวิตร วงษ์สุวรรณ รองนายกรัฐมนตรี เป็นประธานในการประชุมคณะกรรมการบริหารกองทุนพัฒนาการกีฬาแห่งชาติ ครั้งที่ 6/2562 โดยมี ดร.ก้องศักด ยอดมณี ผู้ว่าการการกีฬาแห่งประเทศไทย (กกท.) เข้าร่วม สรุปสาระสำคัญดังนี้<br/>    ที่ประชุมรับทราบการอนุมัติเงินรางวัลให้แก่นักกีฬา ผู้ฝึกสอน และสมาคมกีฬา เฉพาะรายการที่เป็นไปตามหลักเกณฑ์จำนวน 6 รายการ 6 สมาคมกีฬา รวมเป็นเงิน 99,715,000 บาท ประกอบด้วย แข่งเรือใบ 1,875,000 บาท, ตะกร้อ 58,800,000 บาท, เทควันโด 2,250,000 บาท, แบดมินตัน 4,200,000 บาท, ยูยิตสู 24,750,000 บาท และวอลเลย์บอล 7,840,000 บาท<br/>    ที่ประชุมเห็นชอบสนับสนุนแผนงานโครงการพัฒนานักกีฬา ประจำปี 2563 จำนวน 851,532,088 บาท แบ่งเป็น แผนงานที่ 1.การสนับสนุนระบบการพัฒนากีฬาสู่ความเป็นเลิศ ทั้งในระดับชาติและระดับนานาชาติ 389,119,058 บาท, แผนงานที่ 2. การพัฒนาบุคลากรกีฬาสู่ความเป็นเลิศ 88,577,350 บาท, แผนงานที่ 3. การสนับสนุนการจัดการแข่งขันกีฬาอาชีพเพื่อสร้างมูลค่าทางเศรษฐกิจ 47,000,000 บาท, แผนงานที่ 4 การกำกับดูแลกีฬามวยให้ปฏิบัติตามกฎหมาย 42,407,340บาท, แผนงานที่ 5 ส่งเสริม สนับสนุนกิจกรรมและเครื่องมือทางด้านวิทยาศาสตร์การกีฬา 109,500,000 บาท และแผนงานที่ 6 การส่งเสริมการเป็นเจ้าภาพจัดการแข่งขันระดับนานาชาติและระดับชาติ 174,928,340 บาท และที่ประชุมอนุมัติงบประมาณเป็นค่าใช้จ่ายในการจัดงานมอบเงินรางวัลและแสดงความยินดีให้แก่นักกีฬา ผู้ฝึกสอน สมาคมกีฬา และผู้ที่เกี่ยวข้องในการเข้าร่วมการแข่งขันกีฬาซีเกมส์ ครั้งที่ 30 ในวงเงิน 2,600,000 บาท <br/>    ทั้งนี้ รายงานระบุว่าในที่ประชุมได้อนุมัติให้ น.ส.สุปราณี คุปตาสา 1 หนึ่ง 7 ผู้สมัครชิงตำแหน่งผู้จัดการกองทุนฯ ได้รับตำแหน่งดังกล่าวไปครอง </p>
    </article>
  </body>
</html>