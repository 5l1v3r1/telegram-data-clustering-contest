<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402639/%D8%A7%D8%B3%D9%86%D8%A7%D8%AF%DB%8C-%D8%AF%D8%B1-%D8%A7%D9%81%D8%B4%D8%A7%DB%8C-%D8%AC%D9%86%D8%A7%DB%8C%D8%AA-%D9%87%D8%A7%DB%8C-%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%B9%D8%AF%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:20:59+00:00"/>
    <meta property="og:title" content="اسنادی در افشای جنایت‌های امارات در عدن"/>
    <meta property="og:description" content="طی چهار سال گذشته، نام عدن، &quot;پایتخت موقت&quot; خودخوانده دولت مستعفی یمن با ترورها و زندان‌های محرمانه‌ای همراه بوده است که در آنها شکنجه‌های مختلفی صورت می‌گیرد."/>
  </head>
  <body>
    <article>
      <h1>اسنادی در افشای جنایت‌های امارات در عدن</h1>
      <address>
        <time datetime="2019-11-25T13:20:59+00:00">25 Nov 2019, 13:20</time>
      </address>
      <p>طی چهار سال گذشته، نام عدن، "پایتخت موقت" خودخوانده دولت مستعفی یمن با ترورها و زندان‌های محرمانه‌ای همراه بوده است که در آنها شکنجه‌های مختلفی صورت می‌گیرد.</p>
      <p>به گزارش ایسنا، به نقل از الجزیره، طبق گزارش‌های سازمان ملل، جنوب یمن طی سال‌های ۲۰۱۵ تا ۲۰۱۹ شاهد بیش از ۱۰۰ ترور بود. همچنین هزاران یمنی‌ در آماج بازداشت و حبس اجباری در زندان‌های محرمانه‌ای قرار گرفتند که شبه‌نظامیان وابسته به امارات و مزدوران خارجی آنها را مدیریت می‌کنند.</p>
      <p>تحقیقی که شبکه الجزیره با نام "کمربندهای مرگ" انجام داده، جزئیات دو پرونده ترورها و زندان‌های محرمانه را در عدن یمن از طریق اسناد و گفتگوهای اختصاصی برملا می‌کند.</p>
      <p>در همین حال، الیزابت کندال، پژوهشگر متخصص در امور یمن در دانشگاه آکسفورد انگلیس می‌گوید، بیشتر عملیات‌ها یا تلاش‌ها برای ترور در عدن توسط افرادی انجام شده است که سوار بر موتور سیکلت بودند، برخی دیگر نیز با بمب‌هایی که در مسیرها کار گذاشته شده بودند، انجام شده و در هر دو حالت، کسانی که این عملیات را اجرایی کرده‌اند، در سطح حرفه‌ای بالایی قرار داشتند.</p>
      <p>طبق گفته کندال، تحقیق درستی در خصوص این عملیات‌ها از سوی نیروهای امنیتی انجام نشده و هیچ یک از افراد مسلح به دستگاه قضائی سپرده نشده‌اند و گزارش‌ها همواره به ذکر عنوان افراد مسلح ناشناس به عنوان عاملان این عملیات‌ها بسنده کرده‌اند.</p>
      <p>با وجود تلاش‌ها برای سرپوش گذاشتن بر واقعیت و اقدامات سازمان یافته برای از بین بردن نشانه‌هایی از عاملان این عملیات‌ها، اما این تحقیق توانست به صورت اختصاصی اسناد امنیتی را به دست آورد که برای نخستین بار منتشر شده و توسط بخش تحقیقات جنائی در عدن با گروهی از متهمان به اجرای ترورها صورت گرفته است.</p>
      <p>اسناد فاش شده در ۸۷ صفحه است و شامل اظهارنظرهای چهار متهم به شرکت در ترورها است و اسامی کامل چهار متهم و هرکس که با آنها در تماس بوده و نیز اعتراف‌های کاملی از ترور تعدادی از ائمه جماعات در عدن توسط آنها را در بر دارد.</p>
      <p>دستورات امارات</p>
      <p>در اسناد تحقیقات، تاکید شده که اولین مسئول گروه ترورها در عدن با اماراتی‌ها و مشخصاً با یک افسر اماراتی به نام "ابو خلیفه" همکاری می‌کرد.</p>
      <p>همچنین اسناد به مستندسازی اظهارات متهمان در مورد اسامی شخصیت‌های دست داشته و نقش‌های عاملان اجرایی و نیز طرف‌های حامی مالی آنها و در رأس آنها نیروهای کمربند امنیتی و سازمان اطلاعات امارات می‌پردازد.</p>
      <p>اما مهم‌ترین مساله‌ای که در تحقیق‌ها عنوان شده، این است که این نیروهای القاعده بودند که ترورها را با دستور افسران اماراتی اجرا می‌کردند.</p>
      <p>این اعتراف‌ها آنچه را که در گزارش تیمی از کارشناسان برجسته شورای حقوق بشر سازمان ملل مطرح شده بود، تایید می‌کند. در این گزارش آمده بود، علی رغم تفاوت در پیشینه‌های سیاسی و فکری قربانیان عملیات ترورها، اما وجه اشتراک آنها عبارت از تاثیرگذاری آنها بر جامعه و انتقاد علنی آنها از امارات و شبه نظامیان وابسته به آن بوده است.</p>
      <p>نقش مزدوران</p>
      <p>مساله فقط به سربازگیری از مزدوران محلی برای امارات در یمن ختم نمی‌شود، چراکه ۲۰ روز از خارج شدن نیروهای انصارالله از عدن نگذشته بود که صحبت‌هایی در مورد اجیر کردن مزدوران خارجی برای انجام ترورهایی به نفع امارات بر سر زبان‌ها افتاد.</p>
      <p>الجزیره عکسی از قرارداد شرکت آمریکایی "اسپیر آپریشن" را به دست آورده که طبق آن، این شرکت ۱.۵ میلیون دلار و نیز مزایایی در هنگام موفقیت‌آمیز بودن انجام هر عملیاتی به دست آورده است.</p>
      <p>اولین عملیات این گروه، هدف قرار دادن "انصاف علی مایو"، عضو برجسته‌ای در حزب اصلاح در عدن بود، اما این گروه در ترور وی با شکست مواجه شد.</p>
      <p>نقش مزدوران خارجی به ترورها محدود نبوده است، چراکه امارات از آنها برای بازجویی‌ها و شکنجه زندانیان در زندان‌های محرمانه وابسته به خود کمک گرفته است.</p>
      <p>در کنار پرونده ترورها، تحقیق "کمربندهای مرگ" به آنچه که در داخل زندان‌های محرمانه امارات در یمن رخ می‌دهد و اینکه بازداشت‌شدگان در این زندان‌ها در آماج انواع شکنجه جسمی و روحی قرار می‌گیرند، اشاره کرده است.</p>
      <p>در همین حال، عادل الحسنی، یکی از مسئولان جنوبی یمن در مصاحبه با الجزیره گفته است که وی به شخصه در تعدادی از زندان‌هایی که امارات نظارت آنها را در یمن برعهده داشته، مورد شکنجه قرار گرفته است.</p>
      <p>وی در ادامه می‌گوید، امارات بر تمامی زندان‌های محرمانه نظارت دارد و برخی از این زندان‌ها را سربازان یمنی اداره می‌کنند و برخی دیگر تحت کنترل مزدوان آمریکایی و کلمبیایی است و این زندان‌ها تحت نظارت دادستانی یا وزارت کشور یمن قرار ندارد.</p>
      <p>همزمان، مروان لطیف، که یک زندانی سابق در زندان‌های امارات در  عدن است، می‌گوید: افسران اماراتی من را بازداشت کرده و سپس من را به یک پایگاه نظامی بردند و در آنجا در معرض شنیع‌ترین شکنجه‌ها  قرار گرفتم، بینی من را شکستند و من را از سقف آویزان کردند و بدنم را آتش زدند و چشمانم را درآورند. بعد از تجربه این زندان، دیگر زندگی هیچ معنایی ندارد، من احساس خوشبختی را از دست داده‌ام.</p>
      <p>انتهای پیام</p>
    </article>
  </body>
</html>