<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/euroleague/779235/oristiko-tin-triti-stin-ellada-o-rik-pitino/"/>
    <meta property="og:site_name" content="to10.gr"/>
    <meta property="article:published_time" content="2019-11-25T13:59:26+00:00"/>
    <meta property="og:title" content="Οριστικό: Την Τρίτη στην Ελλάδα ο Ρικ Πιτίνο!"/>
    <meta property="og:description" content="Οπως ενημέρωσε επίσημα η ΚΑΕ Παναθηναϊκός, ο Ρικ Πιτίνο θα βρίσκεται στην Ελλάδα το πρωί (12:05) της Τρίτης, για να αναλάβει και επίσημα τους Πράσινους."/>
  </head>
  <body>
    <article>
      <h1>Οριστικό: Την Τρίτη στην Ελλάδα ο Ρικ Πιτίνο!</h1>
      <h2>Οπως ενημέρωσε επίσημα η ΚΑΕ Παναθηναϊκός, ο Ρικ Πιτίνο θα βρίσκεται στην Ελλάδα το πρωί (12:05) της Τρίτης, για να αναλάβει και επίσημα τους Πράσινους.</h2>
      <address><time datetime="2019-11-25T13:59:26+00:00">25 Nov 2019, 13:59</time> by <a rel="author">to10.gr</a></address>
      <p>Ο Ρικ Πιτίνο πιάνει δουλειά. Ο κορυφαίος Αμερικανός προπονητής έρχεται στην Ελλάδα και ο Παναθηναϊκός ετοιμάζεται να τον υποδεχθεί με ανοιχτές αγκάλες. Καθώς υπάρχει βεβαιότητα πως με τον ίδιο στον πάγκο, το Τριφύλλι θα μπορέσει να κάνει την ευρωπαϊκή υπέρβαση που τόσο ψάχνει.</p>
      <p>Οπως έγινε γνωστό, ο Πιτίνο «πετάει» τα ξημερώματα για τη χώρα μας και αναμένεται να «πατήσει» ελληνική γη στις 12:05 το πρωί της Τρίτης.</p>
      <p>
        <a href="https://www.to10.gr/podosfero/dietisia/778845/angelos-evangelou-o-evangelistis-tis-exygiansis/">
          <i>Άγγελος Ευαγγέλου, ο... ευαγγελιστής της «εξυγίανσης»</i>
        </a>
      </p>
      <p>Ο Παναθηναϊκός έκανε το colpo grosso. Η επιστροφή του Πιτίνο στον πάγκο των Πράσινων είναι πιθανότατα η σημαντικότερη είδηση της σεζόν στην εφετινή Ευρωλίγκα. Με τον Δημήτρη Γιαννακόπουλο να κάμπτει τις αντιρρήσεις και τις δεύτερες σκέψεις του Αμερικανού τεχνικού, πείθοντάς τον να αναλάβει ξανά το τριφύλλι, με σκοπό να το οδηγήσει στο Final Four. Ενας στόχος που παραμένει ανεκπλήρωτος εδώ και 8 σεζόν για τον Παναθηναϊκό. Ενας στόχος τον οποίο ήδη ο Πιτίνο έθεσε ξεκάθαρα και κατηγορηματικά. Δείχνοντας ότι έρχεται στην Ελλάδα με συγκεκριμένη αποστολή και αποφασισμένος να πετύχει αυτό που δεν κατάφερε πέρυσι.</p>
      <p>Ο Πιτίνο έχει πλήρη εικόνα του Παναθηναϊκού και για αυτόν τον λόγο θεωρείται δεδομένο ότι θα προχωρήσει σχετικά σύντομα σε δυο αλλαγές στο δυναμικό των Πράσινων. Ενώ είναι σαφές ότι οι Πράσινοι θα επιστρέψουν στο «μπάσκετ Πιτίνο», με στροφή στα βασικά, αλλά και… τσίτα τα γκάζια, και στις δύο πλευρές του παρκέ. Μπάσκετ που χαρακτηρίζει τον Αμερικανό. Μπάσκετ που ξέρει να το διδάξει. Και, όπως φάνηκε πέρυσι, του αρέσει και βελτιώνει και τους παίκτες.</p>
      <p>Ο Πιτίνο πιάνει άμεσα δουλειά. Και στον Παναθηναϊκό, αλλά και στην Εθνική. Και μόνο η παρουσία του hall of famer τεχνικού στον πάγκο ελληνικής ομάδας είναι τιμητική για το ελληνικό μπάσκετ. Εξάλλου, δεν πρέπει να ξεχνάμε ότι πρόκειται για θρύλο του σπορ, σε παγκόσμια κλίμακα.</p>
      <p>
        <b>
          <a href="https://www.to10.gr/basket/euroleague/779235/oristiko-tin-triti-stin-ellada-o-rik-pitino/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>