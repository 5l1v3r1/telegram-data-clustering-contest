<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402669/%D9%BE%D8%B1%D8%AF%D8%A7%D8%AE%D8%AA-%D8%B3%D8%A7%D9%84%D8%A7%D9%86%D9%87-%DB%B6%DB%B8%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%DB%8C%D8%A7%D8%B1%D8%A7%D9%86%D9%87-%D8%A8%D9%87-%D9%85%D8%B1%D8%AF%D9%85-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86-%D8%A8%D8%A7%D8%B2%D8%B1%D8%B3%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T13:59:48+00:00"/>
    <meta property="og:title" content="پرداخت سالانه ۶۸۰۰ میلیارد تومان یارانه به مردم استان کرمان/بازرسی از ۳۰ درصد واحدهای صنفی"/>
    <meta property="og:description" content="ایسنا/کرمان استاندار کرمان گفت: دولت سالانه ۸ هزار و ۲۰۰ میلیارد تومان یارانه بنزین در استان کرمان پرداخت می‌کرده که یک هزار و ۳۵۰ میلیارد تومان آن را کاهش داده و به صورت بسته حمایتی به ۷۵ تا ۸۰ درصد (۷۷۰ هزار خانوار) مردم استان پرداخت می‌کند، بنابراین یک جابجایی در یارانه‌ها بوده که در این راستا سالانه دولت در استان کرمان ۶ هزار و ۸۰۰ میلیارد تومان یارانه به مردم پرداخت خواهد کرد."/>
  </head>
  <body>
    <article>
      <h6 class="kicker">استاندار کرمان خبر داد</h6>
      <h1>پرداخت سالانه ۶۸۰۰ میلیارد تومان یارانه به مردم استان کرمان/بازرسی از ۳۰ درصد واحدهای صنفی</h1>
      <address><time datetime="2019-11-25T13:59:48+00:00">25 Nov 2019, 13:59</time> by <a rel="author">سارا سلطانی</a></address>
      <p>ایسنا/کرمان استاندار کرمان گفت: دولت سالانه ۸ هزار و ۲۰۰ میلیارد تومان یارانه بنزین در استان کرمان پرداخت می‌کرده که یک هزار و ۳۵۰ میلیارد تومان آن را کاهش داده و به صورت بسته حمایتی به ۷۵ تا ۸۰ درصد (۷۷۰ هزار خانوار) مردم استان پرداخت می‌کند، بنابراین یک جابجایی در یارانه‌ها بوده که در این راستا سالانه دولت در استان کرمان ۶ هزار و ۸۰۰ میلیارد تومان یارانه به مردم پرداخت خواهد کرد.</p>
      <p>"محمدجواد فدایی" عصر امروز چهارم آذرماه در بیست و سومین جلسه ستاد تنظیم بازار استان کرمان در واکنش به این موضع شرکت تعاونی روستایی مبنی براینکه تامین میوه شب عید برعهده بخش خصوصی است، گفت: شرکت تعاون روستایی اگر امروز نمی تواند کاری کند، باید منحل شود. همواره تاکید داریم که دلال‌ها و واسطه‌ها از بازار حذف شوند و هدف از تشکیل شرکت های تعاون روستایی نیز برای حذف همین دلال‌ها بوده است.</p>
      <p>وی در خصوص افزایش قیمت برخی اقلام در استان کرمان از جمله شیر و پروفیل، عنوان کرد: قیمت شیر باید به روال قبلی خود برگردد. همچنین باید در شرایط کنونی پروفیل به قیمت قبل به فروش برسد، حتی اگر تولیدکنندگان ضرر می‌کنند باید این قیمت به حالت قبلی خود برگردد و برای خریدهای بعدیشان براساس مصوبه کشور عمل کنند.</p>
      <p>
        <b>بازرسی از ۳۰ درصد واحدهای صنفی ظرف مدت یک هفته</b>
      </p>
      <p>استاندار کرمان با اشاره به دستور معاون اول رییس جمهور برای رسیدگی و بازرسی وضعیت بازار پس از افزایش قیمت بنزین بیان کرد: براساس این مصوبه همه دستگاه‌ها باید تجهیزات و نیروی انسانی مورد نیاز برای این رسیدگی به بازار  را تامین کنند، لذا ماشین و نیروی مورد نیاز برای بازرسی و نظارت بازار باید در کوتاهترین زمان ممکن تامین و تا هفته آینده حدود ۳۰ درصد واحدهای صنفی (روزی یک هزار واحد صنفی) استان کرمان مورد بازدید و بازرسی قرار گیرند.</p>
      <p>فدایی با اشاره سیاست دولت مبنی بر عدم افزایش قیمت کالاها، افزود: مردم باید به قیمت واقعی کالاها دسترسی داشته باشند و بدانند قیمت واقعی هرکالا به چه میزان است زیرا هیچ دلیلی برای افزایش قیمت‌ها وجود ندارند.</p>
      <p>عالی ترین مقام اجرایی دولت در استان کرمان در بخش دیگری از صحبت های خود به موضوع پرداخت یارانه و بسته های معیشتی در استان کرمان اشاره کرد و گفت: دولت سالانه ۸ هزار و ۲۰۰ میلیارد تومان یارانه بنزین در استان کرمان پرداخت می‌کرده که یک هزار و ۳۵۰ میلیارد تومان آن را کاهش داده و به صورت بسته حمایتی به ۷۵ تا ۸۰ درصد (۷۷۰ هزار خانوار) مردم استان پرداخت می‌کند، بنابراین یک جابجایی در یارانه‌ها بوده که در این راستا سالانه دولت در استان کرمان ۶ هزار و ۸۰۰ میلیارد تومان یارانه به مردم پرداخت خواهد کرد.</p>
      <p>
        <b>افزایش قیمت در کالا و خدمات تا اطلاع ثانوی ممنوع</b>
      </p>
      <p>براساس این گزارش "مهدی حسینی‌نژاد" رییس سازمان صنعت، معدن و تجارت استان کرمان نیز در این جلسه با بیان اینکه ۸۰ هزار واحد صنفی در سطح استان کرمان مشغول به فعالیت هستند بیان کرد: با توجه به افزایش قیمت میلگرد در استان لذا سعی کردیم بحث میلگرد در استان را مدیریت کنیم همچنین افزایش قیمت گوجه نیز یک موضوع کشوری است که یک یا دو هفته آینده با رسیدن گوجه منطقه بوشهر، قیمت گوجه فرنگی نیز کاهش پیدا خواهد کرد.</p>
      <p>رییس سازمان صنعت، معدن و تجارت استان کرمان در خصوص میوه شب عید گفت: میزان نیاز استان کرمان در ایام عید نوروز، ۷۰۰ تن سیب درختی و ۱۴۰۰ تن پرتقال است که پیشنهاد ما این بوده که شرکت تعاونی روستایی این میوه را تامین کند و اگر تعاون روستایی نتوانست بخش خصوصی این تامین میوه را بر عهده بگیرد.</p>
      <p>وی با بیان این مطلب که افزایش قیمت در کالا و خدمات تا اطلاع ثانوی ممنوع می‌باشد، ادامه داد: برخی از گاوداری‌ها نیز شیر را افزایش قیمت داده‌اند لذا جهادکشاورزی کمک کند تا دو هفته آینده افزایش قیمتی در این زمینه نداشته باشیم تا قیمت مصوبه به آنها ابلاغ شود.</p>
      <p>به گزارش ایسنا، "مجید بیگلری" مدیرکل غله استان کرمان در این جلسه اعلام کرد: ۲۱۹۷ تن سهمیه برنج آذرماه استان کرمان است که یک هزار و ۵۰۰ تن آن سهمیه شمال استان کرمان و ۶۹۷ تن سهمیه جنوب استان کرمان است که قیمت در عمده فروشی هر کیلو ۶ هزار و ۵۰۰، خرده فروشی ها هر کیلو ۶ هزار و ۸۰۰ و در جنوب استان کرمان هر کیلو ۶ هزار و ۹۰۰ تومان است.</p>
      <p>انتهای پیام</p>
    </article>
  </body>
</html>