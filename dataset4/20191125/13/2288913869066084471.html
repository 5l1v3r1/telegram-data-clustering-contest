<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191125_04736646"/>
    <meta property="og:site_name" content="De Standaard"/>
    <meta property="article:published_time" content="2019-11-25T13:48:00+00:00"/>
    <meta property="og:title" content="‘Miljardenbuit’ bij spectaculaire kunstroof uit Duits museum"/>
    <meta property="og:description" content="Dieven hebben in de nacht van zondag op maandag op spectaculaire wijze voor een fortuin aan antieke juwelen buitgemaakt uit de schatkist van de Duitse keur..."/>
  </head>
  <body>
    <article>
      <h1>‘Miljardenbuit’ bij spectaculaire kunstroof uit Duits museum</h1>
      <address>
        <time datetime="2019-11-25T13:48:00+00:00">25 Nov 2019, 13:48</time>
      </address>
      <p>
        <b>Dieven hebben in de nacht van zondag op maandag op spectaculaire wijze voor een fortuin aan antieke juwelen buitgemaakt uit de schatkist van de Duitse keurvorst August II. Duitse media noemen het 'de grootste kunstroof in de Duitse naoorlogse geschiedenis'.</b>
      </p>
      <p>Een veiligheidscamera filmde hoe twee mannen in het historische museum Grünes Gewölbe (Groene Gewelf) in het Duitse Dresden inbraken. Ze maakten  drie achttiende-eeuwse sieraden van diamanten en robijnen buit. Volgens Duitse media hebben de juwelen mogelijk een waarde van een miljard euro. Ze noemen het ‘de grootste kunstroof in de Duitse naoorlogse geschiedenis’.</p>
      <p>De museumdirecteur Marion Ackermann noemt de gestolen items van onschatbare waarde. Volgens haar zou het onmogelijk zijn om ze zomaar te verkopen.</p>
      <p>De verdachten waren allicht professionals. Rond 5 uur zouden ze brand gesticht hebben in een elektriciteitshuisje onder een nabijgelegen brug. Dat zou het alarmsysteem van het museum hebben uitgeschakeld.</p>
      <p>
        <b>Opvallend kleine rovers</b>
      </p>
      <p>Op die beelden valt volgens <i>Bild </i>te zien hoe de ‘opvallend kleine rovers’ zich via een smalle schacht naar buiten weten te wurmen, nadat ze eerst via een klein raampje zijn binnengekomen. In het getroffen museum bevinden zich duizenden sieraden en voorwerpen van goud, zilver en andere waardevolle materialen. De inbrekers zouden hebben toegeslagen in het historische deel van de collectie en zwaardere kunststukken bewust hebben laten staan.</p>
      <p>Michael Kretschmer, de minister-president van de deelstaat Saksen, haastte zich op maandagochtend naar het beroofde museum. ‘Niet alleen de Staat werd van haar kunstcollectie beroofd, ook wij Saksen zijn bestolen’, zei hij.</p>
      <p>
        <b>Groene diamant</b>
      </p>
      <p>Ondanks de grote vangst voor de dieven, ligt het meest waardevolle kunststuk momenteel niet in Dresden. De zogenoemde ‘groene diamant’ bevindt zich momenteel in het Metropolitan Museum of Art in New York.</p>
      <p>Van de dieven ontbreekt voorlopig elk spoor.</p>
      <figure>
        <img src="https://static.standaard.be/Assets/Images_Upload/2019/11/26/0feaa60e-0f79-11ea-9b34-8df2c6ad6e7f_web_scale_0.08_0.08__.jpg?maxheight=513&amp;maxwidth=767&amp;scale=both"/>
        <figcaption>Foto: AP</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/26/19867b8e-0f79-11ea-9b34-8df2c6ad6e7f_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>Foto: Sebastian Kahnert/dpa-Zentralbil</figcaption>
      </figure>
      <figure>
        <img src="https://static.standaard.be/Assets/Images_Upload/2019/11/26/21235a2e-0f79-11ea-9b34-8df2c6ad6e7f_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>Foto: Sebastian Kahnert/dpa-Zentralbil</figcaption>
      </figure>
    </article>
  </body>
</html>