<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/facebook-mel-aplikaci-ktera-oblicej-propojila-s-profilem-na-siti-nastesti-ji-nikdy-nevydal/sc-3-a-201348/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-25T13:30:00+00:00"/>
    <meta property="og:title" content="Facebook měl aplikaci, která obličej propojila s profilem na síti. Naštěstí ji nikdy nevydal"/>
    <meta property="og:description" content="Facecebook před lety experimentoval s rozpoznáváním obličejů. Nyní vyšly najevo informace, že disponoval aplikací, která uměla rozpoznat konkrétní osoby. Stačilo zamířit telefonem na obličej osoby a software jej spojil s jeho profilem na"/>
  </head>
  <body>
    <article>
      <h1>Facebook měl aplikaci, která obličej propojila s profilem na síti. Naštěstí ji nikdy nevydal</h1>
      <address><time datetime="2019-11-25T13:30:00+00:00">25 Nov 2019, 13:30</time> by <a rel="author">Vladislav Kluska</a></address>
      <p>Facecebook před lety experimentoval s rozpoznáváním obličejů. Nyní vyšly najevo informace, že disponoval aplikací, která uměla rozpoznat konkrétní osoby. Stačilo zamířit telefonem na obličej osoby a software jej spojil s jeho profilem na sociální síti. Aplikace naštěstí nikdy nevyšla veřejně.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=608300482"/>
        <figcaption>
          <a href="https://www.zive.cz/clanky/facebook-se-vrhl-do-nove-oblasti-ma-aplikaci-ve-ktere-muzete-tvorit-meme/sc-3-a-201278/default.aspx">Facebook se vrhl do nové oblasti. Má aplikaci, ve které můžete tvořit meme</a>
        </figcaption>
      </figure>
      <p>K testování aplikace došlo již v letech 2015 až 2016, nejedná se tedy o nový projekt. Facebook navíc pro <a href="https://www.businessinsider.com/facebook-built-internal-facial-recognition-camera-app-2019-11">Business Insider</a> uvedl, že aplikace byla testována pouze interně  a nebyla vypuštěna na veřejnost. Celá aplikace byla poměrně jednoduchá – za pomoci obrazu z kamery dokázal rozpoznat okolní osoby a přiřadit k nim jejich Facebookový profil. To zvládla u zaměstnanců a jejich přátel, kteří si na síti povolili rozpoznávání obličeje.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=848649104">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=848649104"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=829043966">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=829043966"/>
          </a>
        </figure>
        <figcaption>Rozpoznávání obličejů můžete ovlivnit i v české verzi Facebooku.</figcaption>
      </slideshow>
      <p>Tato volba je mimochodem dostupná i v české verzi Facebooku. Díky tomu můžete povolit či zakázat, aby vás služba automaticky navrhovala k označení vám a přátelům, pokud si myslí, že jste na fotografii. Vše naleznete v <i>Nastavení</i> – <i>Rozpoznávání obličejů</i>.</p>
      <p>Dotčenou aplikaci firma prezentovala v roce 2015 na interním meetingu jako jednu z možných inovací do budoucna. V roce 2016 už přitom byla, podle zdrojů Business Insideru, dostupná betaverze pro zaměstnance. Rozhraní i funkčnost byla ale poměrně základní a rozpoznání obličeje trvalo přibližně 3-5 sekund. Poté zobrazila jméno a profilovou fotografii.</p>
      <p>Facebook se k aplikaci vyjádřil pouze v tom směru, že neustále experimentuje s nejrůznějšími aplikacemi a tato nebyla dokonce ani dostupná veřejně. O jejím aktuálním vývoji se již nezmiňuje. Sociální síť přitom od té doby otřásly skandály týkající se ochrany osobních údajů, nejvíce zřejmě problémy <a href="https://connect.zive.cz/clanky/facebooku-v-zamori-hrozi-obri-pokuta-dohani-jej-afera-cambridge-analytica/sc-320-a-197276/default.aspx">okolo Cambridge Analytica</a>. Je tedy těžko představitelné, že by nějakou podobnou službu v aktuální situaci nadále vyvíjela.</p>
      <p>
        <b>Jak se vy stavíte k soukromí na internetu? Podívejte se na náš Duel:</b>
      </p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=468833423"/>
        <figcaption>
          <a href="https://www.zive.cz/clanky/duel-mame-na-webu-vse-blokovat-a-sifrovat-nebo-se-nechat-sledovat/sc-3-a-200693/default.aspx">DUEL: Máme na webu vše blokovat a šifrovat, nebo se nechat sledovat?</a>
        </figcaption>
      </figure>
    </article>
  </body>
</html>