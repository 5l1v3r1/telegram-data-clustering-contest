<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807443/%D8%B3%D8%B1%D9%84%D8%B4%DA%A9%D8%B1-%D8%B3%D9%84%D8%A7%D9%85%DB%8C-%D8%A7%DA%AF%D8%B1-%D8%A7%D9%86%D8%B1%DA%98%DB%8C-%D9%85%D8%AA%D8%B1%D8%A7%DA%A9%D9%85-%D9%85%D8%A7-%D8%A2%D8%B2%D8%A7%D8%AF-%D8%B4%D9%88%D8%AF-%D9%87%DB%8C%DA%86-%D8%AF%D8%B4%D9%85%D9%86%DB%8C-%D8%AF%D8%B1-%D9%87%DB%8C%DA%86-%D8%AC%D8%A7%DB%8C-%D8%AC%D9%87%D8%A7%D9%86-%D8%A7%D9%85%D9%86%DB%8C%D8%AA-%D9%86%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA-%D9%87%DB%8C%DA%86-%D8%AA%D8%B9%D8%B1%D8%B6%DB%8C-%D8%B1%D8%A7-%D8%A8%DB%8C%E2%80%8C%D9%BE%D8%A7%D8%B3%D8%AE-%D9%86%D9%85%DB%8C%E2%80%8C%DA%AF%D8%B0%D8%A7%D8%B1%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:04:00+00:00"/>
    <meta property="og:title" content="سرلشکر سلامی: اگر انرژی متراکم ما آزاد شود هیچ دشمنی در هیچ جای جهان امنیت نخواهد داشت / هیچ تعرضی را بی‌پاسخ نمی‌گذاریم"/>
    <meta property="og:description" content="فرمانده کل سپاه پاسداران خطاب به دشمنان گفت: به ملت ایران احترام بگذارید و مودب باشید. اگر این انرژی متراکم آزاد شود هیچ دشمنی در هیچ جای جهان امنیت نخواهد داشت."/>
  </head>
  <body>
    <article>
      <h1>سرلشکر سلامی: اگر انرژی متراکم ما آزاد شود هیچ دشمنی در هیچ جای جهان امنیت نخواهد داشت / هیچ تعرضی را بی‌پاسخ نمی‌گذاریم</h1>
      <h2>فرمانده کل سپاه پاسداران خطاب به دشمنان گفت: به ملت ایران احترام بگذارید و مودب باشید. اگر این انرژی متراکم آزاد شود هیچ دشمنی در هیچ جای جهان امنیت نخواهد داشت.</h2>
      <address>
        <time datetime="2019-11-25T13:04:00+00:00">25 Nov 2019, 13:04</time>
      </address>
      <p>به گزارش خبرنگار سیاسی خبرگزاری دانشجو، سردار حسین سلامی فرمانده کل سپاه پاسداران انقلاب اسلامی در تجمع امروز مردم انقلابی تهران در میدان انقلاب و در دفاع از امنیت، ثبات و اقتدار ایران سخنان خود را با آیه ۵۰ سوره بقره آغاز کرد و خطاب به ملت همیشه در صحنه ایران گفت: درود خدا بر شما ملت بزرگ، ملت وفادار، فداکار که در این لحظه باشکوه تاریخ اسلام و ایران را جاودانه نقشی آسمانی روی زمین ترسیم کردید.</p>
      <p>وی افزود: امروز که شما اینجا جمع شدید در قلب انقلاب جهانی اسلام تهران میدان انقلاب در حقیقت تیر خلاصی به سیاست‌های تجاوزکارانه و امید‌های واهی بزرگترین دشمن تاریخ بشر زدید. آفرین بر شما و بر آن قدم‌های استوار و ثابت.<br/>سلامی خطاب به ملت ایران ادامه داد: شما آمدید و صبر را با ثبات قدم و نصرت الهی ترکیب کردید آمدید تا از امام مسلمین در این نبرد بزرگ جهانی حمایت کنید.<br/><br/><b>**ملت ایران واژه شرف را روی زمین ترسیم کرد</b><br/>فرمانده کل سپاه پاسداران تصریح کرد: اگر امروز از آسمان به اینجا نظاره شود شما واژه شرف را روی زمین ترسیم کرده اید.<br/>وی ادامه داد: می‌دانیم هر امتی امام خود را گم کند محکوم به هلاکت خواهد بود و مصیبت می‌بیند شما از حوادث صدر اسلام آمده اید تا اجازه ندهید دوباره آن ماجرا‌های غم انگیز تکرار شود کاش اندکی از شما در مسجد کوفه بودید تا امیرالمومنین علی (ع) ضربت نمی‌خورد، کاش شما با امام حسن بودید تا در مقابل معاویه تنها نمی‌ماند و همه آبروی هستی را به قربانگاه دفاع از اسلام نمی‌برد، شما در حال ساختن تاریخ هستید‌ای کاش شما بودید تا حسین بن علی (ع) در عاشورای ۶۱ هجری تنها نمی‌ماند و این لبیک‌ها را در آن لحظات سر می‌دادید تا فرزندان امام اسیر نشوند.<br/><br/><b>**درود بر ملتی که جهان همانند آن‌ها را هرگز ندیده و نخواهد دید</b><br/>سلامی در ادامه تصریح کرد: ملت ایران از آن وقایع دردناک درس عبرت گرفته اند ملتی که همیشه آرزو می‌کرد کاش در فراز‌های سخت تاریخ بود و از امام خود دفاع می‌کرد امروز همان کار را انجام می‌دهد درود بر شما مردمی که جهان همانند شما را هرگز ندیده و شاید هم هرگز نبیند.</p>
      <p><b>**ملت ایران با جدا کردن صف خوداز پیاده نظام دشمن ایران و اسلام را سرفراز کرد</b><br/>فرمانده کل سپاه پاسداران ادامه داد: ملت عزیز ایران باور کنید ما در یک جنگ بزرگ جهانی به سر می‌بریم و شما در حال شکست دادن همه قدرت استکبار هستید جنگی که این روز‌ها در خیابان‌های ما آغاز شده یک سناریوی تمام عیار است این جنگ تمام شد و شما دقیق عمل کردید لحظاتی که نباید به پیاده نظام دشمن بپیوندید نجیبانه صف خود را از آن‌ها جدا کردید و امروز که باید به صحنه بیایید، آمدید و اسلام و ایران امروز سرفراز شد.<br/>وی ادامه داد: دشمن از موقعیت شناسی شما فروپاشید و ناامید شد و امروز از شکوه حضورتان ناامید شده و شما تیر خلاص را به قلب فتنه‌ای زدید که روز‌های اخیر اتفاق افتاد.<br/>سلامی اظهار داشت: حاصل عملکرد شما شکست‌هایی بود که دشمن در صحنه‌های مختلف فراز و فرود ۴۰ ساله انقلاب دچار آن شد و این ۸ ماه شکست تمام عیار را از ملت ایران دریافت کرد دشمن قادر به حادثه سازی نبود، اما منتظر ساختن این حادثه بود تا از آن استفاده کند.<br/>فرمانده کل سپاه پاسداران با اشاره به گرانی مایحتاج ابتدایی و مورد نیاز مردم گفت: دشمن حتی تلاش کرد از پوشک بچه‌های شما هم استفاده کند بنزین فقط بهانه بود او در جستجوی بحران آفرینی برای ملت ایران بود و زمانی که شما به صحنه آمدید همه نقشه‌های آن‌ها نقش بر آب شد.<br/>وی با اشاره به جلسه استیضاح ترامپ گفت: ترامپ جلسه استیضاح خود را برهم زد و در کاخ سفید ماند، اتاق فرماندهی تشکیل داد تا ملت ایران را شکست دهد او این بار تمام توان خود را به صحنه آورد، فشار و جنگ روانی حداکثری همه پیاده نظام مزدور او در داخل مستقر شد حتی ناو هواپیمابر او که ما‌ها بود از ترس مدافعین دریا در بیرون از دریای عمان مانده بود آماده شد، اما خطاب به آن‌ها می‌گویم دیر شده دیر رسیدید و همه چیز تمام شده است.</p>
      <p><b>**رژیم صهیونیستی به آمریکا تکیه نکند او زمانی می‌رسد که شما نابود شدید</b><br/>سلامی ادامه سخنان خود را خطاب به مقامات رژیم صهیونیستی این چنین بیان کرد: به شما می‌گویم به آمریکا تکیه نکنید او همیشه دیر می‌آید وقتی شما نابود شدید می‌آید که آن وقت دیر است.<br/><br/><b>**رهبر ما کسی است که هر امتی که به او تکیه کرد ایستاد و هر که از او فاصله گرفت، افتاد</b><br/>فرمانده کل سپاه پاسداران با مخاطب قرار دادن دشمنان نظام و انقلاب گفت: بدانید که ما به شکل سریالی در همه صحنه‌ها با هدایت یک مرد الهی که امتداد ائمه اطهار است، یک پیشوای جانباز، یک امام فداکار که در لحظات سخت تاریخ اسلام و ایران آبروی خود را با خدا معامله می‌کند آن مرد بزرگی که در قلب همه ما خانه دارد و او کسی است که در عمق سرزمین‌های تحت سلطه دشمن نفوذ کرده و آن‌ها را به عقب رانده است او که توسعه نفوذ انقلابش را هزاران کیلومتر آن طرف‌تر برده و فداکارانه، شجاعانه و حسینی وار به این صحنه آمده و خدا به عزت او افزوده است و قلب هوادارانش را سرریز از یک عشق مثال زدنی نسبت به او کرده است.<br/>وی ادامه داد: این مرد بزرگ صفحه‌ای مثال زدنی برای ایران ساخته است می‌دانید رهبرمان سیاست آمریکایی‌ها و مستکبران را در لبنان نیز با شکست مواجه کرد چنان سپاهی ساخت که رژیم صهیونیستی از ترس وجودش شب و روزشان، شب شده است او از ملت سوریه دفاع کرد جهان اسلام را به هم پیوند داد و سرانجام آن زنجیره مقاومت را حفظ کرد از سوی دیگر ملت عراق را از شر شیاطین و تجزیه نجات داد و امت را به هم گره زد به اربعین نگاه کنید این همایش اقتدار جهان اسلام است. او کسی است که هر امتی به او تکیه کرد ایستاد و هر کس از او فاصله گرفت افتاد هنر او شکستن قدرت‌های بزرگ تحقیرامریکا، پیروزی مسلمین و استحکام بخشی به قدرت ملت ایران است.</p>
      <p>سلامی ادامه داد: هنر رهبر ما این است که هم با دشمنان می‌جنگد هم ایران را پیش می‌برد و به همه عالم درس ایستادگی می‌دهد. او قائمه انقلاب و شما قاعده او هستید امروز این قاعده و قائمه به هم پیوسته اند تا بنای اسلام در عالم بدرخشد و به تدریج بساط شرک و الهاد در هم شکسته شود امروز دشمنان قادر به هیچ عملی نیستند و شکست خورده به حساب می‌آیند قامت رهبرانشان ناامید و عاجز و ناتوان است.</p>
      <p>فرمانده کل سپاه پاسداران با مخاطب قرار دادن دشمنان ایران اسلامی گفت: ما به شما می‌گوییم هیچ حرکتی را بدون انتقام نخواهیم گذاشت و هرگز مدیون قدرتی نمی‌شویم و با همه تصفیه حساب خواهیم کرد و روز و کیفیت آن را ما تعیین خواهد کرد ما از نسل زنان و مردانی هستیم که راه را بر شما بسته اند.</p>
      <p>وی با مخاطب قرار دادن جمع حاضر افزود: ملت بزرگ ایران بداند که آن‌ها علیه ما در جنگ اقتصادی هستند سفیر یکی از این کشور‌ها عنوان می‌کرد که در جلسه‌ای همه سفرا را جمع و به آن‌ها گفته است که به اروپاییان بگویید ایران در حال بریدن وابستگی اقتصادی از نفت است و به زودی از فراز اراده دشمن عبور خواهد کرد و آن‌ها به خودکفایی خواهند رسید. راه فروش نفت را باز کنید و الا این ملت مستقل از نفت خواهد شد.</p>
      <p>سلامی ادامه داد: ما این روز‌ها به خیمه دشمن نزدیک شده ایم و دشمن ما نفس ندارد سیاستش نافذ نیست و قدرت نظامی او پوسیده است یارای عکس العمل ندارد و در قبال شیر‌های شرزه سپاه و ارتش قدرت ایستادگی ندارد.<br/>فرمانده کل سپاه پاسداران با بیان اینکه مردم ما انقلاب خود را با گرانی بنزین معامله نخواهد کرد گفت: ملت ایران به خوبی می‌داند بنزین بهانه است ما صاحب رهبری هستیم که مادامی که در سختی‌ها او را مانند نگین بر حلقه مهر خود جای می‌دهیم هیچ قدرتی قادر به شکست ما نیست. دیدید ظرف ۴۰ ساعت کشور از ناآرامی‌ها نجات یافت و به بردا و سلاما رسید مبارک باد بر ملت ایران این شکوه و جلال و امنیت.</p>
      <p>وی ادامه داد: من به عنوان یک پاسدار همه عشق و آرزویم این است که پای آرزوی شما ضبح و قطعه قطعه شوم نه یک بار بلکه چندین بار تا ارادتم به شما ملت ثابت شود. از هیچ چیز نگران نباشید ما سختی‌ها را پشت سر می‌گذاریم و ما مسئولین برای پیشرفت، امنیت، رفاه و آزادی شما باید اینقدر بدویم تا بمیریم.<br/><br/><b>**ملت وظیفه خود را انجام داد اکنون وظیفه مسئولین است تا کمربند‌ها را ببندند</b><br/>سلامی در ادامه این سخنرانی به نیابت از مردم خطاب به مدیران دستگاه‌های مختلف گفت: ملت وظیفه خود را انجام داد و آمد اکنون نوبت شماست که کمربند‌ها را ببندید میان مردم حرکت کنید و مشکلاتشان را حل کنید.<br/>فرمانده کل سپاه پاسداران خطاب به مردم ادامه داد: ما با شماییم پیش مرگ و فدایی شما هستیم و جان ناقابل ما هدیه‌ای به شماست.<br/><br/><b>**چنانچه از خط قرمز ما عبور کنید، نابود خواهید شد</b><br/>وی در ادامه به دشمنان این مرز و بوم یعنی آمریکا، اسرائیل، آل سعود و انگلیس گفت: شما ما را در میدان تجربه کرده اید سیلی‌های محکم خورده اید و البته قادر به پاسخ نبوده اید برخی از این سیلی‌ها را جهان دیده و برخی را هنوز ندیده است منتظر باشید و بدانید که اگر از خط قرمز‌های ما عبور کنید نابودتان خواهیم کرد.</p>
      <p>سلامی ادامه داد: هر کس بخواهد به مال و جان و ناموس ملت ایران تعرض کند به سختی مجازات خواهد شد آن طور که همه عبرت بگیرند ما نجابت به خرج دادیم و مدارا کردیم، اما مراقب باشید صبر ما انتها دارد.<br/>فرمانده کل سپاه پاسداران تصریح کرد: به ملت ایران احترام بگذارید و مودب باشید اگر این انرژی متراکم آزاد شود هیچ دشمنی در هیچ جای جهان امنیت نخواهد داشت ما ملت اسلام هستیم، ما ملت ایرانیم، رهبری بزرگ داریم که تا امروز ما را از همه صحنه‌های صعب العبور گذرانده است او پناهگاه همه مستضعفان است.</p>
      <p>وی در پایان با تشکر از همه شرکت کنندگان در این اجتماع گفت: خاک کف پای شما را برای تبرک به صورت می‌کشم و برای تک تک تان عزت، تندرستی، شادابی وسربلندی از درگاه خداوند متعال خواستارم.</p>
    </article>
  </body>
</html>