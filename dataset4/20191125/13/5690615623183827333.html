<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837659-pershi-kroki-diyalnosti-zelenskogo-pozitivno-otsinyuyut-62-ukrayintsiv-opituvannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T13:04:00+00:00"/>
    <meta property="og:title" content="Перші кроки діяльності Зеленського позитивно оцінюють 62% українців - опитування"/>
    <meta property="og:description" content="КИЇВ. 22 листопада. УНН. Станом на листопад цього року перші кроки діяльності Президента України Володимира Зеленського позитивно оцінюють 62% українців. Про …"/>
  </head>
  <body>
    <article>
      <h1>Перші кроки діяльності Зеленського позитивно оцінюють 62% українців - опитування</h1>
      <address><time datetime="2019-11-25T13:04:00+00:00">25 Nov 2019, 13:04</time> by <a rel="author">Антоніна Карташева</a></address>
      <p><b>КИЇВ. 22 листопада. УНН.</b> Станом на листопад цього року перші кроки діяльності Президента України Володимира Зеленського позитивно оцінюють 62% українців. Про це свідчать дані опитування, проведеного фондом "Демократичні ініціативи" імені Ілька Кучеріва, передає <b>УНН</b>.</p>
      <p>"Перші кроки діяльності Президента Зеленського та його команди 62% громадян оцінюють позитивно (19% - повністю позитивно і ще 43% переважно позитивно). Негативні оцінки дали 24%, що удвічі більше, ніж у серпні", - йдеться в повідомленні.</p>
      <p>Окрім того, громадяни переважно позитивно ставляться до перших рішень та пропозицій Зеленського.<br/>Також українці вважають, що першочергові п’ять дій Президента та його команди мають бути наступні: припинення вогню на Донбасі – 74%, зростання життєвих стандартів людей (зарплат, пенсій тощо) – 51%, зниження тарифів – 37%, покарання винних у корупції посадовців – 35%, зменшення впливу олігархів на політику – 28%.</p>
      <p>Довідка: загальнонаціональне дослідження громадської думки населення України було проведене Фондом "Демократичні ініціативи" імені Ілька Кучеріва спільно з Київським міжнародним інститутом соціології з 4 по 19 листопада 2019 року. Опитування проводилося в 110 населених пунктах у всіх областях України, окрім автономної республіки Крим. У Донецькій і Луганській областях опитування проводилися тільки на територіях, що контролюються Україною. Була зібрана 2041 анкета. Теоретична похибка вибірки не перевищує 2,3%.</p>
      <p>Нагадаємо,<a href="https://www.unn.com.ua/uk/news/1831823-ukrayintsi-doviryayut-volonteram-ta-veteranam-ato-bilshe-nizh-prezidentu-opituvannya?fbclid=IwAR1f_dZQqD7R03MJjA4JOXyBgbx1cJq4R3DwnJ-cQ8FYMmLimciiL7H6_J8"> за результатами опитування</a> соціологічної групи "Рейтинг", українці стали довіряти волонтерам та ветеранам АТО більше, ніж Президенту України та армії.</p>
    </article>
  </body>
</html>