<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419177"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T13:06:00+00:00"/>
    <meta property="og:title" content="דרישה מנתניהו: הדח את עצמך"/>
    <meta property="og:description" content="לאחר שאמש דחה בג&quot;ץ על הסף את עתירת התנועה לאיכות השלטון להדחת נתניהו, שיגרה התנועה לראש הממשלה מכתב לצורך &quot;מיצוי הליכים&quot;."/>
  </head>
  <body>
    <article>
      <h1>דרישה מנתניהו: הדח את עצמך</h1>
      <address><time datetime="2019-11-25T13:06:00+00:00">25 Nov 2019, 13:06</time> by <a rel="author">ערוץ 7</a></address>
      <p>התנועה לאיכות השלטון שיגרה היום (שני) מכתב לראש הממשלה בנימין נתניהו, ובו דרשה ממנו התנועה להדיח את עצמו באופן מיידי מתפקיד ראש הממשלה ולהתפטר.</p>
      <p>המכתב נשלח לאחר שאתמול דחו שופטי בית המשפט העליון מני מזוז, ג'ורג' קרא ויוסף אלרון על הסף את עתירת התנועה, וקבעו כי לא מיצתה הליכים לפני שעתרה והדחתו של ראש הממשלה.</p>
      <p>בעקבות פסק הדין שיגרה התנועה את המכתב לראש הממשלה, במטרה למצות את ההליכים המוקדמים לפני הגשת עתירה מחודשת בנושא.</p>
      <p>"לאחר הגשת כתב האישום נגדך בשלוש פרשות, אנו סבורים כי אין ברירה, זולת התפטרות מתפקידך כראש הממשלה, וכן התפטרותך מתפקידיך המיניסטריאליים השונים", נכתב במכתב.</p>
      <p>עוד נאמר במכתב לנתניהו, "המשך כהונתך כראש ממשלה, לאחר החלטת היועץ המשפטי לממשלה להגיש נגדך כתב אישום, תפגע אנושות באמון הציבור בשלטון וברמה המוסרית המצופה מנבחרי ציבור, ותחייב נקיטת פעולות בהקדם האפשרי".</p>
      <p>"כמובן שאין בדברים אלו כדי לקבוע את אחריות הדין, והרי ששמורה לך חזקת החפות עד להכרעת בית-המשפט בעניינך. אולם, אין להכרעה הסופית בפרשיות האמורות דבר וחצי דבר לשאלת המשך כהונתך בתפקידיך לעת הזו", הוסיפו בתנועה.</p>
      <p>בתוך כך, התנועה לאיכות השלטון מארגנת הפגנה במוצאי השבת הקרובה בת"א בקריאה לראש הממשלה להתפטר, תחת הסיסמא "תתפטר – ישראל חשובה יותר"</p>
    </article>
  </body>
</html>