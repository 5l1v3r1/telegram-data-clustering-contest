<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359588"/>
    <meta property="og:site_name" content="БИХ - РТРС"/>
    <meta property="article:published_time" content="2019-11-25T13:09:00+00:00"/>
    <meta property="og:title" content="Српској нико не може наметати празнике"/>
    <meta property="og:description" content="Предсједавајући Клуба посланика СНСД-а у Представничком дому парламента БиХ, Сташа Кошарац, оцијенио је као тенденциозну изјаву члана Предсједништва БиХ Шефика Џаферовића о 25. новембру и поручио да Републици Српској нико не може наметати празнике."/>
  </head>
  <body>
    <article>
      <h1>Српској нико не може наметати празнике</h1>
      <address>
        <time datetime="2019-11-25T13:09:00+00:00">25 Nov 2019, 13:09</time>
      </address>
      <p>
        <i>Предсједавајући Клуба посланика СНСД-а у Представничком дому парламента БиХ, Сташа Кошарац, оцијенио је као тенденциозну изјаву члана Предсједништва БиХ Шефика Џаферовића о 25. новембру и поручио да Републици Српској нико не може наметати празнике.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1515/151597.jpg"/>
        <figcaption>Сташа Кошарац<br/>Фото: РТРС</figcaption>
      </figure>
      <p>Кошарац је изјавио Срни да је постоје различити приступи када је ријеч о обиљежавању значајних датума у БиХ, али и врло јасне уставне надлежности, будући да је на ентитетима да дефинишу закон о празницима.</p>
      <p>- Закон о празницима Републике Српске је јасно, у складу са Уставом и законом, дефинисао који су дани значајни за Републику и ту дилеме нема. Остаје отворено питање када је ријеч о празницима које неко жели да намеће да буду обиљежавани на нивоу БиХ - указао је Коштарац.</p>
      <p>Према његовим ријечима, институције БиХ немају уставну компентенцију да доносе закон о празницима.</p>
      <p>- Врло је јасно и прецизно дефинисан став Републике Српске о 25. новембру. Наравно, и Бошњаци имају свој став о 25. новембру и то је питање које се некада динамизира с обзиром на актуелна политичка кретања. На темељу тих кретања сада неко жели да прави одређену врсту неразумијевања у БиХ - оцијенио је Кошарац.</p>
      <p>Он је истакао да ће, када је ријеч о обиљежавању одређених датума, неразумијевање у БиХ остати трајно.</p>
      <p>- Ми не одустајемо од 9. јануара - дана настанка Републике Српске и ту дилеме нема када је у питању садашња политичка структура која је на власти у Републици Српској. Ми се не плашимо да афирмишемо све вриједности које има Српска - нагласио је Кошарац.</p>
      <p>Он је рекао да не види потребу да се слави 25. новембар, ако се не слави 29.<br/>новембар /Дан Републике у бившој СФРЈ/ и поручио да Републици Српској нико не може наметати празнике које она не жели да обиљежава.</p>
      <p>- Због тога је порука Џаферовића тенденциозна и одбацујемо је снагом аргумента које имамо у Републици Српској", рекао је Кошарац.</p>
      <p>Џаферовић је данас рекао да ће доћи дан када ће се 25. новембар, који се у Федерацији БиХ обиљежава као "дан државности БиХ", славити у свим крајевима БиХ.</p>
      <p>
        <b>Повезане вијести:</b>
      </p>
      <p>
        <b>
          <a href="https://www.rtrs.tv/vijesti/vijest.php?id=359569">Додик: Какав празник, таква и државност</a>
        </b>
      </p>
    </article>
  </body>
</html>