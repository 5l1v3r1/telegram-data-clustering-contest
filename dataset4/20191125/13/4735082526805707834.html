<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Wojsko/191129623-MiG-i-29-wznawiaja-loty-Dowodztwo-podjelo-decyzje.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T13:33:10+00:00"/>
    <meta property="og:title" content="MiG-i-29 wznawiają loty. Dowództwo podjęło decyzję"/>
    <meta property="og:description" content="Dowódca Generalny Rodzajów Sił Zbrojnych „po analizie wdrożonych zaleceń” podjął decyzję o wznowieniu eksploatacji myśliwców MiG-29."/>
  </head>
  <body>
    <article>
      <h1>MiG-i-29 wznawiają loty. Dowództwo podjęło decyzję</h1>
      <address><time datetime="2019-11-25T13:33:10+00:00">25 Nov 2019, 13:33</time> by <a rel="author">qm</a></address>
      <p>
        <b>Dowódca Generalny Rodzajów Sił Zbrojnych „po analizie wdrożonych zaleceń” podjął decyzję o wznowieniu eksploatacji myśliwców MiG-29.</b>
      </p>
      <p><a href="https://www.rp.pl/Katastrofy/190309785-Katastrofa-MIG-29-Pilot-sie-katapultowal.html">W marcu br. na ziemię runął pod Węgrowem w woj. mazowieckim jeden z MiG-ów-29</a>, którego pilot zdołał się katapultować. W efekcie loty na tych myśliwcach zawiesił Dowódca Generalny Rodzajów Sił Zbrojnych. Stan ten utrzymuje się więc już dziewięć miesięcy.</p>
      <p>Jak poinformowali na konferencji prasowej Inspektor Sił Powietrznych, gen. dyw. pil. Jacek Pszczoła i Dowódca 1 Skrzydła Lotnictwa Taktycznego płk. pil. Maciej Trelka, samoloty MiG-29 „utrzymywane były w gotowości do wznowienia lotów, poddawane były planowym obsługom technicznym oraz obsługom wynikającym z określonego czasu przestoju”.</p>
      <figure>
        <iframe data-src="https://twitter.com/DGeneralneRSZ/status/1198957351132450817?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Popatrzyliśmy pilotom prosto w oczy i zapytaliśmy się czy chcą latać. Odpowiedź była: tak - tłumaczył gen. dyw. pil. Jacek Pszczoła. - Zaakceptowałem wniosek Maćka Trelki, dowódcy Pierwszego Skrzydła z prośbą o wznowienie lotów. Potem przedłożyłem go Dowódcy Generalnemu, generałowi (Jarosławowi) Mice - dodał.</p>
      <p>Na konferencji poinformowano, że proces przywracania MiG-ów-29 do służby potrwa pół roku.</p>
      <p>Jak twierdził dwa dni temu Onet, <a href="https://www.rp.pl/Wojsko/191129711-Onet-Obecnie-zaden-polski-pilot-nie-ma-uprawnien-by-latac-na-MiG-ach-29.html">po katastrofie pod Węgrowem w Polsce nie ma ani jednego pilota, który może dziś latać na myśliwcach MiG-29</a>. - Sześć miesięcy to maksymalny okres, w którym piloci mogą podtrzymać uprawnienia, nie latając - mówił w rozmowie z portalem gen. Tomasz Drewniak, były inspektor Sił Powietrznych.</p>
      <p>Tegoroczna przerwa w lotach MiG-ów jest najdłuższa, od kiedy są one na wyposażeniu polskiej armii. – To oznacza, że przez ten czas piloci oraz instruktorzy nie podtrzymywali nawyków i utracili aktualne uprawnienia do wykonywania lotów na tym typie samolotów – powiedział gen. Drewniak.</p>
    </article>
  </body>
</html>