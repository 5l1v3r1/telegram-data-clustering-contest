<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/papiez-spotkal-sie-z-premieremem-i-wladzami-japonii/"/>
    <meta property="og:site_name" content="eKAI"/>
    <meta property="article:published_time" content="2019-11-25T13:40:00+00:00"/>
    <meta property="og:title" content="Papież spotkał się z premieremem i władzami Japonii"/>
    <meta property="og:description" content="Papież Franciszek rozmawiał z premierem Japonii. Następnie przemówił do przedstawicieli władz tego kraju i korpusu dyplomatycznego. Spotkania te odbyły się w siedzibie rządu - Kantei - w Tokio."/>
  </head>
  <body>
    <article>
      <h1>Papież spotkał się z premieremem i władzami Japonii</h1>
      <address><time datetime="2019-11-25T13:40:00+00:00">25 Nov 2019, 13:40</time> by <a rel="author">st, pb (KAI) / hsz</a></address>
      <p>
        <b>Papież Franciszek rozmawiał z premierem Japonii. Następnie przemówił do przedstawicieli władz tego kraju i korpusu dyplomatycznego. Spotkania te odbyły się w siedzibie rządu – Kantei – w Tokio.</b>
      </p>
      <p>Na rozmowę papieża z premierem Shinzō Abe przewidziano pół godziny. Następnie obaj przeszli do wielkiego salonu rządowej rezydencji, gdzie czekali na nich przedstawiciele władz i członkowie korpusu dyplomatycznego akredytowanego w Japonii. Był wśród nich wicepremier Tarō Asō, katolik, którego chrzcielne imię brzmi Franciszek.</p>
      <p>Witając papieża premier Abe przypomniał, że Franciszek od czasu swej młodości bardzo pragnął odwiedzić Japonię. A w czasie jednej z audiencji generalnych w 2014 r. Przypomniał epizod z 1865 r., gdy japońscy katolicy po raz pierwszy od 220 lat spotkali księdza. Zapytali go: „Sancta Maria no gozowa doko” (Gdzie jest figura św. Maryi?). – Była to cudowna chwila, gdy okazało się, że byli wytrwali ludzie, którzy zachowali swą wiarę pośród prześladowań nie do opisania – przyznał szef rządu, dodając, że dziś nadal „porusza to nasze dusze, przekraczając czas i przestrzeń oraz różnice religijne”.</p>
      <p>Przypomniał, że bomba atomowa w 1945 r. spadła na <a href="https://ekai.pl/search/Nagasaki/">Nagasaki</a> w miejscu, gdzie żyli potomkowie tamtych chrześcijan. Papież <a href="https://ekai.pl/search/Franciszek/">Franciszek</a> upowszechnił zdjęcie 10-letniego chłopca, który trzymając na plecach swego zmarłego braciszka stoi w kolejce do krematorium, dodając podpis: „Owoc wojny”. Ta sama fotografia została wykorzystana wczoraj w miejscu modlitwy papieża w Nagasaki – zauważył Abo.</p>
      <p>– Misją Japonii, jako jedynego kraju, który doświadczył zgrozy nuklearnego zniszczenia w czasie wojny, jest przewodzenie wysiłkom wspólnoty międzynarodowej w uwolnieniu świata od broni jądrowej – zaznaczył premier, deklarując, że rząd tego będzie niestrudzenie wspierał dialog między państwami posiadającymi tę broń i tymi, którzy jej nie mają.</p>
      <p>Odnosząc się do motta papieskiej wizyty: „Chronić każde życie”, szef rządu podkreślił, że nie można zapominać o nikim, kto znajduje się w beznadziejnej sytuacji i pracować na rzecz tego, by świat był lepszy. Zakończył, cytując słowa papieża, że „wyzwania istnieją po to, by je pokonywać”.</p>
      <p>Z kolei <a href="https://ekai.pl/search/Franciszek/">Franciszek</a> w swoim przemówieniu zaznaczył, że przybył, „aby umocnić japońskich katolików w wierze, w ich zaangażowaniu charytatywnym na rzecz potrzebujących i ich służbie dla kraju, którego z dumą czują się obywatelami”. Zwrócił uwagę, że „Japonia jako państwo jest szczególnie wrażliwa na cierpienia osób znajdujących się w trudnej sytuacji i osób niepełnosprawnych”. – Mottem mojej wizyty są słowa „Chrońcie wszelkie życie”, uznając jego nienaruszalną godność oraz znaczenie okazywania solidarności i wsparcia naszym braciom i siostrom w obliczu każdej potrzeby – przypomniał papież.</p>
      <p>– Podążając śladami moich poprzedników, pragnę również błagać Boga i zachęcić wszystkich ludzi dobrej woli do dalszego promowania i wspierania wszelkich niezbędnych środków zapobiegawczych, aby nigdy więcej w dziejach ludzkości nie powtórzyło się zniszczenie dokonane przez bomby atomowe w Hiroszimie i Nagasaki. Historia uczy nas, że nawet najpoważniejsze konflikty między narodami i państwami mogą znaleźć odpowiednie rozwiązania jedynie na drodze dialogu – jedynej broni godnej człowieka i zdolnej do zagwarantowania trwałego pokoju. Jestem przekonany o potrzebie zajęcia się problemem nuklearnym na poziomie wielostronnym, promując proces polityczny i instytucjonalny zdolny do wypracowania szerszego konsensusu i działań międzynarodowych – wskazał Ojciec Święty.</p>
      <p>Podkreślił, że „do budowania bardziej sprawiedliwego i braterskiego świata konieczna jest kultura spotkania i dialogu”. Jako przykład podał Igrzyska Olimpijskie i Paraolimpijskie, które odbędą się w Japonii w przyszłym roku i „będą bodźcem do rozwijania ducha solidarności, który wykroczy poza granice państwowe i regionalne, starając się o dobro całej naszej ludzkiej rodziny”.</p>
      <p>Franciszek wskazał na „cenne dziedzictwo kulturowe” Japonii oraz „głębokie wartości religijne i moralne”, które charakteryzują jej „starożytną kulturę”. – Dobre relacje między różnymi religiami mają nie tylko istotne znaczenie dla przyszłości pokoju, ale także, by przygotować obecne i przyszłe pokolenia do docenienia zasad etycznych, stanowiących podstawę prawdziwie sprawiedliwego i humanitarnego społeczeństwa. Zgodnie ze słowami Dokumentu o Ludzkim Braterstwie, który podpisałem z wielkim imamem Al-Azhar, w lutym bieżącego roku, nasza wspólna troska o przyszłość rodziny ludzkiej zachęca nas, byśmy „przyjęli kulturę dialogu jako drogę; wzajemną współpracę jako kodeks postępowania; wzajemne porozumienie jako metodę i standard” – powiedział papież.</p>
      <p>Mówiąc o pięknie naturalnym Japonii, „symbolizowane przede wszystkim przez obraz kwiatów wiśni”, wskazał na konieczność ochrony „naszego wspólnego domu”. Kompleksowe podejście do tego zadania „musi uwzględniać także ekologię człowieka”. – Zaangażowanie w ochronę oznacza stawienie czoła pogłębiającej się przepaści między bogatymi a ubogimi w globalnym systemie gospodarczym, który pozwala nielicznym uprzywilejowanym żyć w bogactwie, podczas gdy większość ludności świata żyje w ubóstwie – zwrócił uwagę Ojciec Święty.</p>
      <p>Dodał, że „ludzka godność powinna znajdować się w centrum wszelkiej działalności społecznej, gospodarczej i politycznej”. – Należy promować solidarność międzypokoleniową i na wszystkich poziomach życia społecznego trzeba okazywać troskę tym, którzy zostali zapomniani i wykluczeni. Myślę szczególnie o ludziach młodych, którzy często czują się uciemiężeni w obliczu trudności w rozwoju, a także o osobach starszych i samotnych, cierpiących z powodu izolacji. Wiemy, że w ostateczności cywilizacja danego kraju czy narodu nie jest mierzona siłą gospodarczą, ale uwagą, jaką poświęca potrzebującym, a także zdolnością do stawania się owocnymi i promotorami życia – wskazał papież, dziękując za zaproszenie do Japonii.</p>
      <p>Pragnę was wesprzeć w waszych wysiłkach na rzecz kształtowania ładu społecznego coraz bardziej zdolnego do ochrony życia, coraz bardziej szanującego godność i prawa członków rodziny ludzkiej – powiedział na zakończenie Franciszek.</p>
      <p>Z Kantei papież odjechał na kolację i nocleg do nuncjatury apostolskiej.</p>
      <footer>Tokio Ⓒ Ⓟ</footer>
      <related>
        <a href="https://ekai.pl/statut-fundacji-swietego-jozefa-gotowy-wkrotce-podpisanie-aktu-notarialnego/"/>
      </related>
      <related>
        <a href="https://ekai.pl/papiez-spotkal-sie-z-ofiarami-potrojnej-katastrofy/"/>
      </related>
    </article>
  </body>
</html>