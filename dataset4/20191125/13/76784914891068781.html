<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/belfold/2019/11/25/letartoztatjak_a_kunszentmartoni_anyat_aki_megolte_haromeves_fiat/"/>
    <meta property="og:site_name" content="Index.hu"/>
    <meta property="article:published_time" content="2019-11-25T13:14:00+00:00"/>
    <meta property="og:title" content="Letartóztatták a kunszentmártoni anyát, aki megölte hároméves fiát"/>
    <meta property="og:description" content="A bíróság hétfőn elrendelte a 32 éves nő letartóztatását, de a döntés még nem végleges, a nő és védője fellebbezett."/>
  </head>
  <body>
    <article>
      <h1>Letartóztatták a kunszentmártoni anyát, aki megölte hároméves fiát</h1>
      <address><time datetime="2019-11-25T13:14:00+00:00">25 Nov 2019, 13:14</time> by <a rel="author" href="https://index.hu/szerzo/nagy_szilvia" target="_blank">insz</a></address>
      <p>Az illetékes bíróság egy hónapra elrendelte hétfőn a letartóztatását annak a 32 éves kunszentmártoni nőnek, aki november 22-én, pénteken dél körül olyan súlyosan bántalmazta otthonukban hároméves kisfiát, hogy <a href="https://index.hu/belfold/2019/11/22/megolte_haromeves_kisfiat_egy_kunszentmartoni_no/">a gyermek belehalt a sérüléseibe</a>. Dr. Zsilka László, a kunszentmártoni járási ügyészség sajtószóvivője az Indexnek elmondta: az asszonyt nem a bíróságon, hanem a Hetényi Géza Kórházban hallgatták meg.</p>
      <related>
        <h4>Kapcsolódó</h4>
        <a href="https://index.hu/belfold/2019/11/22/megolte_haromeves_kisfiat_egy_kunszentmartoni_no/"/>
      </related>
      <p>A Szolnoki Járásbíróság <a href="https://szolnokitorvenyszek.birosag.hu/sajtokozlemeny/20191125/letartoztattak-gyermeke-megolesevel-gyanusitott-asszonyt">sajtóközleménye</a> szerint a nő „megalapozott gyanú szerint egy 19 cm pengehosszúságú késsel mellkason szúrta bölcsődés korú gyermekét, aki ennek következtében elhunyt." A végzés nem végleges.</p>
      <p>Az asszony védője elsődlegesen szabadlábra helyezés, másodsorban enyhébb kényszerintézkedés elrendelése érdekében fellebbezett, így a kérdésben a Szolnoki Törvényszék dönt majd, ám amint azt dr. Zsilka László elmondta, a fellebbezés nem halasztó hatályú, így az asszony már nem a kórházban, hanem letartóztatásban van. </p>
      <p>A rendőrség emberölés megalapozott gyanúja miatt indított eljárást T. Júlia ellen, írja a <a href="http://www.police.hu/hu/hirek-es-informaciok/legfrissebb-hireink/bunugyek/letartoztatasban-3">Police.hu</a>.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>