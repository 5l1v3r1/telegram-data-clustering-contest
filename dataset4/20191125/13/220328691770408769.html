<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/mneniya-intervyuta/pardyu-trmp-i-borisov-shche-se-razberat-407588.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T13:04:53+00:00"/>
    <meta property="og:title" content="Пардю: Тръмп и Борисов ще се разберат"/>
    <meta property="og:description" content="Колкото до ЕС, знае се, че Тръмп не му е фен, коментира още бившият US-посланик у нас"/>
  </head>
  <body>
    <article>
      <h1>Пардю: Тръмп и Борисов ще се разберат</h1>
      <address>
        <time datetime="2019-11-25T13:04:53+00:00">25 Nov 2019, 13:04</time>
      </address>
      <p>
        <i>Джеймс Пардю е бивш американски дипломат и посланик. Той е сред най-активните участници в преговорите за постигането на мир на Балканите след разпада на Югославия. В периода 2002 - 2005 година Пардю е посланик на САЩ в София. </i>
      </p>
      <p>
        <b>- Едва ли среща с президента на САЩ и посещение в Белия дом се организира бързо и лесно. Как точно става това и колко трае подготовката?</b>
      </p>
      <p>- Когато се налага, една среща в Белия може да се организира всъщност много бързо. Такива срещи обикновено зависят от политическия календар на участниците. Ако и двамата искат бърза среща, тя може да се осъществи. Персоналът в Белия дом и в министерствата познава темите и бързо може да подготви такава среща, когато е необходимо.</p>
      <p>
        <b>- Какво ще си говорят Борисов и Тръмп? Защо, според Вас, президентът Тръмп е решил да се срещне с Борисов?</b>
      </p>
      <p>- Сигурен съм, че президентът Тръмп се среща с Борисов, за да изкаже благодарност на българското правителство за решението му да закупи от САЩ изтребителите Ф-16. Макар че е член на НАТО още от 2002 година, България твърде бавно привежда военното си оборудване в съзвучие със стандартите на НАТО. И това е най-сериозната стъпка в тази посока досега. Президентът Тръмп иска лично да обере лаврите от продажбата на Ф-16, включително и защото в момента се бори срещу импийчмънта. Сигурен съм, че точно в този момент той иска да покаже, че върши нещо за американската индустрия и за икономиката. Лично аз се надявам, че освен това в разговора си с Борисов американският президент ще повдигне такива въпроси като липсата на медийна свобода и нивото на корупцията в България. Но не ми се вярва, че те ще бъдат от първостепенна важност в разговора. Също така очаквам, че Тръмп ще използва медийните възможности, които дава срещата с Борисов, за да вземе отношение най-вече по американски политически теми - а не по български.</p>
      <p>
        <b>- Какви интереси има сегашната американскa администрация в региона? С какво може България да ѝ бъде полезна?</b>
      </p>
      <p>- Ангажиментът на САЩ на Балканите естествено отслабна след атаките срещу страната през 2001 година и след края на конфликтите в Босна и в Косово. Независимо от това ангажиментът на Балканите в периода 1995-2008 беше огромен успех за външната политика както на Съединените щати, така и на европейските съюзници. Там ние инвестирахме много, за да дадем на хората в региона шанс да се развиват като успешни демокрации по европейски модел. Но за да се постигнат тези цели, е нужно още внимание. Честно казано, аз смятам, че САЩ, а в някаква степен и европейските страни, си имат вече други грижи и не отделят на Балканите онова внимание, което регионът заслужава. Русия реши, че трябва да има сериозно влияние на Балканите и че в този стратегически регион ще се бори за надмощие със западните демокрации. САЩ, ЕС и НАТО не бива да губят този факт от погледа си, те трябва да дадат адекватен отговор.</p>
      <p>
        <b>- Възможно ли е Тръмп да се опита да въздейства върху българската външна политика? Например - за по-ясно отдръпване от Русия и Путин? Или пък за по-острa политика към ЕС, в духа на Орбан и Качински?</b>
      </p>
      <p>- Като имаме предвид очевидната слабост на Тръмп към Владимир Путин, демонстрирана на срещата им в Хелзинки и след това, аз не вярвам, че Тръмп изобщо ще натиска България да се дистанцира от Путинова Русия. В България съществува сериозно руско влияние, но Москва много добре умее да не го показва толкова нагледно. Колкото до ЕС, знае се, че Тръмп не му е фен. Той стори доста, за да изпообиди съюзниците и да намали американското влияние в европейските столици. В този смисъл не вярвам, че срещата ще даде някакви положителни импулси на България да заема позитивни позиции в Европа и да се отграничава от крайния национализъм.</p>
      <p>
        <b>- Какво може да спечели България от тази среща? А Борисов?</b>
      </p>
      <p>- Смятам, че това е нормална среща на двустранно равнище между двама правителствени ръководители. И двамата искат признание за сделката с Ф-16, а Борисов иска чрез срещата с президента на САЩ да си поизлъска имиджа пред националистическата публика. Не вярвам, че от тази среща ще излезе нещо повече.</p>
      <p>
        <b>- В Белия дом ще се срещнат двама популисти и харизматици. Очаквате ли, че двамата ще се харесат?</b>
      </p>
      <p>- Много добре познавам премиера Борисов и мога да ви кажа, че те двамата с Тръмп много си приличат. И сигурно отлично ще се разберат. И двамата залагат на национализма и на един определен, груб популизъм. И двамата не обичат свободните, независими и настъпателни медии. Според мен Борисов е по-хитър и много по-успешен в своята инстинктивна политика у дома, отколкото Тръмп. Само дето ръководи по-малка държава.</p>
      <p>Източник: "Дойче веле" </p>
      <p> </p>
    </article>
  </body>
</html>