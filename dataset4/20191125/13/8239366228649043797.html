<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/stalo_vidomo_skilky_koshtuvatyme_misyachnyy_ekvytok_u_lvovi_331600.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T13:11:00+00:00"/>
    <meta property="og:title" content="Стало відомо, скільки коштуватиме місячний е-квиток у Львові"/>
    <meta property="og:description" content="Стало відомо скільки коштуватиме місячний проїзний е-квиток у Львові. Інформацію оприлюднив депутат ЛМР Валерій Веремчук."/>
  </head>
  <body>
    <article>
      <h1>Стало відомо, скільки коштуватиме місячний е-квиток у Львові</h1>
      <h2>Стало відомо скільки коштуватиме місячний проїзний е-квиток у Львові. Інформацію оприлюднив депутат ЛМР Валерій Веремчук.</h2>
      <address>
        <time datetime="2019-11-25T13:11:00+00:00">25 Nov 2019, 13:11</time>
      </address>
      <p>"Знаємо, скільки Львову обходитиметься е-квиток. На засіданні робочої групи отримали підрахунки", - зокрема зазначив Веремчук.</p>
      <figure>
        <img src="https://galinfo.com.ua/media/gallery/intxt/e/r/ercard.jpg"/>
        <figcaption>Місячні тарифи на проїзд з використанням е-квитка у Львові.</figcaption>
      </figure>
      <p>Оплата послуг перевізників щороку місту вартуватиме від 465 мільйонів до 1 мільярда гривень із бюджету (у цю суму входить і компенсація за пільговиків). Кошти розподілятимуть між перевізниками залежно від виконаного ними кілометражу. Водночас – більше жодних придбань у лізинг транспорту, жодних вливань у статутні капітали АТП-1 чи «Львівелектротранс».</p>
      <p>Для порівняння, у 2019-ому ці два підприємства вже викачали з бюджету розвитку і загального фонду близько 530 млн гривень: це виплати по лізингу за новий транспорт, видатки на оперативну діяльність, компенсація проїзду пільговиків.</p>
      <p>Розмір виплати містом буде залежати від ціни щомісячних абонементів. Є кілька варіантів – від 310 (у середньому це 10 грн у день) до 420 гривень (14 гривень у день). Абонемент передбачає необмежений у кількості та в часі проїзд усіма видами громадського транспорту впродовж місяця. Власне, завдяки йому львівʼяни мають отримати змогу заощаджувати на проїзді. Разові квитки з можливістю пересісти з одного автобуса в інший, чи, скажімо, у трамвай/тролейбус упродовж години коштуватимуть значно дорожче.</p>
    </article>
  </body>
</html>