<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359587"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T13:01:00+00:00"/>
    <meta property="og:title" content="&quot;Правичније повећати плате&quot;"/>
    <meta property="og:description" content="Представници Синдиката радника унутрашњих послова Републике Српске и Синдиката правосуђа Републике поздрављају напоре Владе да од идуће године буду повећане плате радницима у Српској, али сматрају да повећање треба да буде правичније."/>
  </head>
  <body>
    <article>
      <h1>"Правичније повећати плате"</h1>
      <address>
        <time datetime="2019-11-25T13:01:00+00:00">25 Nov 2019, 13:01</time>
      </address>
      <p>
        <i>Представници Синдиката радника унутрашњих послова Републике Српске и Синдиката правосуђа Републике поздрављају напоре Владе да од идуће године буду повећане плате радницима у Српској, али сматрају да повећање треба да буде правичније.</i>
      </p>
      <p>Предсједник Синдиката радника унутрашњих послова Републике Српске Аница Јондић рекла је да Приједлогом закона о измјенама и допунама Закона о платама запослених у Министарству унутрашњих послова /МУП/ Републике Српске, који ће се сутра наћи на сједници Народне скупштине, неће бити задовољен кључни принцип, а то је да најмање плате у овом ресору требају номинално највише расти.</p>
      <p>- Приједлогом закона најниже плате у МУП-у најмање расту, а највише плате највише расту, изузимајући 14. платну групу коју чине раднице на одржавању чистоће чији је коефицијент 4,5, а плата 450 КМ, и само ће њима плате расти за 20 одсто. Код свих осталих платних група полицијских и државних службеника и намјештеника најмање плате најмање расту - појаснила Јондићева и нагласила да запосленима у МУП-у плате нису расле 12 година.</p>
      <p>Она је прецизирала да Приједлог закона предвиђа да плате полицијских службеника у номиналном износу расту од 70 до 114 КМ, државних службеника од 63 до 111 КМ, а намјештеника од 53 до 117 КМ.</p>
      <p>"Вјерујемо да Влада Српске није имала ту намјеру, када је обезбјеђивала 67 милиона КМ за повећање плата буџетским корисницима у Српској, већ да повећа најниже плате, а то овим законом неће бити обезбјеђено", поручила је Јондићева.</p>
      <p>Она је појаснила да Синдикат предлаже да најниже плате расту највише у номиналном износу, а највише плате да расту најмање да би смањио јаз између плата.</p>
      <p>- Предлажемо да се коефицијент од пет увећа за 1,10 одсто, од 5,50 до 10,90 за један одсто, од 11,15 до 19,05 да се увећа за 0,77 и од 19,25 до 26,23 за 0,55 одсто - прецизирала је Јондићева и додала да овим приједлогом не би у цјелости била утрошена средства која је Влада предвидјела за повећање плата радника МУП-а.</p>
      <p>Јондићева је навела да је други приједлог Синдиката да предвиђена средства буду распоређена тако да свим радницима МУП-а плате буду увећане за једнак номинални износ.</p>
      <p>Она је навела да је синдикат Народној скупштини и Влади Републике Српске, клубовима посланика и Одбору за безбједност 18. новембра упутио приједлог и амандман на Приједлог закона о измјенама и допунама Закона о платама запослених у МУП-и Републике Српске који ће се наћи сутра на сједници по хитном поступку.</p>
      <p>Јондићева је подсјетила да је Приједлогом закона предвиђено да се увећају платни коефицијенти, и то тако што ће платни коефицијенти до пет бити увећани за 20 одсто, од 5,50 до 10,90 за 10 одсто, од 11,15 до 19,05 за седам одсто и од 19,25 до 26,23 за пет одсто.</p>
      <p>Предсједник Синдиката правосуђа Републике Српске Синиша Петровић сматра да је у Приједлогу закона о измјенама и допуни Закона о платама запослених у институцијама правосуђа Републике Српске требало повести рачуна о начину расподјеле повећања плата, јер би, према приједлогу нових коефицијената, повећање плата запослених у правосуђу са средњом стручном спремом за 70 одсто радника износило 73 КМ.</p>
      <p>- Предлажемо да се повећање коефицијената уради на правичнији начин и упутили смо амандмане Народној скупштини и Влади Републике Српске, те клубовима посланика, тако да се направи повећање за средњу стручну спрему, умјесто да коефицијент буде 8,4 он износи 8,7 након опорезивања, што би довело до повећања плате од 100 КМ - прецизирао је Петровић.</p>
      <p>У Бањалуци ће сутра бити одржана сједница Народне скупштине Републике Српске на којој ће по хитном поступку бити разматран сет измјена закона о платама радницима у управи, просвјети, култури, високом образовању, МУП-у и правосуђу.</p>
      <p>Ријеч је о измјенама закона који предвиђају да плате плате радницима у јавном сектору или онима који их примају из буџета Српске буду повећане у распону од пет до 20 одсто.</p>
    </article>
  </body>
</html>