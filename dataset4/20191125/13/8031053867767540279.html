<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%84%ce%b1-%cf%80%ce%ac%ce%bd%cf%89-%ce%ba%ce%ac%cf%84%cf%89-%cf%83%cf%84%ce%b7%ce%bd-%cf%84%cf%81%ce%b1%ce%b3%cf%89%ce%b4%ce%af%ce%b1-%cf%84%ce%bf%cf%85-%ce%b1%ce%bd%cf%84%ce%b9%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-25T13:10:44+00:00"/>
    <meta property="og:title" content="Τα πάνω-κάτω στην τραγωδία του Αντιρρίου: Έλληνες οι νεκροί &amp; όχι Γάλλοι – Ισοπεδώθηκε η Κινέτα"/>
    <meta property="og:description" content="Έλληνες είναι σύμφωνα με νεότερες πληροφορίες του thebest.gr οι δύο άνδρες που επέβαιναν στο ιστιοφόρο με σημαία Γαλλίας που βυθίστηκε εξαιτίας της σφοδρής κακοκαιρίας στο Αντίρριο. "/>
  </head>
  <body>
    <article>
      <h1>Τα πάνω-κάτω στην τραγωδία του Αντιρρίου: Έλληνες οι νεκροί &amp; όχι Γάλλοι – Ισοπεδώθηκε η Κινέτα</h1>
      <address>
        <time datetime="2019-11-25T13:10:44+00:00">25 Nov 2019, 13:10</time>
      </address>
      <p>
        <b>Έλληνες είναι σύμφωνα με νεότερες πληροφορίες του thebest.gr οι δύο άνδρες που επέβαιναν στο ιστιοφόρο με σημαία Γαλλίας που βυθίστηκε <a href="https://www.pentapostagma.gr/2019/11/%ce%bd%ce%b5%ce%ba%cf%81%cf%8c%cf%82-%ce%ba%ce%b1%ce%b9-%ce%bf-%ce%b4%ce%b5%cf%8d%cf%84%ce%b5%cf%81%ce%bf%cf%82-%ce%b5%cf%80%ce%b9%ce%b2%ce%ac%cf%84%ce%b7%cf%82-%cf%84%ce%bf%cf%85-%ce%b9%cf%83%cf%84.html">εξαιτίας της σφοδρής κακοκαιρίας στο Αντίρριο. </a></b>
      </p>
      <p>
        <b>Πρόκειται για άνδρες γεννηθέντες το 1960 και το 1962, οι οποίοι διέμεναν στον Πειραιά, και δεν είναι Γάλλοι υπήκοοι όπως είχε γίνει γνωστό στην αρχή. </b>
      </p>
      <h3>Ισοπεδώθηκε η Κινέτα</h3>
      <p>Σε <b>κατάσταση συναγερμού</b> τέθηκε από τις πρώτες πρωινές ώρες η <b>Κινέτα</b>, καθώς ο «Γηρυόνης» και οι σφοδρές καταιγίδες προκάλεσαν πολύ σοβαρά προβλήματα με εγκλωβισμένους ανθρώπους σε σπίτια και ακινητοποιημένα οχήματα στους δρόμους.</p>
      <p>Η <b>Πυροσβεστική</b> δέχθηκε δεκάδες κλήσεις από κατοίκους που έχουν εγκλωβιστεί στα σπίτια τους, τα οποία έχουν πλημμυρίσει ή οι κάτοικοι δεν μπορούν να μετακινηθούν λόγω της ορμής και του μεγάλου όγκου των υδάτων που έχουν μετατρέψει τους δρόμους σε ορμητικά ποτάμια.</p>
      <p>Υπήρξαν, επίσης, πολλά <b>αυτοκίνητα ακινητοποιημένα</b> στους δρόμους και τις δύο εθνικές οδούς, οι οποίες παρουσίαζαν εικόνα λίμνης εξαιτίας των συσσωρευμένων υδάτων.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F444993359537878%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>Τα νερά που κατέβαιναν από το βουνό μαζί με φερτά υλικά είχαν μετατρέψει λόγω της σφοδρής και πυκνής βροχόπτωσης σε ορμητικούς και επικίνδυνους χειμάρρους που παρέσυραν τα πάντα στο πέρασμά τους.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FForecastweather.Greece%2Fvideos%2F2581894935378232%2F&amp;show_text=0&amp;width=219" width="219" height="476" data-service="Facebook" scrolling="no"/>
      </figure>
      <h3>«Η Πυροσβεστική έσωζε ζωές»</h3>
      <p>«Μάχη» με τον χρόνο έδωσε όλο τη νύχτα η Γενική Γραμματεία Πολιτικής Προστασίας, έτσι ώστε να μην υπάρξουν θύματα από την σφοδρή κακοκαιρία που έπληξε την Αττική, δήλωσε ο Νίκος Χαρδαλιάς.</p>
      <p>«Δική μας δουλειά ήταν να προετοιμαστούμε για το συμβάν. Ο καθαρισμός του ρέματος στην Κινέτα είχε ολοκληρωθεί. Η δική μας δουλειά είναι να θέσουμε σε επιφυλακή το επιχειρησιακό σχέδιο. Ήταν μια δύσκολη βραδιά και το θετικό είναι ότι δεν θρηνήσαμε ανθρώπινες ζωές», τόνισε μεταξύ άλλων ο Γενικός Γραμματέας Πολιτικής Προστασίας, στον Alpha και την εκπομπή «Εκτός Γραμμής» , με τους Τάκη Χατζή και Λίδα Μπόλα και συνέχισε:</p>
      <p>
        <b>«Η πυροσβεστική έσωσε ζωές με κίνδυνο τη ζωή της. Εμείς, στο κέντρο επιχειρήσεων παρακολουθούμε, παρεμβαίνουμε, παλεύουμε κάθε μέρα και προσπαθούμε να ανταποκριθούμε. Μαζί και με την συνεργασία της αστυνομίας».</b>
      </p>
      <p>Για το ποιοι έχουν ευθύνη για τις καταστροφές στη Κινέτα: «Σίγουρα θα προκύψει έρευνα. Εδώ και 4 μήνες παλεύουμε για να επουλώσουμε αρρυθμίες και παθογένειες ενός συστήματος πολιτικής προστασίας δεκαετιών. Η φύση μας εκδικείται. Αυθαιρεσίες του κράτους και των ιδιωτών έρχονται να δημιουργήσουν μεγαλύτερα προβλήματα με την κλιματική κρίση σε όλο τον κόσμο. Βήμα βήμα χτίζουμε όλη τη δομή».</p>
    </article>
  </body>
</html>