<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103459/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T13:10:00+00:00"/>
    <meta property="og:title" content="Ножова атака в Кракові: суд арештував двох українців"/>
    <meta property="og:description" content="Звинувачення у замаху на вбивство українського студента та заподіянні йому серйозних тілесних ушкоджень отримали двоє чоловіків, які підозрюються в нападі з ножем. Суд призначив їм тримання під вартою впродовж трьох місяців."/>
  </head>
  <body>
    <article>
      <h1>Ножова атака в Кракові: суд арештував двох українців</h1>
      <address>
        <time datetime="2019-11-25T13:10:00+00:00">25 Nov 2019, 13:10</time>
      </address>
      <p>Звинувачення у замаху на вбивство українського студента та заподіянні йому серйозних тілесних ушкоджень отримали двоє чоловіків, які підозрюються в нападі з ножем. Суд призначив їм тримання під вартою впродовж трьох місяців.</p>
      <p>Про це повідомляє "Європейська правда" з посиланням на <a href="https://www.rmf24.pl/">RMF24.</a></p>
      <p>Інцидент <b><a href="https://www.eurointegration.com.ua/news/2019/11/20/7103290/">стався </a></b>у ніч з вівторка на середу біля гуртожитків Краківської політехніки. Поліція затримала на наступний день двох 19-річних українців, які працюють у Польщі, підозрюваних у цьому нападі. Пізніше затримали ще 21-річного українця, який підвіз їх на місце злочину.<br/><br/>За словами речника районної прокуратури Кракова, прокурора Януша Гнатка, результати цього розслідування наразі показують, що двоє відомих потерпілому чоловіків завітали до гуртожитка, в якому той мешкав, а потім побили його.</p>
      <p>"Під час цього побиття злочинці мали застосувати ніж, внаслідок чого потерпілий отримав тілесні ушкодження у вигляді чотирьох колотих поранень. Підозрювані частково зізналися у вчиненні дій, в яких їх звинувачують, але вони применшують свою роль у події", - зазначив Гнатко.<br/><br/>Потерпілого з ранами, зокрема<b> </b>навколо лівої легені, доставили до лікарні, де йому надали медичну допомогу. Допитано свідків. Атакованого українця також допитали у лікарні.<br/><br/>Третього із затриманих українців допитали як свідка та відпустили.</p>
      <related>
        <a href="https://www.eurointegration.com.ua/news/2019/11/13/7102971/"/>
      </related>
    </article>
  </body>
</html>