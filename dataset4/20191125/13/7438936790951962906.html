<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jablonec-nad-Nisou-Vanocni-strom-pred-radnici-uz-stoji-604610"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T13:59:00+00:00"/>
    <meta property="og:title" content="Jablonec nad Nisou: Vánoční strom před radnicí už stojí"/>
    <meta property="og:description" content="Vánoční strom na jabloneckém Mírovém náměstí už stojí. Pochází tentokrát z městských pozemků a byl zakrácen na výšku 10,5 metru. Rozsvítí se v neděli 1. prosince odpoledne."/>
  </head>
  <body>
    <article>
      <h1>Jablonec nad Nisou: Vánoční strom před radnicí už stojí</h1>
      <address>
        <time datetime="2019-11-25T13:59:00+00:00">25 Nov 2019, 13:59</time>
      </address>
      <p>
        <b>Vánoční strom na jabloneckém Mírovém náměstí už stojí. Pochází tentokrát z městských pozemků a byl zakrácen na výšku 10,5 metru. Rozsvítí se v neděli 1. prosince odpoledne.</b>
      </p>
      <p>„Smrk ztepilý jsme porazili v pondělí ráno a po deváté hodině jsme jej převezli na Mírové náměstí, kde jsme ho usadili. Po úpravě je vánoční strom vysoký kolem 10 metrů,“ říká Lucie Holubová z Technických služeb Jablonec.</p>
      <p>Nyní je třeba strom ještě ozdobit a v neděli 1. prosince jej po 17 hodině slavnostně rozsvítí primátor města Jiří Čeřovský. Kromě stromu se rozsvítí také světelné ozdoby na sloupech veřejného osvětlení v pěší zóně a čelní strana radnice včetně věže. Nové světelné ozdoby pořídlo město v roce 2017. Dominují mu motivy sněhových vloček na stromě i na veřejném osvětlení. Ozdobené jsou i stromy podél Kamenné ulice. „Na vánočním stromě se v neděli odpoledne rozsvítí 50 dvacetimetrových řetězů s šesti tisíci malými žárovičkami a více než 60 vánočních ozdob je na sloupech veřejného osvětlení. Ozdobená světýlky bude i radnice,“ říká vedoucí oddělení vnitřní správy Eva Peukertová.</p>
      <p>Už při rozsvěcení stromu v neděli se budou moci návštěvníci zahřát horkým svařeným vínem nebo čajem v dřevěném stánku, který bude na náměstí stát do konce roku a ještě první den roku nového. „Ve čtvrtek 19. prosince si právě do tohoto stánku budou chodit sběratelé hrnečků s jabloneckými motivy pro Primátorský svařák. Koupí hrnečku tak tradičně přispějí na dobrou věci,“ připomíná vedoucí kanceláře primátora Jana Matěchová.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Jablonec-nad-Nisou-Mestske-secesi-se-vraci-krasa-diky-penezum-z-kraje-604482"/>
        <a href="https://www.parlamentnilisty.cz/politika/obce-volicum/Jablonec-nad-Nisou-Nova-okna-pro-skolku-604020"/>
        <a href="https://www.parlamentnilisty.cz/politika/obce-volicum/Jablonec-nad-Nisou-Pozor-na-trojici-uzavirek-603950"/>
        <a href="https://www.parlamentnilisty.cz/politika/obce-volicum/Jablonec-nad-Nisou-Prace-na-revitalizaci-Novoveske-nadrze-potrvaji-az-do-cervna-602162"/>
      </related>
    </article>
  </body>
</html>