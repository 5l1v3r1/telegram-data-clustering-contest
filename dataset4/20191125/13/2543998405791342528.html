<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/171114/biljanu-suprug-zaklao-pred-decom-njen-otac-samo-odmahuje-glavom-govori-gajis-dete-malih-nogu-neko-tako-uzme"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T13:49:00+00:00"/>
    <meta property="og:title" content="Biljanu je suprug zaklao pred decom, njen otac samo odmahuje glavom i govori: Gajiš dete od malih nogu i neko ti ga tako uzme"/>
    <meta property="og:description" content="Siniša Radovančev (51) pre tri godine brutalno je ubio svoju nevenčanu suprugu, pred očima dece, Biljanu Mijatović (30). Radovančev je ubistvo počinio nožem, zaklavši Biljanu na njen rođendan. Biljanin otac Milovan Mijatović i dalje ne može da veruje da njegove mezimice više nema, a najteže od svega mu pada to što zbog ostalih članova porodice mora da pokaže snagu i da krije suze."/>
  </head>
  <body>
    <article>
      <h1>Biljanu je suprug zaklao pred decom, njen otac samo odmahuje glavom i govori: Gajiš dete od malih nogu i neko ti ga tako uzme</h1>
      <h2>Siniša Radovančev (51) pre tri godine brutalno je ubio svoju nevenčanu suprugu, pred očima dece, Biljanu Mijatović (30). Radovančev je ubistvo počinio nožem, zaklavši Biljanu na njen rođendan. Biljanin otac Milovan Mijatović i dalje ne može da veruje da njegove mezimice više nema, a najteže od svega mu pada to što zbog ostalih članova porodice mora da pokaže snagu i da krije suze.</h2>
      <address><time datetime="2019-11-25T13:49:00+00:00">25 Nov 2019, 13:49</time> by <a rel="author">Srbija danas, Republika</a></address>
      <p>- Iako su prošle tri godine, svi smo još u šoku jer Biljane nema. Bili smo na groblju da zapalimo sveću, namerno sam slao unuku po vodu ili da donese nešto samo da bih pustio suzu, a da ona ne vidi! Teško nam je, ali gledam da krijem to od dece - kaže Milovan.</p>
      <p>Podsetimo, Siniša Radovančev je direktnim ubodom nožem u srce ubio majku dvoje dece 21. novembra 2017. u pančevačkom naselju Sodara. Pre nekoliko dana navršile su se tri godine otkako je ubijena, a njen otac i ćerke i dalje žive u teškoj tuzi zbog gubitka.</p>
      <p>Biljana je iza sebe ostavila ćerku Mariju iz prvog braka i ćerku Anju iz zajednice sa Sinišom, devojčicu koja je imala svega mesec dana kada joj je majka usmrćena.</p>
      <p>- Šta da vam kažem! Rana ne može da zaraste... Gledam decu, trudim se da im pomognem koliko mogu. Deca su još u šoku, kao i ja... Iako su prošle tri godine, to je ogroman gubitak. Gajiš svoje dete od malih nogu i onda ti ga neko tako oduzme. Izašli smo na groblje 21. novembra da zapalimo sveću. Marija teško sve to podnosi, ćuti i guta bol, krijemo se jedni od drugih kada patimo. Gledamo kad smo sami da se isplačemo. Na groblju sam je namerno slao čas po vodu, čas po nešto, da pustim neku suzu, a da Marija ne vidi, mada ipak sve ona vidi - kaže Milovan i dodaje:</p>
      <p>- Uvek se pitam zar je moralo tako da bude, a odgovora nema. Dosta radim, taksiram, da mi bude makar malo lakše, ali kada dođem kući, pa vidim njene stvari, slike.... Mnogo je to bolno - priča ožalošćeni otac.</p>
      <figure>
        <img src="https://www.republika.rs/data/images/2019-11-25/125004_sinisa-radovancev_f.jpg?1574685867"/>
        <figcaption>Biljana i Siniša<cite>facebook.com/Sinisa Radovancev</cite></figcaption>
      </figure>
      <h3>Presuda</h3>
      <p>Apelacioni sud u Beogradu osudio je pravosnažno na dvanaest i po godina zatvora Sinišu Radovančeva zbog ubistva Biljane Mijatović, a tom odlukom potvrđena je prvostepena presuda Višeg suda kojim je osuđen na jedinstvenu kaznu od dvanaest godina i šest meseci. Milovan Mijatović ogorčen je zbog presude.</p>
      <h4>Milovan je ogorčen zbog niske kazne koju je dobio ubica njegove ćerke</h4>
      <p>- Šta reći osim da sudstvo pomaže da se žene ubijaju. Koliko je samo žena stradalo posle moje Biljane?! Kad bi sud prvog nasilnika osudio na 20 godina, nikome ne bi palo na pamet da digne ruku na ženu. Čoveka dok ne udariš po džepu ili zatvorom, nema nikakve vajde. Sud uopšte nije uzeo u obzir da je to Siniša učinio pred decom, ali su mu uzeli kao olakšavajuću okolnost to što je bio pod uticajem alkohola - tvrdi Biljanin otac.</p>
      <h3>Radovančev tokom odbrane krivicu svaljivao na Biljanu</h3>
      <p>Siniša Radovančev se tokom suđenja branio da je to uradio "jer mu je pao na mrak oči" kada mu je, kako on tvrdi, Biljana rekla posle svađe: "Pi*ko jedna, ni dete nije tvoje." Nesrećna Biljana preminula je na licu mesta, a Siniša je sam izašao ispred zgrade, gde se sreo s policijom.</p>
      <p>Kobne večeri bila je proslava Biljaninog 30. rođendana, a goste je bukvalno s poklonima policija vraćala od zgrade jer nisu znali da se dogodilo ubistvo.</p>
      <related>
        <h4>Pročitajte još:</h4>
        <a href="http://republika.rs/hronika/hronika/171100/Cedomorka-Leskovca-ide-zatvor-Krvnicki-bacila-tromesecnu-bebu-sprata-evo-kako-kaznjena-uzasan-zlocin"/>
        <a href="http://republika.rs/hronika/hronika/170922/Presuda-ubistvo-Nikole-Bojovica-sutra-pred-Apelacionim-sudom-Beogradu"/>
        <a href="http://republika.rs/hronika/hronika/170402/FOTO-Detalji-misteriozne-smrti-kod-Krusevca-Nesrecni-pokojnik-ceo-zivot-radio-kao-nadnicar-ziveo-bednim-uslovima"/>
        <a href="http://republika.rs/hronika/hronika/170113/Ovo-Jelicic-koji-sebi-prerezao-vrat-govornicom-Specijalnom-sudu"/>
        <a href="http://republika.rs/hronika/hronika/169706/Misterija-Jabukovcu-pragu-razresenja-Vestacima-fali-jos-nekoliko-delova-sklopi-cela-slagalica"/>
      </related>
    </article>
  </body>
</html>