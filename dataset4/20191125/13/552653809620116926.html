<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058360_sokkolo-tetris-challenge-t-mutatott-be-a-rendorseg"/>
    <meta property="og:site_name" content="Népszava"/>
    <meta property="article:published_time" content="2019-11-25T13:57:00+00:00"/>
    <meta property="og:title" content="Sokkoló tetris challenge-t mutatott be a rendőrség"/>
    <meta property="og:description" content="Az ütközés utáni jelenet a halál kirakós játéka is lehetne: csak októberben 71-en vesztették életüket az utakon."/>
  </head>
  <body>
    <article>
      <h1>Sokkoló tetris challenge-t mutatott be a rendőrség</h1>
      <address><time datetime="2019-11-25T13:57:00+00:00">25 Nov 2019, 13:57</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Az ütközés utáni jelenet a halál kirakós játéka is lehetne: csak októberben 71-en vesztették életüket az utakon.</b>
      </p>
      <p>Új tetris challange fotót készített a rendőrség, de a már megszokottnak mondható cukiskodó, vagy profizmust sugalló képek helyett egy baleseti helyszín felülnézeti képét mutatták be, így figyelmeztetve a halálos közúti balesetek veszélyére.</p>
      <p>Mint a beszámolóból kiderül, <b>nem telik el úgy nap, hogy valaki ne halna meg a hazai utakon. „Egy gyerek, egy anya, egy apa, egy barát. Olykor egy nap többen is. Október gyalázatos volt ebből a szempontból. 71-en haltak meg”</b>.  Arra is emlékeztetnek, hogy a helyszínre érkező kollégáik nem csak a szétroncsolt testeket látják, hanem a metrört hozzátartozókat is, mert mindig ők a rossz hír vivői.</p>
      <p>A tragédiákat három tényező okozza a hatósági statisztikák szerint: gyorshajtás, elsőbbség meg nem adása és a  kanyarodási szabályok megszegése – pedig többségük megelőzhető lenne némi odafigyeléssel is.</p>
      <p>Például azzal – írja a <a href="http://www.police.hu/hu/hirek-es-informaciok/baleset-megelozes/kampanyok/tetris-challenge-de-ez-most-nem-jatek">police.hu</a> – </p>
      <blockquote>„ha jól választod meg a sebességet. Ha bekötöd a biztonsági övet. Ha elsőbbséget adsz. Ha kivilágítod az autót. Ha megfelelő gumit veszel. Ha nem ülsz ittasan az autóba. Ha nem taszítod le az előtted lévőt a pályáról. Ha nem szelfizel. Ha nem menetközben élőzöl...”</blockquote>
    </article>
  </body>
</html>