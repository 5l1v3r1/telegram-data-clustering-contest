<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/LAQM5V/carlsen-dominerer-i-storturnering-naar-jeg-spiller-paa-mitt-beste-er"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T13:56:02+00:00"/>
    <meta property="og:title" content="Carlsen dominerer i storturnering: – Når jeg spiller på mitt beste, er jeg litt bedre enn de andre"/>
    <meta property="og:description" content="Magnus Carlsen fikk en kjempestart på lynsjakkdelen av Grand Chess Tour-turneringen i India og økte sammenlagtledelsen ytterligere."/>
  </head>
  <body>
    <article>
      <h1>Carlsen dominerer i storturnering: – Når jeg spiller på mitt beste, er jeg litt bedre enn de andre</h1>
      <h2>Magnus Carlsen fikk en kjempestart på lynsjakkdelen av Grand Chess Tour-turneringen i India og økte sammenlagtledelsen ytterligere.</h2>
      <address><time datetime="2019-11-25T13:56:02+00:00">25 Nov 2019, 13:56</time> by <a rel="author">NTB</a></address>
      <p>Den norske verdensmesteren endte dagen på seks og et halvt poeng av ni mulige mandag. Det gir hele fem poengs ledelse i turneringen totalt foran tirsdagens avslutning.</p>
      <p>Amerikanske Hikaru Nakamura følger nærmest nordmannen, mens landsmannen Wesley So på tredjeplass er ytterligere ett poeng på etterskudd.</p>
      <p>Så langt har Carlsen lekt med konkurrentene i India.</p>
      <p>– Det er ikke sånn hver gang, men i noen turneringer. Når jeg spiller på mitt beste, er jeg litt bedre enn de andre, smilte Carlsen til <a href="https://grandchesstour.org/2019-grand-chess-tour/2019-tata-steel-chess-india-rapid-blitz-live">arrangørens TV-sending</a> etter endt dag.</p>
      <p>
        <a href="https://www.bt.no/sport/i/Wbyq8j/carlsen-storspilte-leder-turnering-i-india">Les også<br/>Carlsen storspilte - leder turnering i India</a>
      </p>
      <h3>Spille raskere</h3>
      <p>Mandag ble det seier i lynsjakkpartiene mot hjemmehåpene Vidit Gujrathi, Harikrishna Pentala og Vishy Anand samt armeneren Levon Aronian og russiske Ian Nepomniatsjtsji.</p>
      <p>Anish Giri, Nakamura og So holdt alle Carlsen til remis, mens Ding Liren beseiret nordmannen som den eneste i feltet.</p>
      <p>– Det var anstendig. Jeg spilte ganske bra som svart, og det samme som hvit, så alt i alt er det en ganske god score. Jeg var solid, oppsummerte Carlsen.</p>
      <p>På spørsmål om hva han eventuelt ønsket å forbedre foran avslutningen av turneringen, lød svaret:</p>
      <p>– Spille raskere!</p>
      <p>Carlsen påpekte deretter at lynsjakk naturlig nok er en balanse mellom å være rask og å tenke.</p>
      <p>
        <a href="https://www.bt.no/sport/i/QoWyKR/carlsen-oekte-ledelsen-i-storturnering">Les også<br/>Carlsen økte ledelsen i storturnering</a>
      </p>
      <h3>Få feil</h3>
      <p>Mye skal til om nordmannen roter bort seieren i Grand Chess Tour-turneringen i India etter mandagens storspill. I lynsjakk matcher de færreste verdensmesteren fra Lommedalen.</p>
      <p>Det innrømmer Carlsen selv.</p>
      <p>– I lynsjakk føler jeg at jeg gjør relativt få alvorlige feil. Når man unngår dem, går det som regel bra, sa han.</p>
      <p>Tirsdag avsluttes turneringen i India med ni nye partier med lynsjakk. Også da skal alle møte alle.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/4qQq29/bankenes-krav-til-gamle-folk-er-rene-komikvelden"/>
        <a href="https://www.bt.no/nyheter/lokalt/i/xPzgqV/her-gaar-forbikjoeringen-nesten-galt-foereren-har-et-aapenbart-potensi"/>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/nyheter/lokalt/i/K3Knm6/krigen-sett-med-tyske-auge"/>
        <a href="https://www.bt.no/sport/i/kJPwXX/supporterleder-advarer-mot-aa-la-foelelsene-styre-etter-slakten-i-dramme"/>
        <a href="https://www.bt.no/sprek/i/50vEM6/paa-to-aar-gikk-hun-fra-aa-vaere-utrent-til-aa-bli-norges-sterkeste-saerlig"/>
      </related>
      <ol>
        <li>
          <a href="https://www.bt.no/tag/Magnus_Carlsen">Magnus Carlsen</a>
        </li>
        <li>
          <a href="https://www.bt.no/tag/Sjakk">Sjakk</a>
        </li>
      </ol>
    </article>
  </body>
</html>