<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Furcsa_javaslattal_vezetnek_be_az_ejfeli_zarorat_a_bulinegyedben"/>
    <meta property="og:site_name" content="HVG.hu"/>
    <meta property="article:published_time" content="2019-11-25T13:35:00+00:00"/>
    <meta property="og:title" content="Különösen hangzó indoklással vezetnék be az éjféli zárórát a bulinegyedben"/>
    <meta property="og:description" content="A javaslat szerint „az emberek partikultúrája normalizálódni fog, és este hattól tizenegyig is elég lesz nekik Erzsébetvárosban szórakozni”."/>
  </head>
  <body>
    <article>
      <h1>Különösen hangzó indoklással vezetnék be az éjféli zárórát a bulinegyedben</h1>
      <address><time datetime="2019-11-25T13:35:00+00:00">25 Nov 2019, 13:35</time> by <a rel="author">hvg.hu</a></address>
      <p>
        <b>A javaslat szerint „az emberek partikultúrája normalizálódni fog, és este hattól tizenegyig is elég lesz nekik Erzsébetvárosban szórakozni”.</b>
      </p>
      <p>Ismét napirendre kerül Erzsébetvárosban a vendéglátóhelyek kötelező éjféli zárásának elrendelése, ami a kerület belső részére, az úgynevezett bilinegyedre is vonatkozna – mondta a <i>Klubrádiónak</i> Niedermüller Péter. A VII. kerületi polgármester ugyanakkor <a href="https://www.klubradio.hu/adasok/most-mar-tenyleg-veget-vetnenek-a-bulinak-ejfelkor-109924?fbclid=IwAR2AO-7crTZBTvdwrnKb7umsNfK5tqwJQvHz7QPYJVCF1qMP_afTO1PcIE4">arra is emlékeztetett</a>, hogy érzékeny kérdésről van szó, amit egyszerű tiltással nem lehet megoldani.</p>
      <p>Az önkormányzat ezért most egy olyan kerekasztal összehívását javasolja, amelynél a vendéglátósok, lakók, civil szervezetek és a kerület közösen dolgoznák ki az éjszakai nyitva tartás szabályait.</p>
      <p>Niedermüller már az önkormányzati választások után azt ígérte a <i>hvg.hu</i>-nak, hogy betartja a kampányban tett ígéreteit, és <a href="https://hvg.hu/itthon/20191015j_Niedermuller_Peter_bulinegyed_interju">gondoskodni fog róla</a>: csak azok a teraszok működjenek este 10 után, amelyeknek van erre engedélyük, és bevezeti az éjféli zárórát is</p>
      <p>Az ügyet most azért kell újra elővenni, mert bár két éve az önkormányzat már megszavazta a kötelező éjféli zárást, de az nem vonatkozott Belső-Erzsébetvárosra.</p>
      <p>A november 25-ei önkormányzati ülésre Garai Dóra, az Élhető Erzsébetváros Egyesület képviselője által benyújtott javaslat szerint amennyiben a vendéglátóhelyeknek az új rendelet szerint éjfélkor be kell zárniuk,</p>
      <blockquote>az emberek partikultúrája normalizálódni fog, és este hattól tizenegyig is elég lesz nekik a bulinegyedben szórakozni.</blockquote>
      <p>A javaslattevő azt reméli, a klubok visszatérhetnek az olyan, barna és ipari zónákban lévő, netán külterületi részekre, ahol nem zavarják a városlakókat. Azok számára pedig, aki éjfél után is bulizni szeretnének, egy-két kiválasztott, hosszabb nyitva tartású klub állna a rendelkezésére.</p>
      <p>Niedermüller Péter szerint a kerekasztal feladata az ehhez szükséges kritériumrendszer felállítása lenne a következő hetekben.</p>
      <p>„Nem kaphatna mindenki nyakló nélkül felmentést az éjféli záróra alól, csak azok a vendéglátóhelyek, amelyek gondoskodnak a zajszint jelentős mértékű csökkentéséról, gondot viselnek a tisztaságra, hajlandók takarítani maguk előtt és az eddiginél sokkal hatékonyabban tudják biztosítani, hogy ne történjenek náluk bűnesetek, így ne forduljon elő kábítószerkereskedelem sem” – mondta.</p>
      <p>A VII. kerületi önkormányzat azt is szeretné elérni, hogy az Airbnb-s szállásmegosztásra vonatkozóan egységes fővárosi szabályozás szülessen, mert – ahogy Niedermüller fogalmazott –, ezen a területen is rendet kell tenni, ahogy azt Európa több nagyvárosában is megtörtént már.</p>
      <related>
        <a href="https://hvg.hu/itthon/20190922_Nagy_razzia_volt_a_bulinegyedben_a_rendorseg_11_embert_allitott_elo"/>
        <a href="https://hvg.hu/itthon/20191015j_Niedermuller_Peter_bulinegyed_interju"/>
      </related>
    </article>
  </body>
</html>