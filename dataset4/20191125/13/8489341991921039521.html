<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/807458/%D8%AC%D8%B2%D8%A6%DB%8C%D8%A7%D8%AA-%D8%AB%D8%A8%D8%AA%E2%80%8C%D9%86%D8%A7%D9%85-%D9%86%D8%AE%D8%B3%D8%AA%DB%8C%D9%86-%D8%A2%D8%B2%D9%85%D9%88%D9%86-%D8%B5%D9%84%D8%A7%D8%AD%DB%8C%D8%AA-%D8%AD%D8%B1%D9%81%D9%87%E2%80%8C%D8%A7%DB%8C-%D9%BE%D8%B1%D8%B3%D8%AA%D8%A7%D8%B1%D8%A7%D9%86-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="جزئیات ثبت‌نام نخستین آزمون صلاحیت حرفه‌ای «پرستاران» اعلام شد"/>
    <meta property="og:description" content="معاون پرستاری وزیر بهداشت از آغاز ثبت‌نام نخستین آزمون صلاحیت حرفه‌ای پرستاران خبرداد و گفت: این آزمون در ۳۲ دانشگاه علوم پزشکی کشور در ۱۷ بهمن ماه برگزار می‌شود."/>
  </head>
  <body>
    <article>
      <h1>جزئیات ثبت‌نام نخستین آزمون صلاحیت حرفه‌ای «پرستاران» اعلام شد</h1>
      <h2>معاون پرستاری وزیر بهداشت از آغاز ثبت‌نام نخستین آزمون صلاحیت حرفه‌ای پرستاران خبرداد و گفت: این آزمون در ۳۲ دانشگاه علوم پزشکی کشور در ۱۷ بهمن ماه برگزار می‌شود.</h2>
      <address>
        <time datetime="2019-11-25T13:36:00+00:00">25 Nov 2019, 13:36</time>
      </address>
      <p>به گزارش گروه اجتماعی خبرگزاری دانشجو، آزمون صلاحیت حرفه‌ای پرستاران در دانشگاه‌های علوم پزشکی تهران، شهیدبهشتی، ایران، اراک، ارومیه، اردبیل، اصفهان، اهواز، ایلام، بندرعباس، خراسان شمالی، خراسان جنوبی، بوشهر، تبریز، گیلان، زاهدان، سمنان، کردستان، شیراز، شهرکرد، قزوین، قم، کرمان، کرمانشاه، گلستان، لرستان، مشهد، همدان، یاسوج، زنجان، مازندران و یزد برگزار خواهد شد.<br/><br/>مریم حضرتی، معاون پرستاری وزارت بهداشت گفت: با هدف تایید صلاحیت شاغلین حرفه پرستاری و گروه‌های مرتبط و همگام ساختن خدمات پرستاری کشور با استاندارد‌ها و معیار‌های جهانی، صدور پروانه صلاحیت حرفه‌ای پرستاران و گروه‌های مرتبط در سال ۱۳۹۵ آغاز شد.<br/><br/>حضرتی ادامه داد: پروانه صلاحیت حرفه‌ای پرستاری، مدرکی است که صلاحیت فرد را برای انجام خدمات پرستاری نشان می‌دهد و از ورود افراد فاقد صلاحیت به حرفه پرستاری جلوگیری می‌کند.<br/><br/>وی افزود: تاکنون در ۴ مرحله، حدود ۳۰ هزار پروانه صلاحیت حرفه‌ای براساس کسب امتیاز لازم باز آموزی و نوآموزی جهت تایید صلاحیت علمی و کسب صلاحیت اخلاقی و انضباطی و سلامت جسمی و روانی افراد صادر و مقرر شده از بهمن ماه ۱۳۹۸ برای اولین بار کسب صلاحیت علمی از طریق برگزاری آزمون سراسری جهت فارغ التحصیلان ۹۶ به بعد اجرا شود.<br/><br/>معاون پرستاری وزیر بهداشت خاطرنشان کرد:گروه‌های هدف مدیران پرستاری صف تا ستاد، فارغ التحصیلان گروه‌های پرستاری تا سال ۱۳۸۵، اعضا هیأت علمی و مسئولین فنی و پرستارانی که در مراکز مشاوره و خدمات پرستاری در منزل کار می‌کردند، بوده است.<br/><br/>حضرتی با اشاره به هماهنگیه‌ای به عمل آمده با مرکز سنجش آموزش پزشکی و بورد‌های منطقه‌ای خاطر نشان کرد: این آزمون در ۱۷ بهمن ماه ۹۸ برگزار می‌شود و داوطلبان می‌توانند از طریق سایت مرکز سنجش آموزش پزشکی به آدرس www.sanjeshp.ir از تاریخ ۳ تا ۱۳ آذرماه ۹۸ نسبت به ثبت نام اقدام کنند. همچنین تاریخ ویرایش مدارک از ۱.۱۰.۹۸ تا ۴.۱۰.۹۸ است.<br/><br/>گفتنی است همه داوطلبانی که دارای دانشنامه دوره کارشناسی، کارشناسی ارشد و دکتری پرستاری هستند یا گواهی فراغت از تحصیل از دانشگاه محل تحصیل خود دارند، می‌توانند در این آزمون شرکت کنند.<br/><br/>مدارک تحصیلی داوطلبان خارج از کشور باید به تایید وزارت بهداشت، درمان و آموزش پزشکی یا وزارت علوم، تحقیقات و فناوری رسیده باشد. داوطلبان صرفنظر از دانشگاه محل تحصیل، می‌توانند هر یک از حوزه‌های ذکر شده را به عنوان حوزه امتحانی انتخاب کنند.<br/><br/>منابع آزمون در سایت مرکز سنجش آموزش پزشکی قابل مشاهده است.<br/><br/>همچنین شرایط، ضوابط و مدارک مربوط به آزمون صلاحیت حرفه‌ای پرستاران و همچنین دفترچه آزمون بر روی سایت سنجش پزشکی به آدرس www.sanjeshp.ir قرار داده شده است.</p>
    </article>
  </body>
</html>