<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/bestekar-server-hoca-sonsuzluga-ugurlandi-kultur-sanat-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-25T13:58:00+00:00"/>
    <meta property="og:title" content="Bestekar Server hoca sonsuzluğa uğurlandı"/>
    <meta property="og:description" content="Bestekar Server hoca sonsuzluğa uğurlandı | aydinlik.com.tr"/>
  </head>
  <body>
    <article>
      <h1>Bestekar Server hoca sonsuzluğa uğurlandı</h1>
      <address>
        <time datetime="2019-11-25T13:58:00+00:00">25 Nov 2019, 13:58</time>
      </address>
      <p>
        <b>İnönü Üniversitesi Devlet Konservatuvarı Müdürü Prof. Server Acim hayatını kaybetti. Acim’in cenazesi, dün İnönü Üniversitesi Rektörlüğü önünde düzenlenen törenin ardından toprağa verildi. Kısa süre önce gazetemizde köşe yazarlığına başlayan Acim’in, ilk yazısı 7 Kasım’da yayımlanmıştı.</b>
      </p>
      <p>KÜLTÜR SANAT SERVİSİ</p>
      <p>
        <b>ÜRETEREK YAŞADI</b>
      </p>
      <p>22 Nisan 1961 yılında İstanbul’da doğan Acim, ortaokuldan mezun olduktan bir sene sonra 1978 yılında Mimar Sinan Güzel Sanatlar Üniversitesi - Devlet Konservatuvarı Kontrbas bölümüne girdi. 1980 yılında da aynı okulun Kompozisyon bölümüne girdi ve Prof. İlhan Usmanbaş’ın öğrencisi oldu. Komposizyon ve Orkestra Şefliği Ana Sanat Dalı’nda almaya başladığı eğitimi 1990 yılında tamamladıktan sonra, aynı okulda Yüksek Lisans ve Sanatta Yeterlik eğitimini tamamladı. Lisansüstü eğitiminde ise Prof. Cengiz Tanç’ın öğrencisi oldu. Konservatuar kompozisyon eiğitimi sürecinde Cemal Reşit Rey’den partisyon okuma, Ahmet Adnan Saygun’dan Modal Müzik; Bülent Tarcan’dan Bartok Dördülleri üzerine dersler aldı.</p>
      <p>
        <b>TİYATRO MÜZİKLERİ BESTELEDİ</b>
      </p>
      <p>1982’den başlayarak tiyatro müziği üretimi yönünde çalışmalar yapan besteci, bugüne değin pek çok tiyatro oyunu için müzikler yazdı. 1992-1993 sezonunda İstanbul Devlet Tiyatrosu’nun sergilemiş olduğu “Macbeth” oyununa yazdığı müzikle “Avni Dilligil Tiyatro Ödülleri” bünyesinde “Yılın En İyi Tiyatro Müziği” ödülünü aldı. Acim, kuruluşu 1999 Ağustos ayında resmi olarak yapılan “Müzik Eseri Sahipleri Grubu” (MSG) meslek birliğinin kuruluşundan beri üyesidir.</p>
      <p>
        <b>ATATÜRK VE TÜRK BEŞLERİNE</b>
      </p>
      <p>1996 yılında ilk kez düzenlenen Eczacıbaşı Birinci Beste Yarışması’nda “Senfoni” başlıklı eseriyle “Üçüncülük Ödülü” kazandı. Bu eser aynı yıl Prof. Erol Erdinç yönetiminde Cumhurbaşkanlığı Senfoni Orkestrası tarafından seslendirildi.</p>
      <p>Cumhuriyetin 75. yılı sebebiyle yazdığı, Atatürk ve Türk Beşlerine ithaf ettiği, “Cumhuriyet Uvertürü”, 4. Uluslararası Eskişehir Festivali’nin Açılış Konseri’nde, Howard Griffiths yönetimindeki Zürih Oda Orkestrası tarafından seslendirildi.</p>
      <p>Beste çalışmalarına oyun müzikleri, televizyon müzikleri, oda müziği eserleri, orkestra eserleri üreterek devam etmekte olan besteci, akademik kariyerini sırasıyla mezun olduğu Mimar Sinan Güzel Sanatlar Üniversitesi Devlet Konservatuvarı, Yıldız Teknik Üniversitesi Sanat ve Tasarım Fakültesi ve Malatya İnönü Üniversitesi’ndeki farklı müzik bölümlerinde çalışarak sürdürdü. Besteci 2012 yılından beri Malatya İnönü Üniversitesi Devlet Konservatuvarı’nda Profesör ünvanıyla çalışmakta olup aynı zamanda Devlet Konservatuvarı Müdürlüğü görevini sürdürmekteydi.</p>
      <related>
        <h4>Benzer Haberler</h4>
        <a href="https://www.aydinlik.com.tr/ulku-tamer-bodrum-dan-gozyaslariyla-sonsuzluga-ugurlandi-kultur-sanat-nisan-2018-1"/>
        <a href="https://www.aydinlik.com.tr/macka-sehidi-dogum-gununde-sonsuzluga-ugurlandi-turkiye-agustos-2017"/>
      </related>
    </article>
  </body>
</html>