<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780832/%D9%85%D8%AF%D8%A7%D8%B1%D8%B3-%D8%B4%D9%87%D8%B1%D9%87%D8%A7%DB%8C-%D8%B2%DB%8C%D8%B1-%DB%B2%DB%B0%D9%87%D8%B2%D8%A7%D8%B1-%D9%86%D9%81%D8%B1-%D8%A8%D9%87-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA-%D9%85%D8%AA%D8%B5%D9%84-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T13:00:13+00:00"/>
    <meta property="og:title" content="در راستای عدالت آموزشی؛ مدارس شهرهای زیر ۲۰هزار نفر به شبکه ملی اطلاعات متصل می‌شوند"/>
    <meta property="og:description" content="مجری توسعه ارتباطات روستایی وزارت ارتباطات و فناوری اطلاعات از اتصال مدارس شهرهای زیر ۲۰هزار نفر و روستاها در راستای عدالت آموزشی به شبکه ملی اطلاعات خبر داد."/>
  </head>
  <body>
    <article>
      <h1>در راستای عدالت آموزشی؛ مدارس شهرهای زیر ۲۰هزار نفر به شبکه ملی اطلاعات متصل می‌شوند</h1>
      <address><time datetime="2019-11-25T13:00:13+00:00">25 Nov 2019, 13:00</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت ارتباطات و فناوری اطلاعات، مهرداد ترابیان گفت: بر اساس دستور وزیر ارتباطات برای هوشمند سازی مدارس شهرهای زیر ۲۰ هزار نفر و روستاها، صبح امروز (دوشنبه) اولین جلسه بررسی توپولوژی فنی اتصال مدارس با حضور مدیران دستگاه‌های تابعه وزارت ارتباطات برگزار شد.</p>
      <p>وی با بیان اینکه این جلسات تا زمان تکمیل پروژه هوشمندسازی مدارس تشکیل می شود، گفت: تا پایان هفته جاری طراحی فنی این شبکه نهایی می شود.</p>
      <p>اواخر تیرماه امسال تفاهمنامه «هوشمندسازی مدارس» بین وزارت ارتباطات و فناوری ارتباطات و آموزش و پرورش به امضا رسید و محمد جواد آذری جهرمی در این مراسم اعلام کرد: بر اساس ماده ۶۹ سند توسعه، لایه زیرساخت هوشمندسازی مدارس بر عهده وزارت ارتباطات است که موظف شده تا پایان سال ۱۳۹۸، مدارس را به شبکه ملی اطلاعات متصل کند.</p>
    </article>
  </body>
</html>