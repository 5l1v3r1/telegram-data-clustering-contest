<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/avrupa-da-galibiyeti-unutan-galatasaray-artik-dalya-demek-istiyor,849600"/>
    <meta property="og:site_name" content="T24"/>
    <meta property="article:published_time" content="2019-11-25T13:28:00+00:00"/>
    <meta property="og:title" content="Avrupa'da galibiyeti unutan Galatasaray artık dalya demek istiyor"/>
    <meta property="og:description" content="Galatasaray'ın Avrupa kupalarında 99 galibiyeti bulunuyor"/>
  </head>
  <body>
    <article>
      <h1>Avrupa'da galibiyeti unutan Galatasaray artık dalya demek istiyor</h1>
      <h2>Galatasaray'ın Avrupa kupalarında 99 galibiyeti bulunuyor</h2>
      <address>
        <time datetime="2019-11-25T13:28:00+00:00">25 Nov 2019, 13:28</time>
      </address>
      <p>UEFA Şampiyonlar Ligi'nde yarın Club Brugge ile karşılaşacak sarı-kırmızılılar, Avrupa kupalarındaki son 30 müsabakada sadece 2 kez kazanabildi. Avrupa kupalarında toplam 99 galibiyeti bulunan Galatasaray, son 11 maçta kazanamadı ve 100. galibiyet sevincini yaşayamadı.<br/>Belçika’nın Club Brugge takımını konuk edecek Galatasaray, Avrupa kupalarında son dönemde adeta galibiyeti unuttu.<br/>Sarı-kırmızılı takım, Avrupa kupalarında çıktığı son 11 maçta taraftarına galibiyet sevinci yaşatamadı.<br/>Avrupa kupalarındaki son galibiyetini geçen sezon UEFA Şampiyonlar Ligi’nin ilk maçında Rusya temsilcisi Lokomotiv Moskova’yı 3-0 yenerek elde eden sarı-kırmızılı takım, bu müsabakanın ardından istediği sonuçları alamadı.<br/>Galatasaray, Lokomotiv Moskova galibiyetinin ardından geçen sezon UEFA Şampiyonlar Ligi’ndeki 5 karşılaşmada bir beraberlik alıp 4 kez mağlup oldu. UEFA Şampiyonlar Ligi’nin ardından UEFA Avrupa Ligi’nde iki karşılaşmaya çıkan Galatasaray, birer beraberlik ve yenilgiyle Avrupa defterini kapattı.<br/>Sarı-kırmızılılar, bu sezon UEFA Şampiyonlar Ligi A Grubu’ndaki ilk maçında deplasmanda Belçika temsilcisi Club Brugge ile berabere kalırken, sahasında Fransa’nın Paris Saint-Germain takımına mağlup oldu. Galatasaray, sonrasındaki iki müsabakada İspanya’nın Real Madrid takımına yenildi.<br/><b>Son 30 maçta 2 galibiyet<br/></b>Galatasaray, Avrupa kupalarındaki son 30 maçta sadece 2 galibiyet elde etti.<br/>Sarı-kırmızılı ekip, söz konusu süreçte 19 defa mağlup oldu, 9 mücadeleyi ise beraberlikle tamamladı.<br/><b>Aslan gol yollarında etkisiz<br/></b>Galatasaray, Avrupa kupalarındaki son 5 maçta gol yollarında etkisiz bir görüntü çizdi.<br/>Sarı-kırmızılı ekip, geçen sezon UEFA Avrupa Ligi son 32 turunda Portekiz’in Benfica takımına 2-1 kaybettiği müsabakadan sonra çıktığı 5 Avrupa kupası maçında gol atamadı.<br/>Galatasaray, geçen sezondan 1 UEFA Avrupa Ligi maçının yanı sıra bu sezonki 4 UEFA Şampiyonlar Ligi karşılaşmasında fileleri havalandıramadı. Sarı-kırmızılı ekip, söz konusu süreçte kalesinde 8 gol gördü.<br/>Sarı-kırmızılılar, bu sezon UEFA Şampiyonlar Ligi’nde mücadele eden 32 takım arasında, 5. maçlar öncesi, gol sevinci yaşayamayan tek takım durumunda.</p>
      <h3>Artık dalya demek istiyor</h3>
      <p>Avrupa kupalarında 99 galibiyeti bulunan Galatasaray, son 11 maçta kazanamadı ve “dalya” sevincini yaşayamadı.<br/>Avrupa sahnesinde çıktığı 283 maçın 99’undan galibiyetle ayrılıp 110 karşılaşmada rakiplerine mağlup olan Galatasaray, 74 mücadeleyi ise beraberlikle tamamladı.<br/>Avrupa kupalarındaki 99. galibiyetini geçen sezon UEFA Şampiyonlar Ligi’nin ilk maçındaki Rus takımı Lokomotiv Moskova’yı 3-0 yenerek alan sarı-kırmızılılar, söz konusu müsabakanın ardından yaptığı maçlarda 3 beraberlik, 8 yenilgi gördü.</p>
    </article>
  </body>
</html>