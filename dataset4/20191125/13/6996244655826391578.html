<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710103"/>
    <meta property="og:site_name" content="ישראל היום"/>
    <meta property="article:published_time" content="2019-11-25T13:32:05+00:00"/>
    <meta property="og:title" content="סכסוך העבודה ב'הבימה': הושעו סמכויות ההנהלה"/>
    <meta property="og:description" content="&quot;'הבימה' היא חברה מדממת&quot;, קבע השופט והורה על הענקת השליטה לנאמנים • שח&quot;ם: &quot;סכסוך העבודה עדיין בתוקף&quot;במה"/>
  </head>
  <body>
    <article>
      <h1>סכסוך העבודה ב'הבימה': הושעו סמכויות ההנהלה</h1>
      <h2>"'הבימה' היא חברה מדממת וחדלת פירעון", קבע השופט והורה על השהיית סמכויות והענקת השליטה לנאמנים • שח"ם: "סכסוך העבודה עדיין בתוקף" • השחקנים: "מבחינתנו אנחנו מצילים את הבית" • התיאטרון: "מכבד את החלטת בית המשפט"</h2>
      <address><time datetime="2019-11-25T13:32:05+00:00">25 Nov 2019, 13:32</time> by <a rel="author" href="https://www.israelhayom.co.il/writer_articles?tid=346" target="_blank">מאיה כהן</a></address>
      <p>"ממכלול המסמכים שהוגשו והטיעונים שנשמעו שוכנעתי ש'הבימה' היא חברה מדממת וחדלת פירעון, הן מהבחינה המאזנית והן מהבחינה התזרימית", כך קבע נשיא ביהמ"ש המחוזי איתן אורנשטיין בעקבות <a href="https://www.israelhayom.co.il/article/708093">סכסוך העבודה בתיאטרון הלאומי</a>, בעודו משהה את סמכויות הדירקטורים והמנכ"לית אודליה פרידמן ומעניק את השליטה לנאמנים מטעמו עו"ד דורית לוי טילר ורו"ח חן ברדיצ'ב.</p>
      <p>• <a href="https://www.israelhayom.co.il/article/710065">הנקמה של אלון בן דוד</a></p>
      <p>• <a href="https://www.israelhayom.co.il/article/708865">"יוצר "הנערים": "מדובר באפרטהייד"</a></p>
      <p>• <a href="https://www.israelhayom.co.il/article/708523">תכירו: הכלבים של המפורסמים</a></p>
      <p>על אף המסקנה כי מדובר בחברה חדלת פירעון, הנשיא מציין את חשיבות התיאטרון, שחוגג 100 שנה להווסדו, לתרבות הישראלית, וכן מבקש להימנע מפיטורי מאות עובדים של התיאטרון על ידי צו פירוק. "כל ההליכים נגד החברה מושהים ולא ניתן לפתוח בהליך חדש ללא אישור בית משפט זה. תקוותי שיעלה בידי הנאמנים להצליח במשימה הלא פשוטה שניצבת לפניהם, על מנת שהמסך של הבימה לא ירד", לשון ההודעה.</p>
      <p>בהחלטתו ציין הנשיא את חובות התיאטרון העצומים, אשר נאמדים "בעשרות מיליוני שקלים, מעל 75 מיליון שקל לעמדת המדינה על יסוד נתוני התיאטרון כמות שנמסרו לה על ידי החברה, ולמצער 45 מיליון שקל כעמדת החברה עצמה...לכן, גם אם החברה נמצאת לגישתה בגבול רווחיות תפעולית, אין ביכולתה לשרת את חובותיה, השוטפים והרחוקים, וזאת גם בהינתן משאביה המועטים. החברה לא שילמה שכר עבודה למאות עובדים, לחלקם מאז חודש ספטמבר האחרון, לרבות ניכויים והפרשות; היא חייבת כספים לבנקים, למדינה לספקים, לנותני שירותים ופיזרה שיקים שאין להם כיסוי". עוד מציין הנשיא כי גם אם יועברו לתיאטרון מלוא סכומי התמיכה לו הוא זכאי, בשווי עשרה מיליון שקלים, לא יהיה בכך כדי לפתור את הבעיה. "אין ספק שנדרש פתרון מערכתי להסדרת חובות התיאטרון ואין במתן סיוע נקודתי כדי להוות פתרון כולל".</p>
      <figure>
        <img src="https://www.israelhayom.co.il/sites/default/files/u55081/GID%20MAR_2.jpg"/>
        <figcaption>
          <b>"תקוותי שיעלה בידי הנאמנים להצליח במשימה הלא פשוטה שניצבת לפניהם". איתן אורינשטיין // צילום: גדעון מרקוביץ'</b>
        </figcaption>
      </figure>
      <p>מתיאטרון הבימה נמסרה התגובה: "התיאטרון מכבד ומברך על החלטת בית המשפט ולו מן הטעם הפשוט שמינוי הנאמנים יאפשר סוף סוף את העברת הכספים להם מחויבת המדינה כדי שאפשר יהיה לשלם את שכר העובדים והשחקנים, ולהמשיך לקיים את לוח ההצגות להנאת הקהל הרחב".</p>
      <p>"חברים, זהו יום עצוב ולא פשוט", מסר יו"ר ועד השחקנים שמוליק כהן. "כואב לי על אודליה באופן אישי ומקצועי. אנחנו נעזור ונתמוך בנאמנים החדשים, אך יחד עם זאת אנחנו מעבירים להם אולטימטום של 48 שעות להעביר לנו את המשכורות, אחרת אנחנו נממש את סכסוך העבודה".</p>
      <p>אורי רשטיק, מרכז פעילות שח"ם, ארגון השחקנים בישראל, מסר בעקבות החלטת אורנשטיין: "קיבלנו החלטת השופט ואנו מאחלים הצלחה לנאמנים בהצלת התיאטרון. נעשה כל מאמץ שהתיאטרון הלאומי יצא לדרך חדשה אך לא ניתן כי דרך זו תהיה על גבם של השחקנים. יש שחקנים רבים שלא מקבלים זכויות סוציאליות ואחרים ששכרם נמוך משכר המינימום ואנו נפעל לכך כי תוכנית ההבראה תתקן מצב זה" עוד ציין רשטיק כי "סכסוך העבודה עודנו בתוקף ואנו קוראים למשרד האוצר לשחרר כעת את כספי התמיכה לצורך תשלום שכר השחקנים".</p>
      <p>כלת פרס ישראל והשחקנית הוותיקה של הבימה ליא קניג שמעה גם היא על החלטת השופט ומסרה ל"ישראל היום": "מי אני שאבוא בטענות או שאגיב על החלטת בית המשפט. הדבר היחיד שאני חושבת זה שצריך להציל את התיאטרון. זה הדבר הכי חשוב. זה תיאטרון שחייב להתקיים. בזכותו התפתחה כזאת תרבות שאנחנו יכולים להיות מאוד גאים בה. בזכות האנשים האלה שבאו לפני מאה שנה יש לנו היום כזה עושר תרבותי של תיאטרון ומוזיקה ומה לא. תיאטרון שלימד את הקהל הישראלי לבוא ולאהוב. תיאטרון שלאורך השנים היה שרוי בבעיות כספיות וחייבים להציל אותו".</p>
      <p>השחקנית רובי פורת שובל מסרה: "התחלתי היום חזרות בהבימה למחזה שנקרא אלכס לא גרה כאן. מחזה על דרי רחוב. על הומלסים. ומה שקורה עכשיו בהבימה נותן לנו אפשרות לחוות את זה בגוף ראשון. כאילו שאנחנו עובדים מזיכרון חושים. מבחינתנו אנחנו ממשיכים לעשות וחזרות כרגיל. מצילים את הבית".</p>
      <p>כידוע, בשבוע שעבר הגישה הנהלת התיאטרון <a href="https://www.israelhayom.co.il/article/707899">פניה לבית המשפט</a> המחוזי בתל אביב בבקשה להורות למשרדי האוצר והתרבות להעביר את כספי התמיכות המגיעות לתיאטרון, זאת ברוח החלטת בית המשפט מלפני כחודש. בתיאטרון הביעו זעם על התנהלות פקידי האוצר, אשר לדבריהם, "לוקחים שחקנים ועובדים על משפחותיהם כבני ערובה. לא יתכן שהחלטות בית משפט בישראל אינן מכובדות על ידי המדינה. לא יתכן שמחדלי העבר של המדינה רודפים פעם אחר פעם את התיאטרון הלאומי על שחקניו ועובדיו, המדינה ממשיכה לרמוס את פרנסתם ולדרוס את התרבות בכלל".</p>
      <p>בעקבות הסכסוך, ההסתדרות הודיעה כי <a href="https://www.israelhayom.co.il/article/708711">תסייע לתיאטרון הלאומי</a> ותשלם את משכורות כל השחקנים והעובדים שנפגעו מהלנת השכר המתמשכת. על מהלך זה אמר מנכ"לית התיאטרון אודליה פרידמן, אשר נמצאת בעין הסערה: "מעשה אצילי ומנהיגותי מן המעלה הראשונה".</p>
      <p>• <a href="https://www.israelhayom.co.il/article/708479">קים אור אזולאי נגד מעיין אדם</a></p>
      <p>• <a href="https://www.israelhayom.co.il/article/705771">התוכנית המביכה של ליהיא ונעמה</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>