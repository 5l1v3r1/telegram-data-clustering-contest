<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/eletstilus/a-rakbetegeknel-megno-a-szivbetegsegek-kockazata-2051490/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T13:05:00+00:00"/>
    <meta property="og:title" content="A rákbetegeknél megnő a szívbetegségek kockázata"/>
    <meta property="og:description" content="Tizedük halálát nem is a rosszindulatú daganat okozza."/>
  </head>
  <body>
    <article>
      <h6 class="kicker">ÚJ FELFEDEZÉS</h6>
      <h1>A rákbetegeknél megnő a szívbetegségek kockázata</h1>
      <address>
        <time datetime="2019-11-25T13:05:00+00:00">25 Nov 2019, 13:05</time>
      </address>
      <h4>A rákos betegeknél megnő a szív- és érrendszeri problémák kockázta: több mint tíz százalékuk halálát nem a rák, hanem szívbetegség okozza – állapította meg egy hosszú távú, nagy létszámú kutatás.</h4>
      <p>A European Heart Journal hárommillió amerikai beteg adatait elemezte: a pácienseket 28 féle rákkal diagnosztizálták az elmúlt 40 évben. A tudósok felhívták rá a figyelmet, hogy a daganatos betegségek túlélési aránya ugyan javul, de az orvosoknak nagyobb gondot kell fordítani a betegek kardiovaszkuláris állapotának folyamatos ellenőrzésére.</p>
      <p>A tanulmányban vizsgált 3,23 millió páciens 38 százaléka hunyt el rákbetegségben, 11 százalékuk pedig valamilyen szív- és érrendszeri betegségben, utóbbi háromnegyede szívbetegség volt – számolt be róla a BBC News.</p>
      <blockquote>Magasabb arányban voltak a hólyag-, gége-, prosztata-, méh-, bél- és mellrákos esetek azok között a ráktúlélők között, akik szív- és érrendszeri betegségben hunytak el.</blockquote>
      <p>A rákos betegeknél a szív- és érrendszeri kockázat a kemoterápia és a sugárkezelés miatt az első évben magas volt. De a kockázat később is magasabb maradt a rákkal nem diagnosztizált népességhez képest. A tanulmány szerint a daganatos betegek „állandóan a megnövekedett kockázatnak voltak kitéve”.</p>
      <p>A kutatást vezető Nicholas Zaorsky, az amerikai Penn Állami Rákintézet sugárterápiás onkológusa rámutatott, hogy amennyiben ezekkel a kockázatokkal tisztában vannak az orvosok és a betegek, az segíthet abban, hogy a páciensek egészséges életmóddal csökkenthessék a szív- és érrendszeri betegség kialakulását, s egyúttal a daganat visszatérésének kockázatát is.</p>
      <blockquote>A kutatók pontosan nem állapították meg, hogy mi okozza a megnövekedett kockázatot a rákbetegeknél, de úgy vélik, közrejátszik a kemoterápia és a sugárkezelés, de az életmód is szerepet játszhat.</blockquote>
      <p>A Brit Szívalapítvány orvosigazgatója, Metin Avkiran hangsúlyozta, hogy a rákbetegséget kezelő orvosoknak és a kardiológusoknak a kezdetektől együtt kell működnie, és kialakítani egy olyan korai stratégiát, amely minimalizálja a rákot túlélő betegek szív- és érrendszeri problémáinak kialakulását.</p>
    </article>
  </body>
</html>