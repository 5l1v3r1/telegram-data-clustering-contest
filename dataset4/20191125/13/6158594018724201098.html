<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/praha-uzavirka-smetanovo-nabrezi-mala-strana.A191125_120142_dx-zpravy_stes"/>
    <meta property="og:site_name" content="Expres"/>
    <meta property="article:published_time" content="2019-11-25T13:16:00+00:00"/>
    <meta property="og:title" content="Magistrát by rád vyhnal auta z obou břehů Vltavy. „To udělá jenom blázen,“ zaznělo z ODS"/>
    <meta property="og:description" content="Řadě Pražanů nedávná souběžná uzavírka obou břehů Vltavy pořádně zkomplikovala život, někteří politici si ale mnou ruce. Vládnoucí koalice uvažuje o tom, že ze Smetanova nábřeží a Malé Strany vyžene všechny řidiče kromě rezidentů natrvalo. Podle primátora Hřiba totiž díky uzavírce jezdily tramvaje včas. Záměr ale kritizuje třeba opoziční ODS, podle jejíchž zástupců by magistrát měl primárně řešit vnitřní okruh."/>
  </head>
  <body>
    <article>
      <h1>Magistrát by rád vyhnal auta z obou břehů Vltavy. „To udělá jenom blázen,“ zaznělo z ODS</h1>
      <address><time datetime="2019-11-25T13:16:00+00:00">25 Nov 2019, 13:16</time> by <a rel="author" href="https://www.expres.cz/novinari/stepan-karlesz.N4073" target="_blank">Štěpán Karlesz</a></address>
      <p>
        <b>Řadě Pražanů nedávná souběžná uzavírka obou břehů Vltavy pořádně zkomplikovala život, někteří politici si ale mnou ruce. Vládnoucí koalice uvažuje o tom, že ze Smetanova nábřeží a Malé Strany vyžene všechny řidiče kromě rezidentů natrvalo. Podle primátora Hřiba totiž díky uzavírce jezdily tramvaje včas. Záměr ale kritizuje třeba opoziční ODS, podle jejíchž zástupců by magistrát měl primárně řešit vnitřní okruh.</b>
      </p>
      <p>Po internetu kolovala zejména počátkem listopadu mapa zobrazující „geniální“ počin šéfů Prahy, kteří souběžně uzavřeli oba břehy Vltavy. Spousta lidí si klepala na čelo, že musí centrum nesmyslně objíždět a pak marní čas v kolonách. <b>Jenže někteří členové magistrátu si teď mnou ruce.</b></p>
      <p>Podle náměstka pro dopravu Adama Scheinherra (Praha sobě), který za uzavírkami stál, by zřejmě bylo nejlepší auta z centra města vykázat natrvalo. Nedávnou uzavírku si nechal zanalyzovat a teď by rád jednal.</p>
      <p><b><i>„V tuto chvíli jen vyzývám všechny koaliční strany k dalšímu jednání o možném pokračování, a to na základě dat o dopadu opatření na dopravu na dalších místech v Praze,“</i></b> řekl Scheinherr serveru TN.cz.</p>
      <p>Stejně tak si uzavření Smetanova nábřeží a Malé Strany nerezidentům pochvaluje i primátor Zdeněk Hřib.</p>
      <figure>
        <img src="https://1gr.cz/fotky/bulvar/19/083/cl6/VLT7da65c_11582806106420_8005288808851439616_o.jpg"/>
        <figcaption>Náměstek primátora pro dopravu Adam Scheinherr (Praha sobě)</figcaption>
      </figure>
      <p><b><i>„Při tom dočasném omezení průjezdu těm, co tam nebydlí, se ukázalo, že tramvaje začaly jezdit načas a také se zlepšil průjezd záchranky,“</i></b> řekl.</p>
      <p>Asi každý, kdo ráno před prací či odpoledne po ní centrem Prahy projížděl, bude souhlasit s tím, že je třeba auta z centra odvádět, aby nedocházelo k čím dál větším kolapsům.</p>
      <p>Podle Alexandra Bellua z pražské ODS je ale třeba toho docílit jinak než neustálými zákazy či zpoplatňováním.</p>
      <p><b><i>„V momentě, kdy nám tu komunista zanechal obrovský problém v podobě magistrály, která vede středem města, logicky potřebujeme ta auta někudy odvést. A magistrát tohle nereflektuje, oni se místo toho snaží zužovat pruhy, stavět takové ty zelené balisety, vystavovat různé překážky, zpomalovat dopravu,“ </i></b>řekl Bellu v <a href="https://www.expres.cz/zpravy/alexander-bellu-pirati-klinika.A191113_151846_dx-zpravy_stes?zdroj=sph_expres">rozhovoru pro Expres.cz</a> a vzápětí vysvětlil, jak by situaci řešil on.</p>
      <p><b><i>„Zásadně by se člověk, pokud vládne Praze, měl zamyslet nad tím, jak tu dopravu odbavit, aby z toho města co nejrychleji mizela. A tím pádem se opravdu soustředit na vnitřní a vnější okruh,“</i></b> vysvětlil.</p>
      <p>Se svým kolegou souhlasí i pražská zastupitelka Alexandra Udženija.</p>
      <p><i><b>„Ve chvíli, kdy nejsou dokončeny ty okruhy v Praze, to znamená hlavně ten vnitřní okruh, tak jenom blázen může přijít s nápadem, že bude uzavírat některé ulice pro průjezd aut,“</b> </i>řekla pro TN.cz.</p>
      <h3>
        <a href="https://www.expres.cz/zpravy/praha-uzavirka-smetanovo-nabrezi-mala-strana.A191125_120142_dx-zpravy_stes/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/111/org/STE7f3071_profimedia_0394780385.jpg"/>
        </figure>
        <figure>
          <img src="https://1gr.cz/fotky/bulvar/19/092/org/LAR7e004f_profimedia_0468833331.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32001_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/102/org/VLT7ecba9_profimedia_0434537503.jpg"/>
        </figure>
        <figure>
          <img src="https://1gr.cz/fotky/bulvar/19/111/org/STE7f3071_profimedia_0481190299.jpg"/>
        </figure>
        <figure>
          <img src="https://1gr.cz/fotky/bulvar/19/083/org/VLT7da65c_11582806106420_8005288808851439616_o.jpg"/>
        </figure>
        <figure>
          <img src="https://1gr.cz/fotky/bulvar/19/111/org/STE7f3071_bezlplplpllnzvu.png"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5933_excz32005_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/083/org/VLT7d7fce_profimedia_0462677632.jpg"/>
        </figure>
        <figure>
          <img src="https://1gr.cz/fotky/bulvar/19/112/org/STE7f5930_excz32002_rozhovor.jpg"/>
        </figure>
        <figure>
          <img src="https://1gr.cz/fotky/bulvar/19/091/org/VLT7dd36d_28857704390570_2899883217278468096_n.jpg"/>
        </figure>
        <figure>
          <img src="https://1gr.cz/fotky/bulvar/17/121/org/NEO6fc8bd_profimedia_0271647802.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/alexander-bellu-pirati-klinika.A191113_151846_dx-zpravy_stes"/>
        <a href="https://www.expres.cz/zpravy/zdenek-hrib-praha-poradci-primator-naklady-srovnani.A191121_142612_dx-zpravy_vlt"/>
        <a href="https://www.expres.cz/zpravy/praha-kulatak-trhy-ryby-zakaz-prodej-nevole-obcane.A191121_111408_dx-zpravy_vlt"/>
        <a href="https://www.expres.cz/zpravy/praha-uzavirka-zdenek-hrib.A191106_122937_dx-zpravy_stes"/>
        <a href="https://www.example.com/"/>
        <a href="https://www.expres.cz/zpravy/praha-hrad-peking-tchaj-wan.A191113_123654_dx-zpravy_peve"/>
        <a href="https://www.expres.cz/zpravy/praha-6-verejne-wc-3-7-milionu.A191101_113043_dx-zpravy_vlt"/>
        <a href="https://www.expres.cz/zpravy/praha-trhy-kulatak-ryby-a-morske-plody-zakaz-jan-lacina-magistrat.A191125_135719_dx-zpravy_vlt"/>
      </related>
    </article>
  </body>
</html>