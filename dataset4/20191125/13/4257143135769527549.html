<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/ujabb-fejlesztes-az-egeszsegugyben"/>
    <meta property="og:site_name" content="infostart"/>
    <meta property="article:published_time" content="2019-11-25T13:20:00+00:00"/>
    <meta property="og:title" content="Nagy előrelépés a mentőszolgálatnál"/>
    <meta property="og:description" content="Hamarosan nemzetközi összehasonlításban is kiemelkedő helyre kerül a magyar egészségügy egyik részterülete."/>
  </head>
  <body>
    <article>
      <h1>Nagy előrelépés a mentőszolgálatnál</h1>
      <address><time datetime="2019-11-25T13:20:00+00:00">25 Nov 2019, 13:20</time> by <a rel="author">Infostart</a></address>
      <h3>Hamarosan nemzetközi összehasonlításban is kiemelkedő helyre kerül a magyar egészségügy egyik részterülete.</h3>
      <p>Átadták az Országos Mentőszolgálat (OMSZ) új mentőautóinak első kontingensét Budapesten, a szolgálat Markó utcai székházában. Csató Gábor, a mentőszolgálat főigazgatója arról beszélt, hogy a most átadott 40 új gépkocsival és a következő időszakban érkezőkkel öt év alá csökken a mentőautók átlagéletkora, ami nemzetközi összehasonlításban is kiemelkedő.</p>
      <p>A korábban eszközbeszerzésre kapott forrásból folyamatos a mentőautók felszereléseinek cseréje is - tette hozzá a főigazgató. A vecsési mentőállomás volt a 255., amely megújult, a váci és a tabi állomás felújítása is befejezéséhez közeledik.</p>
      <p>2010 óta több mint ezer mentőautó cseréjére került sor - emlékeztetett az Kásler Miklós, az emberi erőforrások minisztere. Ebben az évben és jövőre 254 gépkocsit cserélnek le, csaknem 10 milliárd forint értékben. Hozzátette: a gépkocsik és felszereltségük a kor legmagasabb színvonalát képviselik.</p>
      <p>A miniszter elmondta, hogy a járművek cseréjén túl 255 új vagy felújított mentőállomás is segíti a mentőket, és a további 21 mentőállomás építésével és megújításával szintén jelentős lépéseket tesz a kormány.</p>
      <p>A mentőszolgálat évente 1,2 millió esetet lát el, mentőautóik 40 millió kilométert tesznek meg.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>