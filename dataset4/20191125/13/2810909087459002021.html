<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359596"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T13:36:00+00:00"/>
    <meta property="og:title" content="Мазалица: У Српској се никада неће славити 25. новембар"/>
    <meta property="og:description" content="Посланик СНСД-а У Народној скупштини Републике Српске Срђан Мазалица рекао је да Српска никада неће пристати да 25. новембар обиљежва као празник."/>
  </head>
  <body>
    <article>
      <h1>Мазалица: У Српској се никада неће славити 25. новембар</h1>
      <address>
        <time datetime="2019-11-25T13:36:00+00:00">25 Nov 2019, 13:36</time>
      </address>
      <p>
        <i>Посланик СНСД-а У Народној скупштини Републике Српске Срђан Мазалица рекао је да Српска никада неће пристати да 25. новембар обиљежва као празник.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1443/144370.jpg"/>
        <figcaption>Срђан Мазалица<br/>Фото: РТРС</figcaption>
      </figure>
      <p>- Уколико би једног дана било покушаја да се наметне закон којим би се тај празник славио на подручју читаве БиХ то неће проћи јер на то Српска никада неће пристати - рекао је Срни Мазалица.</p>
      <p>Према његовм ријечима, оваква БиХ настала је 1995. године Дејтонским мировним споразумом и нема континуитет којим може досегнути ни до 1943. године, а посебно не до средњег вијека.</p>
      <p>Мазалица каже да је жалосно што 25. новембар као празник данас славе они који имају можда најмање разлога за то јер су најмање учествовали у засједању ЗАВНОБиХ-а 1943. године.</p>
      <p>- Рођени брат моје баке био је делегат на засједању ЗАВНОБиХ-а и већина делегата су били Срби и они су, што се тиче ЗАВНОБиХ-а имали племените идеје. Прије свега тај датум је везан за Народноослободилачку борбу и ослобађање читаве Југославије од фашистичког окупатора. ЗАВНОБиХ се не може посматрати издвојено од АВНОЈ-а - навео је Мазалица.</p>
      <p>Бошњачки члан Предсједништва БиХ Шефик Џаферовић данас је рекао да ће доћи дан када ће се 25. новембар, који се у Федерацији БиХ обиљежава као "дан државности БиХ", славити у свим крајевима БиХ.</p>
    </article>
  </body>
</html>