<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-megala-provlimata-se-pieria-kai-chalkidiki/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T13:27:35+00:00"/>
    <meta property="og:title" content="Κακοκαιρία: Μεγάλα προβλήματα σε Πιερία και Χαλκιδική"/>
    <meta property="og:description" content="Πτώσεις δένδρων, αποκολλήσεις λαμαρινών και μετακινήσεις κάδων απορριμμάτων και αντικειμένων στο οδόστρωμα προκάλεσε ο «Γηρυόνης» στη Θεσσαλονίκη"/>
  </head>
  <body>
    <article>
      <h1>Κακοκαιρία: Μεγάλα προβλήματα σε Πιερία και Χαλκιδική</h1>
      <address>
        <time datetime="2019-11-25T13:27:35+00:00">25 Nov 2019, 13:27</time>
      </address>
      <p>Πτώσεις δένδρων, αποκολλήσεις λαμαρινών και μετακινήσεις κάδων απορριμμάτων και αντικειμένων στο οδόστρωμα προκάλεσε ο <a href="https://neaselida.gr/tag/giryonis/"><b>«Γηρυόνης»</b></a> στη <a href="https://neaselida.gr/tag/thessaloniki/"><b>Θεσσαλονίκη</b></a>, όπου έκανε την εμφάνισή του κυρίως μέσω των <b>δυνατών ανέμων</b>, που έπνεαν από το πρωί στο πολεοδομικό συγκρότημα.</p>
      <p>Μπορεί οι ισχυρές ριπές να κόπασαν μετά το μεσημέρι, όταν ξεκίνησε η βροχόπτωση, που ωστόσο δεν ήταν ιδιαίτερης έντασης και διάρκειας, αλλά <b>η Πυροσβεστική εξακολουθεί να βρίσκεται επί ποδός</b> για κοπές δένδρων και απομάκρυνση αντικειμένων από δρόμους και πεζοδρόμια. Μέχρι νωρίς το απόγευμα είχαν γίνει περισσότερες από πενήντα κλήσεις στην πυροσβεστική γι’ αυτό το λόγο, ενώ δεν αναφέρθηκε κανένας τραυματισμός, παρά μόνο υλικές ζημιές σε μεμονωμένα σταθμευμένα οχήματα.</p>
      <p>Χωρίς ιδιαίτερα προβλήματα διεξάγεται η <b>κυκλοφορία</b> στην περιφερειακή οδό της Θεσσαλονίκης, όπως επίσης σε όλους τους κεντρικούς οδικούς άξονες της πόλης, ενώ <b>κανονικά λειτουργεί το αεροδρόμιο</b> «Μακεδονία».</p>
      <p>Στο μεταξύ, σε αυξημένη ετοιμότητα είναι ο κρατικός μηχανισμός ενόψει του «Γηρυόνη» στον <b>νομό Χαλκιδικής</b>, που ήδη επλήγη από τα έντονα καιρικά φαινόμενα των προηγούμενων 24ώρων. Μηχανήματα της Τοπικής Αυτοδιοίκησης καθαρίζουν ρέματα και φρεάτια στις πληγείσες περιοχές, όπως επισήμανε, μιλώντας στο ΑΠΕ-ΜΠΕ, ο προϊστάμενος της αυτοτελούς διεύθυνσης Πολιτικής Προστασίας Κεντρικής Μακεδονίας, <b>Χαράλαμπος Στεργιάδης</b>.</p>
      <p>Την ίδια ώρα, από το πρωί επιχειρούν μηχανήματα στο παραλιακό μέτωπο της Κατερίνης όπου τις προηγούμενες ώρες «χτύπησε» το κύμα κακοκαιρίας. <b>Μεγάλη συσσώρευση υδάτων</b> σημειώθηκε στο οδικό δίκτυο της Παραλίας, του Κορινού και της Ολυμπιακής Ακτής, ενώ κλειστά είναι ορεινά σημεία του επαρχιακού οδικού δικτύου (Κονταριώτισσα – Άγιος Σπυρίδωνας, Βροντού – Καρίτσα, Κατερίνη – Καρίτσα).</p>
      <p><b>Πυροσβέστες</b> κλήθηκαν να επέμβουν σε κάποιες περιπτώσεις για <b>αντλήσεις υδάτων</b>, ενώ επιχείρηση στήθηκε για τη μεταφορά Ισπανού ποδηλάτη, που μαζί με τον σκύλο του είχαν εγκλωβιστεί λόγω της κακοκαιρίας στα Λείβηθρα Ολύμπου.</p>
      <h3>Τζιτζικώστας: Θα πιέσουμε να ξεκινήσουν γρήγορα οι αποζημιώσεις</h3>
      <figure>
        <img src="https://neaselida.gr/nsmedia/uploads/2017/09/tzitzikwstas.jpg"/>
      </figure>
      <p>Eπί ποδός για την αντιμετώπιση της κακοκαιρίας και των προβλημάτων που προκάλεσαν οι ισχυρές βροχοπτώσεις σε <b>Χαλκιδική</b> (Ολυμπιάδα) και <b>Κατερίνη</b> βρίσκεται όλος ο μηχανισμός Πολιτικής Προστασίας στην Περιφέρεια Κεντρικής Μακεδονίας, δήλωσε το μεσημέρι, λίγο πριν την συνεδρίαση του Περιφερειακού Συμβουλίου, ο περιφερειάρχης, κ. <b>Απόστολος Τζιτζικώστας</b>.</p>
      <p>Όπως είπε, υπάρχουν μηχανήματα στις πληγείσες περιοχές για να αποκαταστήσουν τις βλάβες στις υποδομές και στο <b>οδικό δίκτυο</b>. «Παρακολουθούμε τα φαινόμενα και βρισκόμαστε στα σημεία, σε όλα τα επικίνδυνα σημεία, για να επέμβουμε αμέσως όπου χρειαστεί σε συνεργασία με την <b>Πυροσβεστική Υπηρεσία</b>«.</p>
      <p>Τις προσεχείς ημέρες, σύμφωνα με τον <b>κ. Τζιτζικώστα</b>, θα ξεκινήσει και η καταγραφή των ζημιών τόσο σε κατοικίες όσο και σε επιχειρήσεις προκειμένου “στο αμέσως επόμενο διάστημα να υποβάλλουμε προς τα συναρμόδια υπουργεία όλες αυτές τι αιτήσεις των πολιτών που έχουν καταστραφεί ή έχουν υποστεί ζημιές για να ξεκινήσει η αποζημίωσή τους άμεσα- και <b>θα πιέσουμε ως Περιφέρεια αυτό να γίνει γρήγορα</b> – και να μην περιμένουν οι κάτοικοι, οι επιχειρηματίες και οι επαγγελματίες που έχουν πληγεί, όπως είχαμε ζήσει στο παρελθόν. Τώρα πρέπει να κινηθούμε γρήγορα. Οι ζημιές είναι αρκετές και είναι μεγάλες” ανέφερε ο περιφερειάρχης Κ. Μακεδονίας</p>
      <p>Ειδικά για την κατάσταση στην Ολυμπιάδα Χαλκιδικής ο <b>κ. Τζιτζικώστας</b> είπε ότι έχει ζητηθεί από το <b>Δήμο Αριστοτέλη</b> που έχει την αρμοδιότητα να ολοκληρώσει τις μελέτες «προκειμένου να δούμε πως θα ενταχθεί ένα συνολικό αντιπλημμυρικό σ ένα ευρωπαϊκό ή εθνικό πρόγραμμα».</p>
      <p>«Η αντιμετώπιση της αντιπλημμυρικής θωράκισης πρέπει να γίνεται συντονισμένα και ολοκληρωμένα κυρίως» είπε ο κ Τζιτζικώστας . «Αυτό όλα αυτά τα χρόνια δεν είχε γίνει στην περιοχή. <b>Ζήτησα από τη νέα διοίκηση του Δήμου</b> να προχωρήσει γρήγορα στην ολοκλήρωση των σχετικών μελετών, προκειμένου μετά ως Περιφέρεια που θα μπορούμε να εντάξουμε το έργο αυτό, γιατί θα είναι ένα μεγάλο έργο για να θωρακίσουμε οριστικά κι αντιπλημμυρικά την περιοχή» κατέληξε.</p>
      <p>Στο μεταξύ, το Περιφερειακό Συμβούλιο της ΠΚΜ στην σημερινή συνεδρίασή του ενέκρινε ομόφωνα την εισήγηση που κατατέθηκε εκτός ημερησίας διάταξης από την <b>αντιπεριφερειάρχη Οικονομικών και Προγραμματισμού κ. Αθηνά Αθανασιάδου-Αηδονά</b> -με βάση την τελευταία εγκύκλιο του ΥΠΕΣ-για έγκριση στον ετήσιο προγραμματισμό προσλήψεων τακτικού προσωπικού έτους 2020 που αφορά σε 536 προσλήψεις διαφόρων ειδικοτήτων (όλες οι κενές οργανικές θέσεις στις υπηρεσίες της ΠΚΜ όπως ειπώθηκε στη συνεδρίαση) με κονδύλιο 3.054.175 ευρώ ενώ εγκρίθηκε κατά πλειοψηφία η πρόταση που κατέθεσε ο <b>αντιπεριφερειάρχης Πέλλας κ Δ. Τζαμτζής</b> για την πραγματοποίηση “λευκής νύχτας” στην πόλη των Γιαννιτσών στις 29 Νοεμβρίου.</p>
      <related>
        <a href="https://neaselida.gr/ellada/kakokairia-cheimarroi-oi-dromoi-sti-symi-eikones-sok-video/"/>
      </related>
    </article>
  </body>
</html>