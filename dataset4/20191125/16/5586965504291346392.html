<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/incendiul-de-la-mall-ul-sun-plaza-persoanele-duse-la-spital-dupa-incident-au-fost-externate-18615642"/>
    <meta property="og:site_name" content="Gândul"/>
    <meta property="article:published_time" content="2019-11-25T16:41:54+00:00"/>
    <meta property="og:title" content="Incendiul de la Mall-ul Sun Plaza | Persoanele duse la spital după incident au fost externate"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Incendiul de la Mall-ul Sun Plaza | Persoanele duse la spital după incident au fost externate</h1>
      <h2>Cele cinci persoane care au fost duse la spital după incendiul din Mall-ul din Bucureşti au fost externate, au transmis, luni, reprezentanţii Sun Plaza, care precizează că centrul comercial are autorizaţie de securitate la incendiu şi ultimul exerciţiu de evacuare a avut loc în urmă cu 2 săptămâni.</h2>
      <address>
        <time datetime="2019-11-25T16:41:54+00:00">25 Nov 2019, 16:41</time>
      </address>
      <p>Reprezentanţii Sun Plaza au transmis, luni, după mai bine de 24 de ore de la incendiul care a avut loc în mall, că s-a colaborat cu pompierii, poliţia locală, cu jandarmeria şi cu echipajele medicale pentru evacuare, iar cele cinci persoane care au avut nevoie de asistenţă medicală au fost deja externate.</p>
      <p>„Centrul Comercial Sun Plaza a colaborat cu echipele de pompieri, poliţie locală, jandarmerie şi echipajele medicale, pentru a asigura securitatea vizitatorilor noştri. La ora 16.15 (duminică - n.r.), imediat după izbucnirea incendiului, s-a iniţiat evacuarea parcării şi a centrului comercial, conform scenariului de securitate la incendiu. Sistemul automat privind securitatea la incendiu a intrat în funcţiune, iar vizitatorii au fost îndemnaţi să părăsească centrul comercial şi să se îndrepte spre cea mai apropiată ieşire. Focul a fost stins după aproximativ 15 minute, însă fumul care s-a degajat s-a extins în parcarea subterană şi în unele zone ale centrului comercial, astfel încât redeschiderea centrului comercial pentru public în condiţii de siguranţă a durat mai mult, aceasta efectuându-se în jurul orei 19.30. Incendiul a afectat trei maşini din parcare, cea de la care a început incendiul şi alte două din apropierea acesteia. Nicio persoană n-a fost rănită ca urmare a incidentului. Din informaţiile noastre, toate cele 5 persoane care au primit îngrijiri medicale au fost externate”, au transmis, luni, printr-un comunicat de presă, reprezentanţii centrului comercial.</p>
      <p>Potrivit documentului citat, se fac cercetări pentru a se stabili cauzele care au dus la producerea incendiului.</p>
      <p>De asemenea, reprezentanţii Mall-ului spun că au autorizaţie privind siguranţa la incendii, iar ultimul exerciţiu de evacuare a fost organizat cu sprijinul ISU Bucureşti-Ilfov, în urmă cu două săptămâni.</p>
      <p>Întreg mall-ul a fost evacuat, duminică, în jurul orei 16.00, după ce a izbucnit un incendiu în parcarea de la subsolul -2, iar clădirea s-a inundat cu fum.</p>
      <p>Persoanele expuse la fum au fost duse la Spitalul Bagdasar Arseni.</p>
      <p>Trei maşini au fost distruse în urma incendiului.</p>
      <related>
        <h4>Citeşte şi</h4>
        <a href="https://www.gandul.info/stiri/cand-se-aprind-luminitele-de-craciun-in-bucuresti-18615559?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/carambol-cu-10-masini-pe-calea-grivitei-din-capitala-soferului-i-s-a-facut-rau-in-timp-ce-se-afla-in-trafic-18615521?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/mama-unui-copil-cu-pneumonie-la-spitalul-onesti-frig-iar-afara-ningea-ciorba-cu-gust-de-apa-chioara-18615467?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>