<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058380_marciusig-biztosan-marad-az-ejszakai-buli-a-bulinegyedben"/>
    <meta property="og:site_name" content="Népszava"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Márciusig biztosan marad az éjszakai buli a Bulinegyedben"/>
    <meta property="og:description" content="Viharos, indulatos ülésen úgy döntött Erzsébetváros képviselő-testülete, hogy nem dönt a szórakozóhelyek azonnali éjféli bezárásáról, február végéig kidolgozzák, kik kaphatnak felmentést a szabály alól."/>
  </head>
  <body>
    <article>
      <h1>Márciusig biztosan marad az éjszakai buli a Bulinegyedben</h1>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author" href="https://nepszava.hu/szerzo/gulyas-erika/" target="_blank">Gulyás Erika</a></address>
      <p>
        <b>Viharos, indulatos ülésen úgy döntött Erzsébetváros képviselő-testülete, hogy nem dönt a szórakozóhelyek azonnali éjféli bezárásáról, február végéig kidolgozzák, kik kaphatnak felmentést a szabály alól.</b>
      </p>
      <p>Folyamatos bekiabálások, pfújolás és éljenzés, kacagás és szidalmazások között szavazta meg a VII. kerületi önkormányzat képviselő-testülete, hogy nem rendelik el a szórakozóhelyek azonnali éjféli bezárását, hanem egy testületet hoznak létre, amely február 28-ig kidolgozza, milyen feltételek meglétekor kaphat további nyitvatartási engedélyt egy vendéglátóhely a Bulinegyedben. Hiába hangsúlyozta Niedermüller Péter polgármester a választáson nyertes Összefogás képviselőivel együtt, hogy szó szerint azt hajtják végre, amit a kampányban ígértek, a zsúfolásig megtelt ülésteremben, annak előterében, de még a lépcsőházban is fel-felhangzott a „hazudtok”! </p>
      <figure>
        <img src="https://nepszava.hu/i/10/12/0/1254717.jpg"/>
        <figcaption>
          <cite>Fotó: Erdős Dénes / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254717.jpg"/>
        <figcaption>
          <cite>Fotó: Népszava / Erdős Dénes</cite>
        </figcaption>
      </figure>
      <p>Az Élhető Erzsébetváros Egyesület jelenlévő tagjai az azonnali éjféli zárást követelve szurkoltak egyetlen képviselőjüknek, ám amikor kiderült, hogy Garai Dóra az azonnali zárásról és a tárgyalások ezzel párhuzamos megkezdéséről szóló javaslatát nem veszik a polgármesteri javaslat elé, majd később – ennek elfogadás után – le is veszik a napirendről, nem válogattak az indulatok kimutatásában. Aludni szeretnék – ismételgette folyamatosan egy indulatos hölgy, akinek magánakciója mellé az egyesület tagjai táblákat mutattak a képviselők felé „Szövegelés helyett záróra” és „Ha valamit nem akarsz megoldani, szervezz rá egy értekezletet” feliratokkal.</p>
      <figure>
        <img src="https://nepszava.hu/i/10/12/0/1254718.jpg"/>
        <figcaption>Garai Dóra<cite>Fotó: Erdős Dénes / Népszava</cite></figcaption>
      </figure>
      <figure>
        <img src="https://nepszava.hu/i/10/12/0/1254718.jpg"/>
        <figcaption>Garai Dóra<cite>Fotó: Népszava / Erdős Dénes</cite></figcaption>
      </figure>
      <p>Az különösen nem tetszett a civil szervezet tagjainak és a többi megjelent erzsébetvárosinak, hogy a Fidesz és az Összefogás képviselői hozzászólásaikban szinte kivétel nélkül egymás felelősségét hangoztatták a döntés sorozatos elodázása miatt, ahogy azt is kifogásolták, miért kapott szót a vendéglátók képviselője, aki a szórakozóhelyek turistacsalogató hasznáról beszélt. A „kocsmalobbi” - ahogy a kerület polgárai illették a szintén szép számban megjelent üzletvezetőket - szerintük lefizette a testület tagjait, ahogy a bekiabálások alapján ezt gondolják minden korábbi városvezetésről is.</p>
      <figure>
        <img src="https://nepszava.hu/i/10/12/0/1254719.jpg"/>
        <figcaption>
          <cite>Fotó: Erdős Dénes / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254719.jpg"/>
        <figcaption>
          <cite>Fotó: Népszava / Erdős Dénes</cite>
        </figcaption>
      </figure>
    </article>
  </body>
</html>