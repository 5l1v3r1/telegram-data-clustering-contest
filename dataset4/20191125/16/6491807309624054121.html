<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/svyat/frenskoto-pravitelstvo-obeshcha-milioni-za-borbata-s-domashno-nasilie-v-stranata"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-25T16:21:05+00:00"/>
    <meta property="og:title" content="Френското правителство обеща милиони за борба с домашно насилие в страната"/>
    <meta property="og:description" content="Френското правителство обеща милиони евро в борбата срещу домашното насилие, предадоха световните агенции."/>
  </head>
  <body>
    <article>
      <h1>Френското правителство обеща милиони за борба с домашно насилие в страната</h1>
      <address>
        <time datetime="2019-11-25T16:21:05+00:00">25 Nov 2019, 16:21</time>
      </address>
      <p>Френското правителство обеща милиони евро в борбата срещу домашното насилие, предадоха световните агенции.</p>
      <p>Кабинетът на Едуар Филип представи днес пакет от мерки на стойност милиони евро с цел намаляване на случаите на убити от партньорите си жени във Франция. От началото на годината според френски активисти в страната най-малко 130 жени са били убити от настоящите или от бившите си партньори, припомня Асошиейтед прес.</p>
      <p>Сред обявените от правителството на Филип мерки за справяне с проблема са осигуряване на 1000 нови места в убежищата за жени, станали жертва на домашно насилие и поставяне на електронни гривни на насилниците. Мерките предвиждат също и конфискацията на огнестрелните оръжия от мъжете, тормозещи партньорките си и осигуряването на по-добра подготовка полицаите за справяне с проблема, предаде АП.</p>
      <p>Горещата линия 3939, на която се подават сигнали за случаи на домашно насилие, ще работи 24 часа в денонощието седем дни в седмицата, допълва Франс прес.</p>
      <p>Днес френският премиер потвърди появилите се в медиите информации за сума от 360 милиона евро, която ще бъде заделена на година за борбата срещу насилието спрямо жените, допълва агенцията.</p>
      <p>Премиерът каза, че ще се работи за по-добра дефиниция във френското право на понятието "домашно насилие" и ще бъдат създадени нови утежняващи вината обстоятелства за извършителите на тормоз, довел до самоубийство. Филип също така каза, че в закона ще бъде вписано и понятието "психологическо влияние", което често пъти подготвя почвата за физическото насилие.</p>
      <p>Премиерът освен това потвърди, че правилата за лекарската тайна ще бъдат променени, така че на здравните работници ще се даде възможност да подават по-лесно сигнали за спешни действия там, където съществува риск от рецидив на насилието, предаде БТА.</p>
      <p>Повечето от мерките ще бъдат вписани в законопроект. В текста ще се предвижда и автоматично отнемане на правата на бащата върху детето, в случай че той е убил майката.</p>
      <p>В събота десетки хиляди протестиращи излязоха по улиците на Париж, за да кажат "не" на сексисткото и сексуалното насилие срещу жени и на убийствата на жени, припомня Франс прес.</p>
      <related>
        <h4>още по темата</h4>
        <a href="https://www.manager.bg/svyat/hilyadi-izlyazoha-po-ulicite-na-franciya-za-da-protestirat-sreshchu-nasilieto-nad-zhenite"/>
      </related>
    </article>
  </body>
</html>