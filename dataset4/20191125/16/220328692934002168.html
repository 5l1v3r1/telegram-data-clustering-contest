<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/dve-zheni-obgoreli-pri-avariya-v-arsenal-kazanlk-407597.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Три жени обгорели при авария в &quot;Арсенал&quot; Казанлък"/>
    <meta property="og:description" content="Запалило се е вещество, което е обгорило ръцете на двете служителки"/>
  </head>
  <body>
    <article>
      <h1>Три жени обгорели при авария в "Арсенал" Казанлък</h1>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author">Редактори, сн. Архив</a></address>
      <p>Три жени са с изгаряния след инцидент във военния завод "Арсенал" в Казанлък, съобщиха от МВР. </p>
      <p>Няма опасност за живота им, каза Слави Иванов от военния отдел на общината: „Няма някаква опасност в момента. Имало е производствена авария в много малък мащаб, при което е станал лек пожар, обгорени ръцете на три от служителките, които са откарани в многопрофилната болница. И няма някаква сериозна опасност нито за населението, нито за пострадалите.  Няма никаква опасност за живота на тези три жени“.</p>
      <p>Сигналът за инцидента е получен 5 минути преди 14 часа.</p>
      <p>Според директора на областната противопожарна служба в Стара Загора комисар Стоян Колев става дума за работна смес, която по неизяснени към момента причини се е запалила и е обгорила ръцете на работничките. Той допълни, че няма опасност за другите работници.</p>
      <p>„В Казанлък няма пожар и няма нещо сериозно от наша гледна точка и не са участвали пожарни екипи нито от моята служба, нито даже от пожарната служба на самия „Арсенал“ - неговата ведомствена не е викана, защото става въпрос за запалване на някаква работна доза“, каза комисар Стоян Колев.</p>
    </article>
  </body>
</html>