<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191125-elkepeszto-bejelentes-lidl-sok-ezer-vasarlo.html"/>
    <meta property="og:site_name" content="Origo"/>
    <meta property="article:published_time" content="2019-11-25T16:33:00+00:00"/>
    <meta property="og:title" content="Elképesztő bejelentés a Lidltől, sok ezer vásárlót érinthet"/>
    <meta property="og:description" content="A diszkontlánc nővényi húst vezet be."/>
  </head>
  <body>
    <article>
      <h1>Elképesztő bejelentés a Lidltől, sok ezer vásárlót érinthet</h1>
      <address><time datetime="2019-11-25T16:33:00+00:00">25 Nov 2019, 16:33</time> by <a rel="author">Origo</a></address>
      <p><b>Kizárólag növényi alapú, húspótló készítményekkel bővült a Lidl Magyarország termékkínálata. Az áruházlánc „Next Level Meat" saját márkanév alatt kifejlesztett új, 100 százalékban vegán termékei alternatív és klímabarát táplálkozást tesznek lehetővé, ezáltal is csökkentve az ökológiai lábnyomot.<br/></b>A vállalat a változó fogyasztási szokásokat szem előtt tartva fejlesztette ki új, saját márkás termékcsaládját, hogy a növényi étrendet folytatók is megtalálják az áruházlánc kínálatában a számukra megfelelő terméket. A vegán burgerpogácsa és a darált készítmény 100 százalékban vegán termék, ami fehérjében gazdag alapanyagok: zöldborsó-, búza- és szójafehérje felhasználásával készül.</p>
      <aside>Az új termékcsalád tagjai nemcsak a vegán és vegetáriánus, hanem a húsmentes fogyasztók számára nyújtanak alternatívát.</aside>
      <p>Az új termékek teljes mértékben karbonsemlegesek.</p>
      <figure>
        <img src="https://cdn.nwmgroups.hu/s/img/i/1903/20190307lidl.jpg?w=644&amp;h=429"/>
        <figcaption>Illusztráció<cite>Forrás: AFP/Daniel Leal-Olivas</cite></figcaption>
      </figure>
      <p>Az említett vegán termékek előállítása során a termelők és a feldolgozók minimalizálták a környezetet terhelő hatásokat, így a lehető legkisebbre csökkentették a vízfogyasztást és megtakarítottak számos olyan erőforrást, amelyek felhasználása az állati eredetű termékek gyártásánál elkerülhetetlen. Egy független kutatóintézet kimutatása szerint a „Next Level Meat" termékek előállítása sokkal kisebb szén-dioxid kibocsátással jár.</p>
      <p>
        <mark>A hagyományos marhahúsból készült darált hús és hamburgerpogácsa előállításakor keletkező szén-dioxid mennyiség alig egy tizede, 9 százaléka kerül a légkörbe az újonnan fejlesztett termékek gyártásakor.  </mark>
      </p>
      <p>„Működésünk egyre több pontján érvényesítjük a fenntarthatósági szempontokat. Az új vegán termékcsalád kifejlesztésével most az alternatív és klímabarát táplálkozás lehetőségét kínáljuk, hogy az emberi fogyasztás ezzel is kisebb ökológiai lábnyomot hagyjon." – tette hozzá Tőzsér Judit, a magyarországi vállalati kommunikációs vezetője.</p>
      <p>A diszkontlánc célja, hogy az új termékek előállítása során keletkező szén-dioxid kibocsátást teljesen semlegesítse. Az áruházlánc és beszállító partnerei a karbonsemlegesség érdekében a ClimatePartner szervezettel együttműködve klímavédelmi projekteket támogatnak. Ezek a programok csökkentik az üvegházhatású gázok káros hatását, így ellensúlyozható a vegán termékekhez köthető csekély kibocsátás is.</p>
    </article>
  </body>
</html>