<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/polonia-a-repatriat-circa-100-de-tone-de-aur-din-rezervele-sale-de-la-banca-angliei.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T16:49:22+00:00"/>
    <meta property="og:title" content="Polonia a repatriat circa 100 de tone de aur din rezervele sale de la Banca Angliei"/>
    <meta property="og:description" content="Polonia a repatriat circa 100 de tone din rezervele sale de aur, în valoare de aproximativ 18,3 miliarde de zloţi (4,7 miliarde de dolari), depozitate la"/>
  </head>
  <body>
    <article>
      <h1> Polonia a repatriat circa 100 de tone de aur din rezervele sale de la Banca Angliei </h1>
      <address><time datetime="2019-11-25T16:49:22+00:00">25 Nov 2019, 16:49</time> by <a rel="author">Redacția</a></address>
      <p>Polonia a repatriat circa 100 de tone din rezervele sale de aur, în valoare de aproximativ 18,3 miliarde de zloţi (4,7 miliarde de dolari), depozitate la Banca Angliei, a comunicat luni şeful Băncii centrale poloneze, Adam Glapinski, transmite dpa, preluată de Agerpres.</p>
      <p>Polonia şi-a păstrat cea mai mare parte a rezervelor sale de aur la Banca Angliei după cel de-Al Doilea Război Mondial.</p>
      <p>Aurul a fost repatriat în opt tranşe de câte o mie de lingouri fiecare. Acestea au fost aduse pe calea aerului pe aeroporturile din Varşovia şi Poznan, fiind transportate ulterior către seifuri ale Băncii Centrale de pe teritoriul ţării.</p>
      <p>Banca Centrală a Poloniei deţine în prezent rezerve de 228,6 tone de aur, din care 105 tone sunt depozitate acum în propriile seifuri, conform unui comunicat al instituţiei.</p>
      <p>Aceasta a mai informat că şi-a majorat rezervele cu 127,5 tone în anii 2018-2019.</p>
      <p><a href="https://www.g4media.ro/iohannis-intoarce-in-parlament-legea-initiata-de-liviu-dragnea-si-serban-nicolae-prin-care-se-impune-repatrierea-rezervei-de-aur-a-bnr.html">În urmă cu câteva zile, președintele Klaus Iohannis a întors în Parlament legea inițiată de Liviu Dragnea și Șerban Nicolae prin care se impune repatrierea rezervei de aur a Băncii Naționale a României.</a> Președintele consideră că orice modificare a Statutului BNR fără o consultare prealabilă a tuturor organismelor monetare europene se poate constitui într-un precedent periculos pentru economia României şi de natură a afecta funcționarea eficientă a Băncii Naționale într-un cadru legislativ unitar la nivel european. Iohannis susține totodată consultarea BNR și realizarea unei analize de impact detaliate.</p>
      <p>
        <i>Sursa foto: Pixabay.com</i>
      </p>
    </article>
  </body>
</html>