<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_szen_dioxid_kibocsatas_ensz_meteorologiai_vilagszervezet_uveghazhatasu_gaz"/>
    <meta property="og:site_name" content="HVG.hu"/>
    <meta property="article:published_time" content="2019-11-25T16:03:00+00:00"/>
    <meta property="og:title" content="Elkeserítő a helyzet, sosem volt még ennyi szén-dioxid a levegőben"/>
    <meta property="og:description" content="Rekordszintűre emelkedett a légköri szén-dioxid-koncentráció 2018-ban az ENSZ új jelentése szerint. Utoljára hasonló szén-dioxid-érték több millió éve lehetett."/>
  </head>
  <body>
    <article>
      <h1>Elkeserítő a helyzet, sosem volt még ennyi szén-dioxid a levegőben</h1>
      <address><time datetime="2019-11-25T16:03:00+00:00">25 Nov 2019, 16:03</time> by <a rel="author">MTI / hvg.hu</a></address>
      <p>
        <b>Rekordszintűre emelkedett a légköri szén-dioxid-koncentráció 2018-ban az ENSZ új jelentése szerint. Utoljára hasonló szén-dioxid-érték több millió éve lehetett.</b>
      </p>
      <p>A szén-dioxid és más üvegházhatású gázok koncentrációja rekordmértékűre növekedett 2018-ban. Az értékek ráadásul az elmúlt tíz év átlagához képest is nagyobb mértékben növekedtek – közölte hétfőn az ENSZ.</p>
      <p>A Meteorológiai Világszervezet (WMO) szokásos évi jelentése szerint a szén-dioxid koncentrációja 2018-ban 408 ppm (részecske per millió) volt, míg előző évben 405,5 ppm-et mértek. A növekedés mértéke megközelíti a 2016-os és 2017-es év közötti változás mértékét.</p>
      <p>A <i>Greenhouse Gas Bulletin</i> című dokumentum egy tanulmánysorozat, amelyet évente az ENSZ klímavédelmi csúcstalálkozója előtt adnak ki, jórészt befolyásolva az ottani tárgyalások menetét. A következő klímavédelmi világkonferenciát december első felében rendezik meg Madridban.</p>
      <p>[<i><a href="https://hvg.hu/tudomany/20190528_flygskam_kozlekedesi_modok_szenlabnyom_kalkulator_szen_dioxid_kibocsatas">Írja be ebbe a kalkulátorba, hova repülne vagy autózna, meglepheti, milyen hatása lesz</a></i>]</p>
      <p>Utoljára hasonló szén-dioxid-érték több millió éve lehetett. A mai szén-dioxid-koncentráció mintegy 150 százaléka az iparosodás előtti korszak értékeinek.</p>
      <p>Az üvegházhatás kétharmadáért a szén-dioxid felel és több száz éven át megmarad a légkörben. Jelentős mértékben felelős a klímaváltozásért, a tengerek vízszintjének emelkedéséért és a szélsőséges időjárási jelenségekért. Mintegy 30 év alatt 43 százalékkal emelkedett az üvegházhatás mértéke.</p>
      <blockquote>Nincs lassulásra utaló jel és visszaesésről sem lehet beszélni  – mondta Petteri Taalas, a WMO vezérigazgatója, aki fokozottabb intézkedésre szólította fel az államközösséget.</blockquote>
      <p>A metán, a második legfontosabb üvegházhatású gáz koncentrációja is növekszik: túllépte az iparosodás előtti korszak értékeinek 250 százalékát. Az ózon lebontását támogató dinitrogén-oxid koncentrációja pedig 120 százalékra emelkedett.</p>
      <blockquote>Ha ez a trend hosszú távon folytatódik, akkor a jövő generációinak a klímaváltozás egyre súlyosabb hatásaival kell szembenézniük, például a hőmérsékletek emelkedésével, a még szélsőségesebb időjárással, vízhiánnyal, tengerszint-emelkedéssel és a tengeri és szárazföldi ökoszisztéma problémáival – fogalmazott Taalas.</blockquote>
      <related>
        <a href="https://hvg.hu/tudomany/20190712_szen_dioxid_kibocsatas_globalis_felmelegedes"/>
        <a href="https://hvg.hu/tudomany/20191113_okologiai_labnyomot_mero_mobil_alkalmazast_finnorszag"/>
      </related>
    </article>
  </body>
</html>