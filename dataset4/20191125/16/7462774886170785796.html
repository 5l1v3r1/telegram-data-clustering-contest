<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/rostovskis-iekilajis-biznesa-augstskolas-turiba-kapitaldalas/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T16:14:00+00:00"/>
    <meta property="og:title" content="Rostovskis ieķīlājis “Biznesa augstskolas Turība” kapitāldaļas"/>
    <meta property="og:description" content="SIA “Biznesa augstskola Turība” vienīgais īpašnieks Aigars Rostovskis ieķīlājis viņam piederošās augstskolas kapitāldaļas, liecina “Lursoft” informācija."/>
  </head>
  <body>
    <article>
      <h1>Rostovskis ieķīlājis “Biznesa augstskolas Turība” kapitāldaļas</h1>
      <address><time datetime="2019-11-25T16:14:00+00:00">25 Nov 2019, 16:14</time> by <a rel="author">LETA</a></address>
      <p>SIA “Biznesa augstskola Turība” vienīgais īpašnieks Aigars Rostovskis ieķīlājis viņam piederošās augstskolas kapitāldaļas, liecina “Lursoft” informācija.</p>
      <p>Komercķīlas nodrošinātā prasījuma maksimālā summa ir 2,925 miljoni eiro. Komercķīlas ņēmējs ir banka “Citadele”, bet parādnieks – SIA “Biznesa augstskola Turība”. Komercķīla reģistrēta piektdien, 22.novembrī.</p>
      <p>Rostovskis par vienīgo Biznesa augstskolas “Turība” kapitāldaļu īpašnieku kļuva 2018.gada augustā. Iepriekš kapitāldaļas piederējušas arī Ivaram Strautiņam, Atim Sausnītim un Guntim Urlovskim. Rostovskis augstskolā darbojas kopš tās dibināšanas 1993.gadā, tostarp ilgstoši ieņemot arī valdes priekšsēdētāja amatu.</p>
      <p>Informācija “Firmas.lv” liecina, ka “Biznesa augstskola Turība” pagājušajā finanšu gadā, kas ilga no 2017.gada 1.jūlija līdz 2018.gada 30.jūnijam, strādāja ar 5,149 miljonu eiro apgrozījumu un 446 928 eiro peļņu.</p>
      <p>“Biznesa augstskola Turība” ir reģistrēta 1993.gadā, un tās pamatkapitāls ir 2,134 miljoni eiro. “Biznesa augstskolas Turība” pamatdarbība ir augstākās izglītības pakalpojumu sniegšana.</p>
      <p>Rostovskis ir arī Latvijas Tirdzniecības un rūpniecības kameras (LTRK) padomes priekšsēdētājs.</p>
    </article>
  </body>
</html>