<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/champions-league-europa-league/champions-league/meevaller-voor-club-galatasaray-mist-heel-wat-spelers-voor-beslissend-duel-dit-is-ongezien~aa41cdf5/"/>
    <meta property="og:site_name" content="HLN"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Meevaller voor Club, Galatasaray mist heel wat spelers voor beslissend duel: &quot;Dit is ongezien&quot;"/>
    <meta property="og:description" content="Galatasaray-coach Fatih Terim sprak vandaag, een dag voor de cruciale thuiswedstrijd in de Champions League tegen Club Brugge, de pers toe. De T1 van de Turkse landskampioen benadrukte vooral het g..."/>
  </head>
  <body>
    <article>
      <h1>Meevaller voor Club, Galatasaray mist heel wat spelers voor beslissend duel: "Dit is ongezien"</h1>
      <address><time datetime="2019-11-25T16:52:00+00:00">25 Nov 2019, 16:52</time> by <a rel="author">Redactie</a></address>
      <p>
        <b>Galatasaray-coach Fatih Terim sprak vandaag, een dag voor de cruciale thuiswedstrijd in de Champions League tegen Club Brugge, de pers toe. De T1 van de Turkse landskampioen benadrukte vooral het groot aantal onbeschikbare spelers in zijn selectie: "Ik ben zo'n situatie in mijn trainersloopbaan nog nooit tegengekomen.”</b>
      </p>
      <p>"We missen morgen erg veel spelers", stak Terim van wal. "We hebben heel veel pech op dit moment. Ik heb dit nog nooit meegemaakt. We moeten harken om de selectie vol te krijgen en er zullen verschillende jeugdspelers op de bank zitten. We zullen met een halve B-ploeg moeten spelen en dat vind ik heel jammer."</p>
      <figure>
        <img src="https://images0.persgroep.net/rcs/Xob3ND_ET8tQYPDz4XWlFU61q2s/diocontent/156515563/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AP</cite>
        </figcaption>
      </figure>
      <p>Het was al bekend dat Terim door blessures al zeker aanvallers Radamel Falcao en Florin Andone en verdedigers Christian Luyindama (ex-Standard) en Sener Özbayrakli zou moeten missen. Middenvelder Steven N'Zonzi en rechtsbuiten Yunus Akgün zijn bovendien geschorst.</p>
      <p>Ook Ryan Babel is zeer twijfelachtig: “Hij kwam met een knieblessure terug van het Nederlands elftal. Hij heeft vervolgens een grote inspanning gedaan om vrijdag te kunnen spelen in de topper tegen Basaksehir (0-1 nederlaag), maar moet dat nu bekopen.” Muslera, nog een twijfelgeval, zou wel fit geraken voor morgen.</p>
      <figure>
        <img src="https://images3.persgroep.net/rcs/eWm6IRvV8puvpwPy_NdFxI6v48I/diocontent/156522018/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Falcao (links in het grijs) en Babel (midden in het grijs) gaan er beiden waarschijnlijk niet bij zijn in de terugwedstrijd.<cite>© AFP</cite></figcaption>
      </figure>
      <p>Terim had tot slot nog een boodschap voor de hevige fans van Galatasaray. "We zullen jullie steun morgen meer dan ooit nodig hebben. Zonder jullie hebben we geen kans. Al onze successen in het verleden hebben we samen met jullie behaald. Dat zal ook in de toekomst moeten. Het team zal moeten vechten als leeuwen om een resultaat te halen morgen.”</p>
      <p>“Deze Champions League-campagne heeft nog niet gebracht wat we ervan verwacht hadden, we hebben zelfs nog niet gescoord. Maar we kunnen morgen nog veel goedmaken. Ik heb er alle vertrouwen in. We gaan er alles aan doen om derde te worden in deze poule en door te stoten naar de Europa League”, aldus de T1.</p>
      <p>Galatasaray is met nog twee speeldagen te gaan hekkensluiter in groep A met één punt, dat werd behaald op de eerste speeldag in Brugge. PSG leidt de poule met het maximum van twaalf punten, voor Real Madrid en Club Brugge.</p>
      <figure>
        <img src="https://images0.persgroep.net/rcs/EGSveRgbgn1LBgt-1jW0xlq7-Ks/diocontent/160148182/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
    </article>
  </body>
</html>