<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-law/2019_q4/Article-f1459c8b943ae61026.htm"/>
    <meta property="og:site_name" content="mako"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="הדורס של איתי מרגי יואשם בהמתה בקלות דעת בכפוף לשימוע"/>
    <meta property="og:description" content="הפרקליטות הודיעה לאבו לאבן, שדרס למוות את הילד איתי מרגי ז&quot;ל בן ה-8 בעת שרכב על אופניו ביום כיפור, כי הוא יועמד לדין בכפוף לשימוע בגי עבירות של המתה בקלות דעת, עבירות סמים ושיבוש הליכי משפט"/>
  </head>
  <body>
    <article>
      <h1>הדורס של איתי מרגי יואשם בהמתה בקלות דעת בכפוף לשימוע</h1>
      <h2>הפרקליטות הודיעה לאבו לאבן, שדרס למוות את הילד איתי מרגי ז"ל בן ה-8 בעת שרכב על אופניו ביום כיפור, כי הוא יועמד לדין בכפוף לשימוע בגין עבירות של המתה בקלות דעת, עבירות סמים ושיבוש הליכי משפט. על פי כתב החשדות לאבן דרס את מרגי ומיהר להסתיר את הסמים בשיחים</h2>
      <address><time datetime="2019-11-25T16:17:00+00:00">25 Nov 2019, 16:17</time> by <a rel="author">אור רביד</a></address>
      <p>‏הפרקליטות הודיעה לאמיר אבו לאבן, שדרס למוות את הילד איתי מרגי ז"ל ביום כיפור, כי נשקלת העמדתו לדין בכפוף לשימוע בגין עבירה של המתה בקלות דעת וכן בעבירות של סחר בסמים, החזקת סם מסוכן, שיבוש הליכי משפט וקשירת קשר לביצוע פשע. מרגי נמצא במעצר בית אשר הוארך על ידי בית המשפט למשך 30 ימים עד לסיום השימוע.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>על פי כתב החשדות, ביום כיפור הצטייד אבו לאבן בסמים מסוג קוקאין ו-LSD במטרה למכור אותם ברחבי גוש דן. בסביבות השעה 15:00 היה אבו לאבן בדרכו לבצע עסקת סמים נוספת, וכשנהג בדרך נמיר מכיוון צפון לדרום פגע על פי החשד באיתי מרגי בן ה-8 שנסע על אופניו.</p>
      <p>מייד לאחר הפגיעה יצא אבו לאבן מרכבו ומיהר להסתיר בשיחים בצד הכביש את הסמים המסוכנים שנשא ברכבו, כל על פי החשד. איתי מרגי פונה לבית החולים כשהוא מחוסר הכרה ונפטר זמן קצר לאחר מכן כתוצאה מהפגיעה.</p>
      <p>על פי החשד אבו לאבן נהג ברכב בקלות ראש, בחוסר זהירות וללא תשומת לב לחיי אדם. על אף שהיה זה יום כיפור בחר לנהוג במהירות מופרזת ומעל המותר בחוק, לא התאים את מהירות נסיעתו לתנועת עוברי הדרך ובהם, גם רוכבי אופניים הרבים אשר השתמשו בכביש. בנוסף על פי החשד אבו לאבן לא האט את מהירות נסיעתו עם הגיעו אל הצומת, ועל אף שדה הראייה הרחב לא הבחין במרגי שרכב על אופניו ולא הגיב בבלימה.</p>
      <p> </p>
      <p>עו"ד ליאור שטלצר, שמייצג את אבו לאבן מטעם הסניגוריה הציבורית, הגיב להודעת הפרקליטות: "טרם קיבלנו את חומרי החקירה. לאחר שנקבל ונלמד נציג את עמדתנו בשימוע. חשוב לציין שאבו לאבן לא נהג תחת השפעת סמים או אלכוהול ולא חצה את הצומת באור אדום. כמובן שאמיר מביע צער על התוצאות הטראגיות של התאונה".</p>
      <p>לפני כחודש נשלח אבו לאבן למעצר בית ממושך, זאת בכדי לבסס נגדו כתב אישום חמור, לאחר שבית משפט השלום בתל אביב האריך את מעצרו של הנהג מספר פעמים. בבדיקת הראיות נקבע ש<a href="https://www.mako.co.il/news-law/2019_q4/Article-2197a466a18ed61027.htm?Partner=interlink">אבו לאבן לא נהג תחת השפעת סמים</a> כאשר דרס את איתי מרגי. על אף שבבדיקת השתן שביצע הייתה אינדיקציה לשימוש בחומרים אסורים - בבדיקת הדם לא נמצאו סימנים לשימוש בסמים.</p>
      <p> </p>
    </article>
  </body>
</html>