<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/foto-samsung-galaxy-s11e/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T16:36:46+00:00"/>
    <meta property="og:title" content="FOTO: Je toto Samsung Galaxy S11e so zakriveným displejom?"/>
    <meta property="og:description" content="Samsung tento rok predstavením modelu Galaxy S10e potešil nejedného fanúšika kompaktnejších smartfónov. Aký však bude Galaxy S11e?"/>
  </head>
  <body>
    <article>
      <h1>FOTO: Je toto Samsung Galaxy S11e so zakriveným displejom?</h1>
      <h2>Samsung Galaxy S11e bude iný. Bude väčší, no vybavenejší.</h2>
      <address><time datetime="2019-11-25T16:36:46+00:00">25 Nov 2019, 16:36</time> by <a rel="author" href="https://www.techbyte.sk/author/lukas/" target="_blank">Lukáš Zachar</a></address>
      <p>
        <b>Samsung tento rok predstavením modelu <a href="https://www.techbyte.sk/2019/11/samsung-galaxy-s10e-cenou-dole-kupite-220-eur-lacnejsie/">Galaxy S10e</a> potešil nejedného fanúšika kompaktnejších smartfónov. Zariadenie aj napriek menším fyzickým rozmerom ponúkalo výkon vlajkovej lode. Chýbali mu síce vychytávky drahších verzií, no nešlo o nič, bez čoho by sa nedalo žiť.</b>
      </p>
      <p>Spoločnosť sa veľký úspech pokúsi zopakovať budúci rok s pripravovanou novinkou – <a href="https://www.techbyte.sk/2019/11/samsung-galaxy-s11-e-vacsiu-bateriu/">Galaxy S11e</a>. O zariadení dnes unikli nové informácie, ktoré však spomínanú skupinu milovníkov menších smartfónov príliš nepotešia. Galaxy S11e má byť podľa servera <a href="https://pricebaba.com/blog/samsung-galaxy-s11e-renders-360-degree-video-exclusive">Pricebaba.com</a> väčší. Konkrétne pôjde o zariadenie s rozmermi <b>151,7 x 69,1 x 7,9 milimetra</b>. Pripomeňme, že Galaxy S10e meria 142,2 x 69,9 x 7,9 milimetra.</p>
      <figure>
        <img src="https://www.techbyte.sk/wp-content/uploads/2019/11/s11e-3.jpg"/>
        <figcaption>Foto: <a href="https://pricebaba.com/blog/samsung-galaxy-s11e-renders-360-degree-video-exclusive">Pricebaba</a></figcaption>
      </figure>
      <p>Galaxy S11e má okrem toho ponúknuť nový dizajn zadného modulu fotoaparátov a až <b>6,2-palcový</b> mierne <b>zakrivený AMOLED</b> displej. Po vzore Galaxy Note10 sa vo vrchnej časti displeja objaví malý otvor pre predný fotoaparát.</p>
      <figure>
        <img src="https://www.techbyte.sk/wp-content/uploads/2019/11/s11e-4.jpg"/>
        <figcaption>Foto: <a href="https://pricebaba.com/blog/samsung-galaxy-s11e-renders-360-degree-video-exclusive">Pricebaba</a></figcaption>
      </figure>
      <p>Na rozdiel od Galaxy S10e, ktorý vzadu ponúkal <i>len</i> dva fotoaparáty má Galaxy S11e ponúknuť až <b>3 senzory</b> uložené v podlhovastom module. Bohužiaľ, Samsung potvrdzuje svoje rozhodnutie a ani v S11e sa neobjaví ikonický 3,5 mm konektor.</p>
      <p>Čo sa zvyšku výbavy týka, v zariadení nájdeme <b>Exynos 990/Snapdragon 865, 6 GB</b> operačnej pamäte <b>RAM</b> a <b>128/256 GB</b> vnútorné úložisko. Oficiálne predstavenie má prebehnúť už tradične <b>vo februári</b>.</p>
    </article>
  </body>
</html>