<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/27_lystopada_vidbudetsya_pershe_trenuvannya_zbirnoi_ukrainy_igor_neskorenyh_331626.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T16:56:00+00:00"/>
    <meta property="og:title" content="27 листопада відбудеться перше тренування збірної України Ігор Нескорених"/>
    <meta property="og:description" content="27 листопада, о 09:00 в Олімпійському навчально-спортивному центрі ʺКонча-Заспаʺ відбудеться спільне тренування збірної України Ігор Нескорених та партнерів проекту. Про це повідомили у прес-службі МОУ."/>
  </head>
  <body>
    <article>
      <h1>27 листопада відбудеться перше тренування збірної України Ігор Нескорених</h1>
      <h2>27 листопада, о 09:00 в Олімпійському навчально-спортивному центрі ʺКонча-Заспаʺ відбудеться спільне тренування збірної України Ігор Нескорених та партнерів проекту. Про це повідомили у прес-службі МОУ.</h2>
      <address>
        <time datetime="2019-11-25T16:56:00+00:00">25 Nov 2019, 16:56</time>
      </address>
      <figure>
        <img src="https://galinfo.com.ua/media/gallery/intxt/u/k/ukraineteam_invictusgame.jpg"/>
        <figcaption>27 листопада відбудеться перше тренування збірної України Ігор Нескорених</figcaption>
      </figure>
      <p>Протягом дня представники ЗМІ зможуть поспілкуватись з учасниками збірної, тренерським складом, представниками організаційного комітету та партнерами Ігор Нескорених в Україні.</p>
      <p>Місце проведення — Олімпійський навчально-спортивний центр ʺКонча-Заспаʺ (Столичне шосе, 19).</p>
      <p>Спікери офіційного відкриття тренування:</p>
      <p>• Оксана Коляда, Міністр у справах ветеранів, тимчасово окупованих територій та внутрішньо переміщених осіб України;</p>
      <p>• Оксана Горбач, директор Центру стратегічних комунікацій ʺСтратком Українаʺ;</p>
      <p>• Віталій Дейнега, засновник Благодійного фонду ʺПовернись живимʺ;</p>
      <p>• Сергій Конюшок, головний тренер збірної України.</p>
      <p>Відкрите тренування відбудеться у фінальний день першого підготовчого табору збірної, який розпочався 20 листопада, за видами спорту: стрільба з лука, ролейний велосипед, пауерліфтинг, штовхання ядра, веслування на тренажері, велоспорт сидячи та біг на візках. За цей тиждень члени команди провели низку занять за обраними видами спорту, а також відвідуватимуть заняття з англійської та працюватимуть з психологом. Після табору кожен з учасників збірної розпочне індивідуальну підготовку за місцем проживання, спираючись на розроблений тренерами індивідуальний план.</p>
      <p>Серед гостей тренування — представники МОУ, МВС, НГУ, НПУ, ДПСУ, МЗС, Мінмолодьспорту, Урядового офісу координації європейської та євроатлантичної інтеграції України.</p>
      <p>В збірну України цього року ввійшло 20 учасників (повний склад збірної вже опубліковано на сайті проекту) , яких обирали за підсумками кількох етапів відбору та Національних Ігор Нескорених. В 2019 році національну команду обирали за оновленими критеріями, переданими Фундацією Ігор Нескорених всім країнам-учасницям змагань.</p>
      <p>Кульмінацією підготовки української збірної, яка триватиме 5 місяців, стане виступ на міжнародних Іграх Нескорених 2020 в Гаазі 9-16 травня.</p>
      <p>Акредитація обов’язкова</p>
      <p>Для отримання акредитації ЗМІ повинні надати ПІБ, посаду, номер телефону та електронну пошту своїх представників. Прохід на локацію буде дозволено за умови пред’явлення посвідчення журналіста. Кінцевий термін акредитації — 18:00, 26 листопада.</p>
      <p>З питань акредитації звертатися до Оксани Пашкевич за тел.: (063)888-11-41 або на ел.адресу: o.pashkevych@stratcomua.org.</p>
      <p>Про Ігри Нескорених</p>
      <p>Ігри Нескорених (eng. Invictus Games), засновані Його Високістю Герцогом Сассекським в 2014 році, — міжнародні змагання для ветеранів та військовослужбовців, які отримали поранення, були травмовані або захворіли, виконуючи свої службові обов’язки.</p>
      <p>Україна долучилась до Ігор Нескорених у 2017 році, дебютувавши на змаганнях у Торонто, Канада, у 2018 році — в австралійському Сіднеї, а вже у травні наступного року візьме участь у своїх третіх Іграх — Іграх Нескорених 2020 у Гаазі.</p>
      <p>Мета проекту ʺІгри Нескорених в Україніʺ — створювати нові можливості для поранених та травмованих українських ветеранів та військовослужбовців, підтримуючи їх на шляху до фізичного відновлення, психологічної абілітації та соціальної інтеграції. Команда проекту сприяє розвитку та популяризації спорту як дієвої реабілітації серед поранених бійців, а також спонукає суспільство й державу створювати для цього необхідні умови.</p>
      <p>За час існування в Україні проект розширив спортивні дисципліни, доступні для ветеранів, сприяв запуску державної системи спортивної реабілітації поранених військовослужбовців та ветеранів, змінив життя сотень ветеранів та їхніх родин, а також мобілізував суспільство на підтримку українських бійців на шляху до повернення до мирного життя після війни.</p>
      <p>Організатори</p>
      <p>Відбір та підготовку збірної України 2020 року здійснює Міністерство ветеранів України спільно з БФ ʺПовернись живимʺ та Центром стратегічних комунікацій ʺСтратКом Українаʺ за підтримки міжурядової робочої групи.</p>
      <p>Нагадаємо, як писало Гал-інфо, четверо представників Львівщини візьмуть участь у <a href="https://galinfo.com.ua/news/chetvero_predstavnykiv_lvivshchyny_vizmut_uchast_u_invictus_games_2020_328582.html">Invictus Games 2020</a>.</p>
    </article>
  </body>
</html>