<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/yara-bubnova-e-noviyat-direktor-na-natsionalnata-galeriya-407609.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T16:31:00+00:00"/>
    <meta property="og:title" content="Яра Бубнова е новият директор на Националната галерия"/>
    <meta property="og:description" content="От септември 2018-а тя беше временно изпълняващ длъжността"/>
  </head>
  <body>
    <article>
      <h1>Яра Бубнова е новият директор на Националната галерия</h1>
      <address><time datetime="2019-11-25T16:31:00+00:00">25 Nov 2019, 16:31</time> by <a rel="author">Агенция Стандарт</a></address>
      <p>Ярослава Бубнова е новият директор на Националната галерия в София, съобщиха от Министерството на културата. Конкурсът за поста се проведе в началото на месеца. Конкуренти на Бубнова бяха двама изкуствоведи – Надежда Янкова Джакова и Филип Любенов Зидаров. Яра заема длъжност в ръководството на „Квадрат 500“ от откриването му. От септември 2018-а до провеждането на конкурса тя беше временен директор на галерията.</p>
      <p>Ярослава Бубнова е родена в Москва през 1961-а. Завършва висшето си образование в Московския държавен университет „М. В. Ломоносов“ през 1983-а, специалност История на изкуството. След това емигрира в България.</p>
      <p>От 1985-а насам тя е била на различни позиции в Галерията за чуждестранно изкуство. През 1995-а създава Института за съвременно изкуство – София (ИСИ) и го оглавява. От тогава е и президент на българската секция на Международната асоциация на художествените критици, член е на съвета на Международното биенале за съвременно изкуство „Манифеста“ (2002-2009), на Европейския културен парламент, а от 2008-а е член и на Artistic Advisory Committee на MOCA (Хонконг, Китай).</p>
      <p>Между 1998-а и 2004-а Бубнова преподава „Нови технологии и изкуство“ в Нов български университет. След това става преподавател в магистърска програма „Изкуства и съвременност“ на катедра Културология при Софийския университет „Св. Климент Охридски“, където е и до днес.</p>
    </article>
  </body>
</html>