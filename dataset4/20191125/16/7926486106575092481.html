<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013541/%D9%BE%DA%A9%D9%86-%D8%AD%D9%81%D8%B8-%D8%B5%D9%84%D8%AD-%D9%88-%D8%A7%D9%85%D9%86%DB%8C%D8%AA-%D8%AF%D8%B1-%D8%BA%D8%B1%D8%A8-%D8%A2%D8%B3%DB%8C%D8%A7-%D8%A8%D8%B3%DB%8C%D8%A7%D8%B1-%D9%85%D9%87%D9%85-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T16:18:20+00:00"/>
    <meta property="og:title" content="پکن: حفظ صلح و امنیت در غرب آسیا بسیار مهم است"/>
    <meta property="og:description" content="سخنگوی وزارت خارجه چین با تأکید بر اهمیت تنش زدایی در غرب آسیا، به برگزار نشستی مهم در پایتخت چین در هفته جاری و با تمرکز بر چند جانبه گرایی و توسعه امنیتی در منطقه اشاره کرد."/>
  </head>
  <body>
    <article>
      <h1>پکن: حفظ صلح و امنیت در غرب آسیا بسیار مهم است</h1>
      <address>
        <time datetime="2019-11-25T16:18:20+00:00">25 Nov 2019, 16:18</time>
      </address>
      <p>
        <i>سخنگوی وزارت خارجه چین با تأکید بر اهمیت تنش زدایی در غرب آسیا، به برگزار نشستی مهم در پایتخت چین در هفته جاری و با تمرکز بر چند جانبه گرایی و توسعه امنیتی در منطقه اشاره کرد.</i>
      </p>
      <p>به گزارش مشرق، یکی از سخنگویان وزارت خارجه چین در نشست مطبوعاتی هفتگی با خبرنگاران به سئوالات حاضران در مورد مسائل جاری چین و جهان و برگزاری نشستی در این کشور در زمینه «امنیت خاورمیانه» پاسخ داد.</p>
      <blockquote>بیشتر بخوانید:<br/><a href="https://www.mashreghnews.ir/news/1013488/%DA%AF%D9%85%D8%B1%DA%A9-%DA%86%DB%8C%D9%86-%D9%BE%DA%A9%D9%86-%D8%AF%D8%B1-%D9%85%D8%A7%D9%87-%D8%A7%DA%A9%D8%AA%D8%A8%D8%B1-%DB%B5%DB%B3%DB%B3-%D9%87%D8%B2%D8%A7%D8%B1-%D8%AA%D9%86-%D9%86%D9%81%D8%AA-%D8%A7%D8%B2-%D8%A7%DB%8C%D8%B1%D8%A7%D9%86-%D8%AE%D8%B1%DB%8C%D8%AF">گمرک چین: <i>پکن</i> در ماه اکتبر ۵۳۳ هزار تن نفت از ایران خرید</a></blockquote>
      <p>به نوشته وبگاه «وزارت خارجه چین»، «گنگ شوانگ» در پاسخ به پرسش یکی از حاضران درباره برگزاری همایش «امنیت خاورمیانه» به میزبانی موسسه «مطالعات بین‌المللی چین» که مورخ  ۲۷ تا ۲۸ نوامبر (چهارشنبه و پنجشنبه هفته جاری) در پکن برگزار می شود، گفت: «خاورمیانه، هنوز منطقه مسالمت آمیزی نیست. با وجود تنش‌ها در خلیج فارس، سیر تحولات سریع در مناطق مهم و آشفتگی‌های سیاسی در بسیاری از کشورها، هرج و مرج در این منطقه فرصتی را برای تجدید حیات تروریسم و ​​ایجاد اثرات  مخرب فراهم می آورد.»</p>
      <p>وی افزود: «چین برای صلح و امنیت در خاورمیانه ارزش قائل است. رئیس جمهور چین در جولای (مرداد) سال گذشته در مراسم افتتاحیه هشتمین نشست وزیران مجمع همکاری‌های امنیتی چین و کشورهای عرب در زمینه امنیت چین و کشورهای عربی سخنانی بیان کرد. در همان نشست، وزیر خارجه چین  از تصمیم پکن برای برگزاری یک مجمع امنیتی در خاورمیانه خبر داد.»</p>
      <p>این دیپلمات چینی در ادامه به حضور ۲۰۰ نماینده از جمله دیپلمات‌های خارجی حال حاضر و سابق جهان، کارشناسان اندیشکده‌ها در این مجمع و اهداف برگزاری آن از جمله تمرکز بر برقراری عدالت در منطقه، چندجانبه گرایی، توسعه امنیتی و گفت‌وگوی بین تمدن‌ها اشاره کرد.</p>
      <p>پکن که به شدت به نفت کشورهای خاورمیانه نیاز داشته و در عین حال روابط تجاری، اقتصادی گسترده‌ای را با کشورهای این منطقه دارد، بارها در مناسبت‌های مختلف از بروز ناآرامی در خاورمیانه ابراز نگرانی کرده است.</p>
      <p>منبع: فارس</p>
    </article>
  </body>
</html>