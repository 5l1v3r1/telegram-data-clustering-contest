<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103473/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T16:24:48+00:00"/>
    <meta property="og:title" content="Прем'єр Фінляндії на зустрічі з Медведєвим нагадав про Україну"/>
    <meta property="og:description" content="Відносини між ЄС та Росією можуть бути нормалізовані лише за умови повного виконання Мінських домовленостей."/>
  </head>
  <body>
    <article>
      <h1>Прем'єр Фінляндії на зустрічі з Медведєвим нагадав про Україну</h1>
      <address>
        <time datetime="2019-11-25T16:24:48+00:00">25 Nov 2019, 16:24</time>
      </address>
      <p>Відносини між ЄС та Росією можуть бути нормалізовані лише за умови повного виконання Мінських домовленостей.</p>
      <p>Як повідомляє "Європейська правда", про це заявив прем’єр-міністр Фінляндії Антті Рінне за підсумками переговорів з прем'єром Росії Дмитрієм Медведєвим у Москві.</p>
      <p>"Росія відіграє вирішальну роль у вирішенні конфлікту в Україні. Відносини між ЄС та Росією можуть бути нормалізовані лише за умови повного виконання Мінських домовленостей. Ми не приймаємо окупації Криму. Фінляндія повністю слідує політиці ЄС", - цитує Рінне пресслужба уряду.</p>
      <p>У свою чергу Медведєв заявив, що відносини Росії і Євросоюзу можуть поліпшитися, якщо врегулювання "внутрішнього" конфлікту в Україні "просунеться вперед".</p>
      <p>"Якщо вдасться просунутися вперед, перш за все, самій Україні у врегулюванні її внутрішнього конфлікту, можливо, наші відносини з ЄС, який поставив це в залежність, стануть кращими. Якщо не вдасться просунутися вперед, значить, ці санкції збережуться надовго, наші контрсанкції збережуться так само надовго", - зазначив Медведєв, пише <a href="https://www.unian.ua/">УНІАН</a>.</p>
      <p>Він наголосив, що і "за цих умов можна жити і розвиватися".</p>
      <related>
        <a href="https://www.eurointegration.com.ua/news/2019/11/24/7103413/"/>
      </related>
    </article>
  </body>
</html>