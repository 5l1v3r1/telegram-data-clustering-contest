<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013537/%D9%85%D8%AA%D9%82%D8%A7%D8%B6%DB%8C%D8%A7%D9%86-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D9%86%DA%AF%D8%B1%D8%A7%D9%86-%D9%86%D8%A8%D8%A7%D8%B4%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T16:00:47+00:00"/>
    <meta property="og:title" content="متقاضیان حمایت معیشتی نگران نباشند"/>
    <meta property="og:description" content="سخنگوی ستاد شناسایی مشمولان طرح حمایت معیشتی با بیان اینکه متقاضیان دریافت طرح حمایت معیشتی نگران نباشند، گفت: هنوز اختلال فنی در سامانه اپراتور همراه اول برای ثبت درخواست حل نشده است."/>
  </head>
  <body>
    <article>
      <h1>متقاضیان حمایت معیشتی نگران نباشند</h1>
      <address>
        <time datetime="2019-11-25T16:00:47+00:00">25 Nov 2019, 16:00</time>
      </address>
      <p>
        <i>سخنگوی ستاد شناسایی مشمولان طرح حمایت معیشتی با بیان اینکه متقاضیان دریافت طرح حمایت معیشتی نگران نباشند، گفت: هنوز اختلال فنی در سامانه اپراتور همراه اول برای ثبت درخواست حل نشده است.</i>
      </p>
      <p>به گزارش مشرق، <b>حسین میرزایی</b><b>سخنگوی ستاد شناسایی مشمولان طرح معیشتی</b> امروز در ارتباط تلفنی با خبر شبکه یک گفت: وزارت رفاه و تأمین اجتماعی وظیفه شناسایی مشمولان دارد، سازمان برنامه و بودجه وظیفه پرداخت مبالغ و بسته‌های حمایتی و وزارت ارتباطات و فناوری اطلاعات وظیفه ایجاد زمینه ارتباطی مردم و ارسال اطلاعات را برعهده دارد. </p>
      <blockquote>ببینید:<br/><a href="https://www.mashreghnews.ir/news/1013208/%D9%81%DB%8C%D9%84%D9%85-%DA%86%D9%86%D8%AF-%D8%AF%D8%B1%D8%B5%D8%AF-%D8%A7%D8%B2-%D9%85%D8%B1%D8%AF%D9%85-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA-%D8%AF%D9%88%D9%84%D8%AA-%D8%B1%D8%A7-%D8%AF%D8%B1%DB%8C%D8%A7%D9%81%D8%AA-%DA%A9%D8%B1%D8%AF%D9%87-%D8%A7%D9%86%D8%AF">فیلم/ چند درصد از مردم <i>بسته</i> حمایت دولت را دریافت کرده‌اند؟</a></blockquote>
      <p>وی تأکید کرد: نیازی به حضور مردم در ادارات کار و رفاه اجتماعی نیست، چون وقتی متقاضیان به ارقام میلیون نفری می‌رسد، رسیدگی حضوری غیرممکن است، بنابراین برای رفاه مردم سامانه کددستوری #۶۳۶۹* راه‌اندازی شد و تاکنون ۹۰۰ هزار کد ملی در این سامانه برای تقاضای دریافت کمک هزینه معیشتی ثابت شده است که از طریق اپراتورهای دیگر تلفن همراه به غیر از اپراتور همراه اول بوده است.</p>
      <p>سخنگوی ستاد شناسایی مشمولان طرح حمایت معیشتی با بیان اینکه ۹۳ درصد از کدهای ملی متقاضیان متعلق به سرپرستان خانوار است، گفت: از مردم درخواست دارم فعلاً تا اطلاع‌رسانی قبلی فقط سرپرستان خانوار به این سامانه مراجعه کنند و درخواست خود را ثبت نمایند.</p>
      <p>بنابر بیانیه‌ای که سازمان فناوری اطلاعات داده بود، بنا براین بود که تا ساعت ۱۵ امروز اشکال فنی همراه اول رفع شود که متأسفانه تاکنون این اتفاق نیفتاده است.</p>
      <p>میرزایی در مورد علت مشکل اپراتور همراه اول گفت:‌ مباحث فنی اپراتور همراه اول وجود دارد، وگرنه سامانه کددستوری #۶۳۶۹* برای مراجعه ۵۰۰ نفر در ثانیه آماده شده است که از نظر بار موجود ترافیکی این سامانه مشکلی ندارد، اما اپراتور همراه اول اطلاعات افراد را باید از طریق سامانه مربوطه دریافت و ارسال کند و پیغام لازم را به مشترکان ارائه کند.</p>
      <p>سخنگوی ستاد شناسایی مشمولان طرح حمایت معیشتی در عین حال تأکید کرد: مطابق بیانیه سازمان فناوری اطلاعات مبنی بر رفع مشکل فنی همراه اول جای نگرانی در این زمینه نیست و در این زمینه از طرف سازمان فناوری اطلاعات به مردم اطلاع‌رسانی خواهد شد.</p>
      <p>وی این را هم گفت: مردم نباید عجله کنند مدت زمان ۱۰ روز برای ثبت اطلاعات مردم از طریق سامانه دستوری و یا بسترهای دیگر فراهم خواهد شد و جای نگرانی نیست. </p>
      <p>میرزایی گفت:‌ همه افرادی که تا الان یارانه دریافت می‌کردند، ولی جزو سه دهک بالای درآمدی نیستند، می‌توانند تقاضای خود را ارائه کنند و مشمول طرح حمایت معیشتی قرار بگیرند و این شامل افرادی است که برای یارانه جا مانده و یا قبلاً انصراف داده‌اند. </p>
      <p>به گفته وی، افرادی که ثبت‌نام می‌کنند در آزمون وسع مالی از طریق پایگاه رفاه ایرانیان در وزارت کار و رفاه بررسی می‌شوند و در صورتی که مشمول دریافت یارانه کمک معیشتی شوند به آنها اطلاع‌رسانی خواهد شد.</p>
      <p>سخنگوی ستاد شناسایی مشمولان طرح حمایت معیشتی  گفت:‌قدم بعدی این است که کسانی که درخواست آنها در سامانه ثبت می‌شود ظرف ۲۴ ساعت از طریق پیامک با سرشماره وزارت رفاه اطلاع‌رسانی شده و کد رهگیری و نتیجه درخواست آنها ارسال خواهد شد و برای افرادی که کدرهگیری دریافت می‌کنند ۴۸ ساعت بعد از آن باید به سامانه وزارت رفاه مراجعه کرده و درخواست خود را برای دریافت کمک معیشتی ثبت کنند و در این فرایند ۳۰ روز طول می‌کشد تا به نتیجه برسد.</p>
    </article>
  </body>
</html>