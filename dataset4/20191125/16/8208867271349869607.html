<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/11/25/news/milan_calciomercato_gennaio_ibrahimovic-241901969/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="Milan, un concorrente in meno per Ibrahimovic. Mou: &quot;Non verrà al Tottenham&quot;"/>
    <meta property="og:description" content="Il fondo Elliott dovrebbe dare il via libera a un'operazione che non rientra nei parametri stabiliti per le operazioni in entrata. Ma Pioli ha bisogno di"/>
  </head>
  <body>
    <article>
      <h1>Milan, un concorrente in meno per Ibrahimovic. Mou: "Non verrà al Tottenham"</h1>
      <h2>Il fondo Elliott dovrebbe dare il via libera a un'operazione che non rientra nei parametri stabiliti per le operazioni in entrata. Ma Pioli ha bisogno di un leader in grado di trascinare la squadra, pericolosamente vicina alla parte bassa della classifica</h2>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author">STEFANO SCACCHI</a></address>
      <p><b>MILANO -</b> Il Milan riprende ad allenarsi domani pomeriggio, ma il raduno è fissato a pranzo. Pioli, che fin dall'inizio ha voluto aumentare le occasioni di ritrovo dei giocatori, vuole spingere la squadra a fare gruppo in questo gruppo delicatissimo. I rossoneri, <a href="https://www.repubblica.it/sport/calcio/serie-a/milan/2019/11/23/news/milan-napoli_1-1_bonaventura_risponde_a_lozano_pari_e_patta_a_san_siro-241745849/">reduci dall'1-1 casalingo contro il Napoli</a>, non riescono a cambiare passo e restano pericolosamente vicini alla parte bassa della classifica.</p>
      <h3>Semaforo verde per la svolta</h3>
      <p>Club e proprietà hanno capito che occorre una svolta sul mercato di gennaio, anche venendo meno alla linea strategica di Elliott che vuole puntare su giocatori giovani da valorizzare. Ma ormai si è diffusa la convinzione intorno all'indispensabilità di un innesto in grado di trascinare la squadra anche fuori dal campo. Da qui nasce <a href="https://www.repubblica.it/sport/calcio/serie-a/milan/2019/11/20/news/incontro_con_raiola_per_ibrahimovic-241511213/?ref=search">la decisone di puntare su Ibrahimovic</a> (le alternative sono Mandzukic o Kean, che invece ha un'età che rientra nella politica di Elliott). L'ad Gazidis dovrebbe concedere una deroga lasciando la decisione finale alla componente sportiva della dirigenza, guidata da Boban e Maldini. Troppo delicato il momento per non tentare tutte le strade possibili alla ricerca della risalita. Poi i conti si faranno a fine stagione. Un anno fa a gennaio il Milan acquistò Paquetà e Piatek. Il via libera di Gazidis ed Elliott arrivò perché la squadra era in piena lotta per un posto in Champions League. E, a fine stagione, la mancata qualificazione ha pesato sulla valutazione di quegli acquisti effettuati da Leonardo e Maldini. Dodici mesi dopo, i presupposti sono diversi, ma nel frattempo gli investimenti sul mercato sono proseguiti. E in estate sono stati spesi oltre 90 milioni sul mercato.</p>
      <h3>Ibra, il Tottenham si sfila</h3>
      <p>Nel frattempo dalla corsa a Ibrahimovic si sfila il Tottenham. Lo assicura Mourinho <a href="https://www.repubblica.it/sport/calcio/serie-a/milan/2019/11/21/news/ibrahimovic_trattativa-241575792/?ref=search">che nei giorni scorsi avrebbe chiamato lo svedese</a>: "Ho un buon rapporto con Zlatan - dice l'allenatore portoghese a Sky Sport Uk - è un giocatore fantastico e un ragazzo fantastico ma non vedo nessuna possibilità di portarlo qui. Abbiamo il miglior attaccante del campionato. Non avrebbe senso prendere Ibrahimovic quando hai Harry Kane in squadra".</p>
    </article>
  </body>
</html>