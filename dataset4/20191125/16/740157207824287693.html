<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/spoleczenstwo-informacyjne/juz-ponad-3000-szkol-korzysta-z-mlegitymacji,135539.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Już ponad 3000 szkół korzysta z mLegitymacji"/>
    <meta property="og:description" content="Uczniowie chcą mieć mLegitymację, czyli legitymację szkolną w telefonie. Szkoły coraz chętniej przystępują więc do projektu Ministerstwa Cyfryzacji."/>
  </head>
  <body>
    <article>
      <h1>Już ponad 3000 szkół korzysta z mLegitymacji</h1>
      <address><time datetime="2019-11-25T16:21:00+00:00">25 Nov 2019, 16:21</time> by <a rel="author">aw  </a></address>
      <h4>Uczniowie chcą mieć mLegitymację, czyli legitymację szkolną w telefonie. Szkoły coraz chętniej przystępują więc do projektu Ministerstwa Cyfryzacji.</h4>
      <hr/>
      <ul>
        <li>
          <b>W nieco ponad miesiąc dołączyło do projektu resortu cyfryzacji kolejnych tysiąc placówek i w sumie już trzy tysiące szkół może wydawać swoim uczniom mLegitymację szkolną.</b>
        </li>
        <li>
          <b>Aby mieć taką wystarczy, że dyrektor szkoły lub inna wyznaczona przez niego osoba, wypełni formularz na stronie ose.gov.pl.</b>
        </li>
        <li>
          <b>Później weźmiemy sprawy w swoje ręce i pomożemy ze wszystkim - zachęca Ministerstwo Cyfryzacji.</b>
        </li>
      </ul>
      <p>Aby szkoła mogła zaoferować uczniom mLegitymacje, wystarczy, że dyrektor szkoły lub inna wyznaczona przez niego osoba, wypełni formularz na stronie ose.gov.pl.</p>
      <p>Kolejny krok ku mLegitymacji w szkole to przekazanie danych potrzebnych do uruchomienia systemu. Po dokonaniu formalności upoważnione, wskazane przez szkołę osoby, otrzymają dostęp do dedykowanego portalu umożliwiającego wystawianie i obsługę mLegitymacji.</p>
      <p>- Co ważne, bo o to też pytają, przedstawiciele szkół: przystąpienie do naszego projektu jest w pełni bezpłatne. Szkoła nie musi zaopatrywać się w dodatkowy sprzęt komputerowy, czy oprogramowanie - przypomina minister cyfryzacji Marek Zagórski.</p>
      <figure>
        <img src="https://pliki.portalsamorzadowy.pl/i/15/05/61/150561.jpg"/>
        <figcaption>żródło:MC</figcaption>
      </figure>
      <h3>Dokument w telefonie</h3>
      <p>-To nie jest kolejny gadżet na telefon. To dokument o takiej samej mocy prawnej jak tradycyjna, papierowa legitymacja. Poświadcza uprawnienia uczniów do ulgowych przejazdów kolejowych, czy autobusowych. Jest także podstawą do otrzymania innych, przysługujących uczniom zniżek - informuje resort cyfryzacji.</p>
      <p>Uczniowie mogą z niej korzystać w tych samych sytuacjach, w których obecnie korzystają z „tradycyjnych” dokumentów. Nie tylko w trakcie kontroli biletów, ale także np. przy zakładaniu karty w bibliotece czy zakupie biletów do kina. A to wszystko dzięki temu, że mLegitymacja szkolna ma umocowanie prawne – jej wydawanie umożliwia obowiązujące rozporządzenie Ministra Edukacji Narodowej w sprawie świadectw, dyplomów państwowych i innych druków szkolnych.</p>
      <p>To czego potrzebują uczniowie, by korzystać z mLegitymacji, to smartfon z systemem Android (co najmniej wersja 6.0).</p>
      <p>- Mamy dobrą wiadomość dla użytkowników telefonów z systemem iOS. Na początku przyszłego roku także na nich będzie można mieć mLegitymację – zapowiada minister cyfryzacji Marek Zagórski.</p>
      <p>mLegitymacja to część aplikacji mObywatel.</p>
      <p>- To bezpieczne, nowoczesne i bezpłatne narzędzie, które nie tylko ułatwia życie uczniom, ale podoba się też rodzicom. mLegitymacja rozwiązuje po prostu odwieczny rodzinny problem: mamo, tato – zapomniałem/zapomniałam legitymacji. Mało który młody człowiek nie pamięta przecież o zabraniu telefonu komórkowego. Co więcej, mLegitymację można zainstalować w telefonie rodzica - czytamy dalej w komunikacie MC.</p>
      <h3>Wszystko jest</h3>
      <p>W każdej mLegitymacji zapisane są wszystkie dane, które można znaleźć w papierowym jego odpowiedniku: <br/><i>· imię i nazwisko ucznia,</i> <br/><i>· numer legitymacji,</i> <br/><i>· datę wydania,</i> <br/><i>· termin ważności,</i> <br/><i>· status użytkownika (uczeń),</i> <br/><i>· datę urodzenia,</i> <br/><i>· PESEL,</i> <br/><i>· adres zamieszkania,</i> <br/><i>· nazwę i adres szkoły.</i></p>
      <p>- mLegitymacja jest bezpieczna i trudna do podrobienia – wylicza szef MC. - Najlepszym potwierdzeniem jej zalet jest wciąż rosnąca liczba szkół, które przystępują do naszego projektu - dodaje minister Marek Zagórski.</p>
      <p>mLegitymację można zweryfikować wizualnie – posiada takie zabezpieczenia jak hologram i animowana flaga. Dodatkowo, w przypadku wątpliwości, można wykorzystać ogólnodostępną aplikację mWeryfikator, która sprawdzi nie tylko autentyczność dokumentu, ale także fakt czy dokument nie został zastrzeżony w szkole (w przypadku np. zagubienia telefonu).</p>
      <p>Od tego roku akademickiego z mLegitymacji mogą korzystać także studenci. </p>
    </article>
  </body>
</html>