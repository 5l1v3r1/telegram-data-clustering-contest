<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://druhydych.markiza.sk/epizody/1768588_druhy-dych-ii-41-a-42-epizoda"/>
    <meta property="og:site_name" content="markíza"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Druhý dych II: 41. a 42. epizóda"/>
    <meta property="og:description" content="Daniel namiesto toho, aby manželke zohnal právnika a snažil sa dostať ju na slobodu... Nechá ju v štichu a ponáhľa sa za „záchrankyňou“ Andreou!"/>
  </head>
  <body>
    <article>
      <h1>Druhý dych II: 41. a 42. epizóda</h1>
      <h2>Daniel namiesto toho, aby manželke zohnal právnika a snažil sa dostať ju na slobodu... Nechá ju v štichu a ponáhľa sa za „záchrankyňou“ Andreou!</h2>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author">Alexandra Stahlová</a></address>
      <p>Všetci sú ako obarení, keď im Daniel (<b>Braňo Deák</b>) oznámi, že Annu (<b>Jana Lieskovská</b>) práve zatkli za objednávku jeho vraždy! Ešte viac než absurdnosť takéhoto obvinenia však jeho najbližších vydesí fakt, že ho evidentne stále veľmi zmätený Daniel nedokáže vidieť rovnakými očami ako oni... Filip (<b>Jan Révai</b>) nedokáže len tak odísť, keď je žena, ktorú beznádejne miluje, v problémoch. Rozhodne sa preto zostať a pomôcť jej. Michal (<b>Ján Dobrík</b>) a Zuzana (<b>Dominika Žiaranová</b>) sú veľmi šťastní, o šokujúcich novinkách – tých dobrých i zlých – zatiaľ nemajú ani len tušenie. Lukáš (<b>Pavel Bruchala</b>) a Miriam (<b>Veronika Paulovičová</b>) sa rozhodnú bližšie si posvietiť na doktorku Harvanovú (<b>Zita Furková</b>), ktorá sa opovážila skrížiť im plány. Viktor (<b>Kamil Mikulčík</b>) by Daniela najradšej poriadne prefackal, že neurobil vôbec nič, aby Anne, ktorá jediná stále verila, že žije, nejako pomohol. No keď sa spolu vyberú na políciu, nepochodia – Anna je totiž práve na výsluchu... Filip škrípajúc zubami pretrpí mamino vtipkovanie o jeho pochybných priateľoch, ktorý končia za mrežami a pomstychtivých manželkách, ktoré by pokojne rozsekali svoje polovičky. Ak chce, aby pomohla Anne, nemá inú možnosť... Hoci Andreiným (<b>Milena Minichová</b>) fantazmagóriám má problém uveriť dokonca i Lenka (<b>Kristína Svarinská</b>), ktorá sestre dosiaľ vždy naletela, polícia jej, psychiatrickej pacientke, a recidivistovi Tiborovi (<b>Dušan Cinkota</b>) verí viac ako Anne!<br/><br/>S Danielom a jeho vierou v Anninu vinu či nevinu je to ako na hojdačke – v jednej minúte jej absolútne verí, v druhej prevážia pochybnosti a je presvedčený, že si vzal nebezpečnú čiernu vdovu. A tak namiesto toho, aby manželke zohnal dobrého právnika a snažil sa dostať ju na slobodu... Nechá ju v štichu a ponáhľa sa za „záchrankyňou“ Andreou! Roman (<b>Ady Hajdu</b>) je zdesený, keď sa dozvie, že jeho dcére klepla po prstoch doktorka Harvanová. V minulosti s ňou totiž sám mal dočinenia – a dodnes sa z toho nespamätal! Jakub (<b>Martin Mňahončák</b>) dôrazne varuje Daniela, že hazarduje so svojím zdravím i životom. Musí čo najskôr podstúpiť všetky potrebné vyšetrenia, lebo inak následky môžu byť fatálne. Viktor nevie, čo robiť. Napokon skončí nešťastný a pripitý v Paľovej (<b>Přemysl Boublík</b>) kancelárii...<br/><br/>Doktorke Harvanovej stačí len pár minút v Anninej spoločnosti a pochopí, prečo sa jej syn tak bezhlavo zaľúbil práve do tejto ženy. Z Daniela je opäť už len bezduchá bábka v Andreiných rukách, s ktorou si môže robiť, čo len chce!<br/><br/><b>Sledujte v utorok, 26. novembra, o 14.35!</b></p>
    </article>
  </body>
</html>