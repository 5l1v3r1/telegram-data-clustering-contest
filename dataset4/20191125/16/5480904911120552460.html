<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/boure-se-silnym-destem-si-na-jihu-evropy-vyzadaly-uz-sedm-mrtvych/1825112?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T16:46:00+00:00"/>
    <meta property="og:title" content="Bouře se silným deštěm si na jihu Evropy vyžádaly už sedm mrtvých"/>
    <meta property="og:description" content="Marseille/Janov/Patra - Nejméně sedm mrtvých si vyžádaly záplavy, které v posledních dnech postihly jižní Francii, severní Itálii a západní Řecko. S odvoláním na místní úřady o tom dnes informovala agentura AP. Na francouzské Riviéře dnes začali s úklidem, na severu Itálie ale hladiny řek dál stoupají."/>
  </head>
  <body>
    <article>
      <h1>Bouře se silným deštěm si na jihu Evropy vyžádaly už sedm mrtvých</h1>
      <address><time datetime="2019-11-25T16:46:00+00:00">25 Nov 2019, 16:46</time> by <a rel="author" href="http://www.ctk.cz/" target="_blank">ČTK</a></address>
      <p>Marseille/Janov/Patra - Nejméně sedm mrtvých si vyžádaly záplavy, které v posledních dnech postihly jižní Francii, severní Itálii a západní Řecko. S odvoláním na místní úřady o tom dnes informovala agentura AP. Na francouzské Riviéře dnes začali s úklidem, na severu Itálie ale hladiny řek dál stoupají.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574600574_P201911240356801.jpg"/>
        </figure>
        <figure>
          <img src="https://i3.cn.cz/6/1574697601_P201911250747101.jpg"/>
        </figure>
        <figure>
          <img src="https://i3.cn.cz/6/1574697722_P201911250749201.jpg"/>
        </figure>
      </slideshow>
      <p>O čtyřech mrtvých už v neděli informovali zástupci francouzského departementu Var. Všichni zahynuli v okruhu 30 kilometrů od města Draguignan. Také italské úřady dnes oznámily nález těla ženy, kterou pohřešovaly od neděle v oblasti města Alessandria. Další dvě oběti dnes hlásí z Řecka, kde se v neděli v silné bouři nedaleko města Patra převrátila jachta. Oba mrtví muži jsou Řekové, informovala agentura AFP s odvoláním na místní úřady.</p>
      <p>Bilance obětí bouřek doprovázených vydatným deštěm by nemusela být konečná. Ve Francii se stále dva lidé pohřešují a nedaleko severoitalské Savony hasiči dál pátrají po obětech, které si mohlo vyžádat zřícení dálničního mostu. V neděli jej strhl sesuv půdy. "Stále nemáme jistotu, že se nikdo nepohřešuje," řekl dnes velitel hasičů Emanuele Gizzi. Svědci ale žádné vozy v době zřícení na viaduktu neviděli.</p>
      <p>Zatímco pro jihovýchod Francie už meteorologové zrušili druhý nejvyšší stupeň povodňového nebezpečí, na severu Itálie dnes hladina řek dál stoupá. Řeka Ticino se vylévá z břehů a zaplavuje ulice Pavie. Obavy panují také ze stoupající hladiny na středím toku řeky Pád.</p>
      <p>V části Řecka západně od Atén déšť v noci na dnešek vyplavil stovky domů. Na řadě míst v severní části Peloponéského poloostrova musely úřady uzavřít silnice kvůli sesuvům podmáčených svahů. Nejhůře je postižené přímořské letovisko Kineta nedaleko Korintu, kde na domy sjely svahy z kopců, jejichž porost v létě poškodily rozsáhlé lesní požár.</p>
    </article>
  </body>
</html>