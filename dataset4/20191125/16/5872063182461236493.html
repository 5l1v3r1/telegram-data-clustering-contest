<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/1561219/epitethikan-me-mahairi-ston-olaitan/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T16:24:51+00:00"/>
    <meta property="og:title" content="Επιτέθηκαν με μαχαίρι στον Ολαϊτάν"/>
    <meta property="og:description" content="Σοκαρισμένος από το γεγονός ο παίκτης του Απόλλωνα Πόντου…"/>
  </head>
  <body>
    <article>
      <h1>Επιτέθηκαν με μαχαίρι στον Ολαϊτάν</h1>
      <address><time datetime="2019-11-25T16:24:51+00:00">25 Nov 2019, 16:24</time> by <a rel="author">Πετρούτσου Μαρία</a></address>
      <p>
        <b>Σοκαρισμένος από το γεγονός ο παίκτης του Απόλλωνα Πόντου…</b>
      </p>
      <p>Σοκ προκαλεί η ανακοίνωση του Απόλλωνα Πόντου μέσω της οποίας έγινε γνωστό ότι ο ποδοσφαιριστής της ομάδας, Μάικλ Ολαϊτάν, δέχθηκε επίθεση αργά χθες το βράδυ από άγνωστο.</p>
      <p>Μάλιστα, ο δράστης επιτέθηκε στον Νιγηριανό επιθετικό με μαχαίρι αλλά ευτυχώς ο τραυματισμός του ποδοσφαιριστή στο χέρι ήταν μικρός. Ο Ολαϊτάν έκανε ράμματα στο χέρι, ενώ εμφανιζόταν σοκαρισμένος μετά το τραγικό γεγονός.</p>
      <figure>
        <img src="https://www.neakriti.gr/files/2019-11-25/olaitan__1_.jpg"/>
      </figure>
      <p>Αναλυτικά η ανακοίνωση του Απόλλωνα Πόντου:</p>
      <p>Αργά το βράδυ της Κυριακής κι ενώ ο ποδοσφαιριστής μας Μάικλ Ολαϊτάν περπατούσε στην οδό Αδριανουπόλεως, στην Καλαμαριά, δέχθηκε επίθεση από άγνωστο άτομο που χρησιμοποίησε μαχαίρι και τον τραυμάτισε, ευτυχώς ελαφρά, στο χέρι. Ασφαλώς πρόκειται για μια αποτρόπαια πράξη και ως Π.Α.Ε. ΑΠΟΛΛΩΝ ΠΟΝΤΟΥ καλούμε τυχόν αυτόπτες μάρτυρες να δώσουν ό,τι στοιχεία γνωρίζουν στις Αστυνομικές Αρχές, όπου καταγράφηκε το γεγονός.</p>
      <p>Ο Μάικλ αναγκάστηκε να κάνει ράμματα και του ευχόμαστε καλή ανάρρωση, όσο και να ξεπεράσει γρήγορα το σοκ που ανθρωπίνως υπέστη.</p>
    </article>
  </body>
</html>