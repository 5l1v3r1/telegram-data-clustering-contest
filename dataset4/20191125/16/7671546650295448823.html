<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915063"/>
    <meta property="og:site_name" content="Dnevnik"/>
    <meta property="article:published_time" content="2019-11-25T16:45:00+00:00"/>
    <meta property="og:title" content="Lani rekordne koncentracije toplogrednih plinov v ozračju"/>
    <meta property="og:description" content="Koncentracija toplogrednih plinov v ozračju je lani dosegla novo rekordno vrednost, kaže poročilo Svetovne meteorološke organizacije (WMO). Letna globalna povprečna koncentracija ogljikovega dioksida se je blizu Zemljinega površja povzpela na 407,8 delcev na milijon. WMO je ob objavi poročila pozvala k ukrepom za ohranitev blaginje človeštva."/>
  </head>
  <body>
    <article>
      <h1>Lani rekordne koncentracije toplogrednih plinov v ozračju</h1>
      <address><time datetime="2019-11-25T16:45:00+00:00">25 Nov 2019, 16:45</time> by <a rel="author">STA</a></address>
      <p>
        <b>Koncentracija toplogrednih plinov v ozračju je lani dosegla novo rekordno vrednost, kaže poročilo Svetovne meteorološke organizacije (WMO). Letna globalna povprečna koncentracija ogljikovega dioksida se je blizu Zemljinega površja povzpela na 407,8 delcev na milijon. WMO je ob objavi poročila pozvala k ukrepom za ohranitev blaginje človeštva.</b>
      </p>
      <p>"Nikakršnih znakov ni, da bi se koncentracija toplogrednih plinov upočasnila, kaj šele upadla," je ob predstavitvi najnovejšega poročila opozoril prvi mož WMO Petteri Taalas.</p>
      <p>Letna globalna povprečna koncentracija ogljikovega dioksida se je lani povzpela na 407,8 delcev na milijon, potem ko je bila leto prej pri 405,5 delcev na milijon, poročilo organizacije povzema nemška tiskovna agencija dpa.</p>
      <p>Poleg ogljikovega dioksida so znanstveniki namerili tudi rekordne koncentracije metana in dušikovega oksida.</p>
      <p>"Ta konstanten trend pomeni, da se bodo prihodnje generacije soočale s še večjimi posledicami podnebnih sprememb," so zapisali pri organizaciji in med drugim izpostavili rast temperature, ekstremne vremenske pojave in dvig gladine morja.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913664/mnenja/kolumne/tanja-lesnicar-pucko-prasicki-na-bananinih-olupkih"/>
        <a href="https://www.dnevnik.si/1042897138/magazin/dom/vrt-in-okolica/moznosti-tehnoloskih-in-ekoloskih-sprememb-v-kmetijstvu"/>
      </related>
    </article>
  </body>
</html>