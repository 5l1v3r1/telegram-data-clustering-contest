<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837731-bilya-metro-kontraktova-ploscha-v-stolitsi-stalasya-rizanina"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:53:00+00:00"/>
    <meta property="og:title" content="Біля метро &quot;Контрактова площа&quot; в столиці сталася різанина"/>
    <meta property="og:description" content="КИЇВ. 25 листопада. УНН. Під час сутички на виході зі станції столичного метрополітену правопорушник вдарив ножем незнайомця та намагався втекти. Про це УНН …"/>
  </head>
  <body>
    <article>
      <h1>Біля метро "Контрактова площа" в столиці сталася різанина</h1>
      <address><time datetime="2019-11-25T16:53:00+00:00">25 Nov 2019, 16:53</time> by <a rel="author">Роман Рудський</a></address>
      <figure>
        <img src="https://www.unn.com.ua/uploads/media/photo/2019/11/25/90228e2e7d4f504175f3600fdb9589fa6fb1542a.jpg"/>
      </figure>
      <p><b>КИЇВ. 25 листопада. УНН. </b>Під час сутички на виході зі станції столичного метрополітену правопорушник вдарив ножем незнайомця та намагався втекти. Про це <b>УНН</b> повідомили у відділі комунікації поліції Києва.</p>
      <p>Біля виходу зі станції метро "Контрактова площа" працівники поліції помітили штовханину між двома чоловіками, а згодом один із них кинувся тікати. Правоохоронці наздогнали незнайомця та з’ясували, що він поранив ножем чоловіка. Для документування злочину на місце викликали слідчо-оперативну групу, а також бригаду швидкої допомоги. </p>
      <p>Поліцейським потерпілий повідомив, що в нього виник конфлікт із невідомим, який ножем вдарив його у плече. Із колото-різаним пораненням чоловіка доставили у лікарню. З місця події криміналісти вилучили ніж, який направили на експертне дослідження. </p>
      <p>Правопорушником виявився 34-річний киянин, який раніше проблем із законом не мав. Йому оголошено про підозру у скоєнні злочину, передбаченого ч. 4 ст. 296 (Хуліганство) Кримінального кодексу України. Суд обрав підозрюваному запобіжний захід у вигляді нічного домашнього арешту, йому загрожує до семи років позбавлення волі. </p>
      <p>Нагадаємо, на Чернігівщині 30-річний чоловік під час спалаху агресії <a href="https://www.unn.com.ua/uk/news/1837708-na-chernigivschini-batko-poraniv-nozhem-5-richnogo-sina-ta-sebe">поранив ножем</a> 5-річного сина та себе.</p>
    </article>
  </body>
</html>