<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-osszesen-mintegy-szaz-ember-ellen-indult-eljaras.html"/>
    <meta property="og:site_name" content="Origo"/>
    <meta property="article:published_time" content="2019-11-25T16:46:00+00:00"/>
    <meta property="og:title" content="Milliárdos számlagyár ügyét tárgyalják Szegeden"/>
    <meta property="og:description" content="Mintegy száz ember ellen indult eljárá áfacsalás miatt."/>
  </head>
  <body>
    <article>
      <h1>Milliárdos számlagyár ügyét tárgyalják Szegeden</h1>
      <address><time datetime="2019-11-25T16:46:00+00:00">25 Nov 2019, 16:46</time> by <a rel="author">MTI</a></address>
      <p>
        <b>Külföldről származó szója és tojás áfafizetés nélküli értékesítéséhez nyújtottak segítséget azok a vádlottak, akiknek ügyében hétfőn kezdődött előkészítő ülés a Szegedi Törvényszéken.</b>
      </p>
      <p>A különösen jelentős értékre, üzletszerűen, bűnszövetségben elkövetett költségvetési csalással vádoltak irányításával működő cégek 2015-2016-ban nem végeztek valós gazdasági tevékenységet, egymással színlelt üzleti kapcsolatban álltak,</p>
      <p>
        <mark>fiktív számlák befogadásával csökkentették a társaságok adófizetési kötelezettségét.</mark>
      </p>
      <p>Az egyik érintett cég cseh és horvát gazdasági társaságoktól vásárolt szójaolajat és szójadarát. Annak érdekében, hogy a vállalkozás áfafizetési kötelezettségét több száz millió forinttal csökkentse, a beszerzéseket belföldiként tüntette fel, és ennek igazolásul fiktív költségszámlákat használt föl könyvelésében és adóbevallásában. Két kft. lengyel gazdálkodóktól vásárolt tojást, a beszerzéseket azonban magyar cégeken futtatták keresztül, amivel több mint százmillió forint forgalmi adó megfizetését kerülték el.</p>
      <p>Az ügyben más szegedi és Szeged környéki vállalkozások is érintettek voltak,</p>
      <aside>melyek olyan fiktív számlák felhasználásával csökkentették adófizetési kötelezettségüket, amelyeket taz elkövetők állítottak ki. </aside>
      <p>A csoport irányítói mellett - akik egyike szökésben van - a bíróság előtt állnak a megrendelések szervezésével, a szerződéskötések lebonyolításával, illetve fiktív számlák könyvelésben, adóbevallásban történő felhasználásával foglalkozó vádlottak is.</p>
      <p>
        <mark>Az ügyben összesen mintegy száz ember ellen indult eljárás.</mark>
      </p>
      <p>A kisebb súlyú bűncselekményeket elkövető és az okozott kárt megtérítő vádlottakat az ügyészség megrovásban részesítette vagy élt a vádhalasztás lehetőségével.</p>
      <p>A Szegedi Törvényszék előtt összesen 36 emberrel szemben emeltek vádat. Közülük tizennyolcan még a nyomozás során beismerő vallomást tettek, és a büntetésről egyezséget kötöttek az ügyészséggel, melyet a bíróság előtt is fenntartottak. A törvényszék előtt további tizenegy vádlott jelezte, hogy beismerő vallomást kíván tenni, és lemond a tárgyaláshoz való jogáról. Esetükben a Kóbor Jenő vezetésével működő bírói tanács előreláthatólag december 4-én hirdet határozatot.</p>
    </article>
  </body>
</html>