<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/zruseni-nulove-tolerance-k-alkoholu-u-vodaku-vlada-odmitla/r~18f95f800f9a11eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T16:06:59+00:00"/>
    <meta property="og:title" content="Zrušení nulové tolerance alkoholu u vodáků vláda odmítla. Ohrožují sebe i okolí, říká"/>
    <meta property="og:description" content="Odmítnutí vládě doporučila ministerstva dopravy, vnitra i zdravotnictví, ale také Nejvyšší státní zastupitelství a odbor protidrogové politiky."/>
  </head>
  <body>
    <article>
      <h1>Zrušení nulové tolerance alkoholu u vodáků vláda odmítla. Ohrožují sebe i okolí, říká</h1>
      <address>
        <time datetime="2019-11-25T16:06:59+00:00">25 Nov 2019, 16:06</time>
      </address>
      <p>Kabinet podle předběžného stanoviska upozornil mimo jiné na to, že podnapilí vodáci mohou ohrozit životy a zdraví své i osádek plujících v jejich okolí nebo záchranářů. "Ovlivnění alkoholem nepochybně působí na pozornost dotčené osoby a snižuje její schopnost správně vnímat a pohotově reagovat na vznikající situaci, čímž vede k vyššímu riziku nehody s možnými tragickými následky," stojí v návrhu.</p>
      <p>Související</p>
      <h4>Nulová tolerance k alkoholu u vodáků i nadále platí. A nezruší se ani pro cyklisty</h4>
      <figure>
        <img src="https://cdn.xsd.cz/resize/23cc10e7204b337a8542154e65d94afb_resize=240,135_.jpg?hash=7cd8a98a72248ac1f06c3b33dfd06e82"/>
      </figure>
      <p>Úprava má podle předkladatelů v čele s piráty stejně jako původní kompromisní varianta umožnit toleranci k alkoholu u vodáků na řekách určených výhradně k rekreačnímu sjíždění. Jen pro vůdce malých plavidel by měl platit limit 0,5 promile alkoholu v krvi. Odpovídá to dvěma decilitrům vína nebo dvěma desetistupňovým pivům.</p>
      <p>Přijetí záporného stanoviska doporučila vládě v připomínkovém řízení ministerstva dopravy, vnitra i zdravotnictví. Proti se postavily všechny instituce, které vyjádření zaslaly, tedy také Nejvyšší státní zastupitelství a odbor protidrogové politiky úřadu vlády.</p>
      <h3>Senátoři chtěli toleranci zavést i pro cyklisty</h3>
      <p>Novelu podepsalo 78 poslanců. Kromě pirátů jde o zákonodárce z ANO, ODS, KSČM, TOP 09 a STAN i nezařazené poslance.</p>
      <p>Sněmovna původní předlohu schvalovala dvakrát. Při březnovém rozhodování pro ni hlasovalo 123 ze 180 přítomných poslanců. Senát do novely doplnil zrušení nulové tolerance k alkoholu u cyklistů na vinařských stezkách nebo místních silnicích.</p>
      <p>Sněmovna následně nepodpořila senátní ani poslanecké znění návrhu. Pro sněmovní verzi zvedlo ruku 89 ze 176 přítomných poslanců, potřeba bylo nejméně 101 hlasů. Při zářijovém hlasování návrh ztratil podporu zejména u části poslanců hnutí ANO.</p>
    </article>
  </body>
</html>