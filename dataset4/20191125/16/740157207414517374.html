<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/marszalek-wojewodztwa-slaskiego-chwali-eurowizje,135542.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T16:08:00+00:00"/>
    <meta property="og:title" content="Marszałek województwa śląskiego chwali Eurowizję"/>
    <meta property="og:description" content="Konkurs Eurowizji był doskonałą promocją województwa śląskiego w Europie i na świecie; pokazał pasję młodych ludzi pasującą do pozytywnej energii płynącej z regionu – ocenił marszałek województwa Jakub Chełstowski."/>
  </head>
  <body>
    <article>
      <h1>Marszałek województwa śląskiego chwali Eurowizję</h1>
      <address><time datetime="2019-11-25T16:08:00+00:00">25 Nov 2019, 16:08</time> by <a rel="author">PAP/JS  </a></address>
      <h4>Konkurs Eurowizji był doskonałą promocją województwa śląskiego w Europie i na świecie; pokazał pasję młodych ludzi pasującą do pozytywnej energii płynącej z regionu – ocenił marszałek województwa Jakub Chełstowski.</h4>
      <hr/>
      <p>W niedzielę (24 listopada) w hali Arena w Gliwicach odbył się finał konkursu Eurowizja Junior, w którym zwyciężyła Polka Wiktoria Gabor. Województwo Śląskie było - obok miasta Gliwice - jednym z partnerów wydarzenia.</p>
      <p>"Stawiamy na projekty ambitne. Od roku pokazujemy, że nie boimy się wielkich przedsięwzięć, zarówno inwestycyjnych, gospodarczych, jak też kulturalnych. Eurowizja Junior jest tego najlepszym przykładem. To doskonała promocja województwa śląskiego w Europie i na świecie. Ten wieczór był świętem muzyki, pokazał pasję młodych ludzi i doskonale pasował do pozytywnej energii wypływającej z województwa śląskiego" - podkreślił marszałek Jakub Chełstowski.</p>
      <p>W konkursie uczestniczyli reprezentanci 19 krajów. To drugie z rzędu zwycięstwo reprezentantki Polski, po ubiegłorocznym triumfie Roksany Węgiel. Wydarzenie zorganizowały wspólnie Telewizja Polska i Europejska Unia Nadawców.</p>
      <p>Pomiędzy występami publiczność zgromadzona w hali oraz przed telewizorami mogła poznać najbardziej charakterystyczne miejsca województwa śląskiego. W krótkich filmikach polskim i europejskim widzom zaprezentowano m.in. katowicką Strefę Kultury, gliwicki rynek, siedzibę Zespołu Pieśni i Tańca "Śląsk" w Koszęcinie, Muzeum Ognia w Żorach czy Jezioro Żywieckie. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>