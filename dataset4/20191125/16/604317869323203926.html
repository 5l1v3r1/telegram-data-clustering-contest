<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.samacharjagat.com/news/national/accused-of-fraud-by-creating-credit-card-arrested-241637"/>
    <meta property="og:site_name" content="SamacharJagat"/>
    <meta property="article:published_time" content="2019-11-25T16:33:53+00:00"/>
    <meta property="og:title" content="क्रेडिट कार्ड बनाकर धोखाधड़ी करने का आरोपी गिरफ्तार"/>
    <meta property="og:description" content="राजस्थान में अजमेर में क्रेडिट कार्ड बनाकर लाखों रूपये की धोखाधड़ी करने के आरोपी को पुलिस ने गिरफ्तार करने में सफलता प्राप्त की है। पुलिस अधीक्षक कुंवर राष्ट्रदीप ने आज पत्रकारों को बताया कि पीड़ति संजय गर्ग ने शिकायत की थी कि उसने अपना क्रेडिट कार्ड का इस्तेमाल नहीं किया इसके बावजूद उसके बैंक खाते से रकम निकाल ली गई।"/>
  </head>
  <body>
    <article>
      <h1>क्रेडिट कार्ड बनाकर धोखाधड़ी करने का आरोपी गिरफ्तार</h1>
      <address><time datetime="2019-11-25T16:33:53+00:00">25 Nov 2019, 16:33</time> by <a rel="author" href="http://samacharjagat.com/" target="_blank">Samachar Jagat</a></address>
      <p><b>अजमेर। </b>राजस्थान में अजमेर में क्रेडिट कार्ड बनाकर लाखों रूपये की धोखाधड़ी करने के आरोपी को पुलिस ने गिरफ्तार करने में सफलता प्राप्त की है। पुलिस अधीक्षक कुंवर राष्ट्रदीप ने आज पत्रकारों को बताया कि पीड़ति संजय गर्ग ने शिकायत की थी कि उसने अपना क्रेडिट कार्ड का इस्तेमाल नहीं किया इसके बावजूद उसके बैंक खाते से रकम निकाल ली गई।</p>
      <p>loading...</p>
      <p> उसने पुलिस को बताया कि खाते से निकाली गई रकम का न कोई संदेश आया और न ही ओटीपी आया। पुलिस ने इस मामले को गम्भीरता से लेते हुए विशेष दल का गठन किया। साथ ही साइबर अपराध विशेषज्ञ को भी सक्रिय किया गया तो पता चला कि अमित राठी नाम का युवक एक बैंक में क्रेडिट बनाने का काम किया करता था।</p>
      <p>उन्होंने बताया कि उसने करीब 200 लोगों के क्रेडिट कार्ड बनायें। क्रेडिट कार्ड शुरु करने में कार्ड धारक राठी को ही काल करके बुलाया जाता था। राठी इतना शातिर था कि वह कार्ड धारक के सामने ही खाते से राशि निकाल कर ईमित्र कियोस्क पर स्थानांतरित कर लिया करता था और शातिराना तरीका अपनाते हुए संदेश भी डिलीट कर देता था। जिससे कार्ड धारक को पता ही नहीं चलता था कि उसके खाते राशि निकाल कर धोखाधड़ी कर ली गई है।</p>
      <p>पुलिस अधीक्षक ने बताया कि गिरफ्तार आरोपी अमित राठी ने इस तरह की एक दर्जन धोखाधड़ी स्वीकार किया है। पुलिस के पास चार थानों में इसी तरह के मुकदमें दर्ज है। फिलहाल पुलिस गिरफ्तार आरोपी अमित राठी से पूछताछ में जुटी है । पुलिस को उम्मीद है कि अन्य मामलों में भी खुलासा हो सकता है। आरोपी ने बैंक में काम छोड़ दिया है। -(एजेंसी)</p>
      <p>loading...</p>
    </article>
  </body>
</html>