<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/ostatni/clanek/1166411-hokejovy-svaz-dostal-jiz-ctvrtou-pokutu-za-nerespektovani-soudu.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T16:42:00+00:00"/>
    <meta property="og:title" content="Hokejový svaz dostal již čtvrtou pokutu za nerespektování soudu"/>
    <meta property="og:description" content="Český svaz ledního hokeje (ČSLH) dostal v minulých dnech od soudního exekutora již čtvrtou pokutu za nerespektování rozhodnutí Městského soudu v Praze, který mu nařídil odložit start nejvyšší soutěže juniorů. Tentokrát by měl zaplatit 1,5 milionu korun. Celkem exekutor po svazu vymáhá 2,2 milionu korun, první pokuta uložená na začátku října činila 100 000 korun."/>
  </head>
  <body>
    <article>
      <h1>Hokejový svaz dostal již čtvrtou pokutu za nerespektování soudu</h1>
      <address><time datetime="2019-11-25T16:42:00+00:00">25 Nov 2019, 16:42</time> by <a rel="author">ČTK</a></address>
      <p>Český svaz ledního hokeje (ČSLH) dostal v minulých dnech od soudního exekutora již čtvrtou pokutu za nerespektování rozhodnutí Městského soudu v Praze, který mu nařídil odložit start nejvyšší soutěže juniorů. Tentokrát by měl zaplatit 1,5 milionu korun. Celkem exekutor po svazu vymáhá 2,2 milionu korun, první pokuta uložená na začátku října činila 100 000 korun.</p>
      <p>Městský soud řeší spor o podobu nejvyšší juniorské soutěže na základě podnětu zástupců Havířova, Přerova a Vsetína, jejichž týmy byly při reorganizaci juniorských soutěží vyřazeny z nejvyšší soutěže. Vedení hokejového svazu se po vydání předběžného nařízení rozhodlo extraligu nahradit pohárovou soutěží, která se hraje se stejnými týmy a podle připraveného losu.</p>
      <p>Tento krok se ale zástupcům vyřazených moravských klubů nelíbil a stejně se na situaci dívá exekutor Lukáš Jícha, jehož spolupracovník v příkazu uvedl, že zástupci ČSLH plánovanou "juniorskou ligu akademií" jen přejmenovali na soutěž "O Pohár DHL".</p>
      <figure>
        <img src="https://media.sport.cz/images/top_foto1/0000010009990564/QAGE1sNaGHuKAndC6qBJww/5c8681039070775426a90200-273010"/>
      </figure>
      <p>Fanoušci Vsetína.</p>
      <p>"Konkrétní časové a skutkové okolnosti vzniku nové soutěže jednoduše neumožňovaly, aby ji povinný stihl zorganizovat jinak, nežli pouhým přejmenováním soutěže původní," uvedl exekutorský kandidát Karel Pásek v příkazu.</p>
      <figure>
        <img src="https://media.sport.cz/images/top_foto1/0029000007860444/PWd61g421J6bp5kA3ZzUlg/5cadef1761813aeec4b60100-275247.jpg"/>
      </figure>
      <p>
        <a href="https://www.sport.cz/1151166-hokejovy-svaz-dostal-stotisicovou-pokutu-za-nerespektovani-rozhodnuti-soudu.html">
          <b>Hokejový svaz dostal stotisícovou pokutu za nerespektování rozhodnutí soudu</b>
        </a>
      </p>
      <p>Tiskový mluvčí ČSLH Zdeněk Zikmund dnes zopakoval, že stanovisko svazu se nemění a věc řeší právní zástupce. "Vycházíme z toho, že exekuce byla navržena neoprávněně a podali jsme návrh na její zastavení. Na výsledek řízení čekáme. Stejně tak čekáme na rozhodnutí odvolacího soudu, týkající se našeho odvolání proti předběžnému opatření," řekl Zikmund ČTK.</p>
      <p>Podle informací hokejového svazu Městský soud případ ještě nepostoupil Vrchnímu soudu. "Městský soud v Praze mezitím ve svém usnesení z 1. října dospěl k závěru, že organizováním turnaje 'O Pohár DHL' k obcházení předběžného opatření nedochází," uvedl Zikmund.</p>
      <figure>
        <img src="https://media.sport.cz/images/top_foto1/0029000007860444/PWd61g421J6bp5kA3ZzUlg/5cadef1761813aeec4b60100-275247"/>
      </figure>
      <p>Junioři Vsetína - ilustrační foto.</p>
      <p>Prezident havířovského klubu Jaroslav Mrowiec prohlásil, že zástupci ČSLH s trojicí klubů stále nejednají. "Od začátku nás překvapuje, že s námi svaz vůbec nekomunikuje. Svaz ani nemá zájem se na ničem domluvit. Z jejich strany nepřišla ani jedna nabídka na schůzku či smír," řekl Mrowiec ČTK.</p>
      <p>Obě strany se naposledy potkaly u svazové arbitráže, u které Havířov, Přerov a Vsetín neuspěly. "Asi nemají potřebu s námi žádným způsobem komunikovat. Oni obešli předběžné opatření, na exekuce nereagují. Největší zklamání pro mě je, že s námi nechtějí vůbec jednat. Přistupují k tomu tak, že 'my můžeme všechno a vy nám do toho nepovídejte'," dodal Mrowiec.</p>
    </article>
  </body>
</html>