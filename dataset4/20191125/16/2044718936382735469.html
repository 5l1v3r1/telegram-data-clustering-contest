<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/25/repultek-a-forgalmik-a-kemeny-budapesti-razzian/"/>
    <meta property="og:site_name" content="Vezess"/>
    <meta property="article:published_time" content="2019-11-25T16:39:19+00:00"/>
    <meta property="og:title" content="Repültek a forgalmik a kemény budapesti razzián"/>
    <meta property="og:description" content="Az illegális gyorsulási versenyek megakadályozása, valamint az ittas sofőrök kiszűrése érdekében tartottak ellenőrzést a Budapesti Rendőr-főkapitányság - békásmegyeri, újpesti, angyalföldi és rákospalotai - rendőrei a III. és a XIII. kerületben."/>
  </head>
  <body>
    <article>
      <h1>Repültek a forgalmik a kemény budapesti razzián</h1>
      <address><time datetime="2019-11-25T16:39:19+00:00">25 Nov 2019, 16:39</time> by <a rel="author" href="https://www.vezess.hu/author/vezess/" target="_blank">Vezess</a></address>
      <p>
        <b>Az illegális gyorsulási versenyek megakadályozása, valamint az ittas sofőrök kiszűrése érdekében tartottak ellenőrzést a Budapesti Rendőr-főkapitányság - békásmegyeri, újpesti, angyalföldi és rákospalotai - rendőrei a III. és a XIII. kerületben.</b>
      </p>
      <p>Az akció során a rendőrök 799 járművet ellenőriztek, a sofőröknél alkoholszondát is alkalmaztak. Hat járművezetővel szemben közigazgatási bírságot szabtak ki ittas járművezetés miatt, egyet pedig ittas járművezetés bűncselekmény gyanúja miatt elő is állítottak. Egy férfit azért állítottak elő a rendőrök, mert eltiltás ideje alatt vezetett, további négy sofőrrel szemben pedig szabálysértési eljárást kezdeményeztek, mert engedély nélkül vezettek.</p>
      <p>Az éjszakai ellenőrzésben részt vevő rendőrök három kocsi forgalmi engedélyét a helyszínen elvették, mert az autókat szabálytalanul átalakították, egy autós pedig helyszíni bírságot kapott emiatt. Több sofőrt azért büntettek meg, mert lejárt az autójuk műszaki engedélye, a kötelező gépjármű-felelősség biztosításuk vagy az orvosi alkalmassági vizsgálatuk.</p>
      <p>A III. kerületben a rendőrök zajszintmérést is végeztek az autókon.</p>
      <p>Az ellenőrzések során egyik kerületben sem merült fel információ arra vonatkozóan, hogy illegális gyorsulási versenyt szerveznek.</p>
      <p>A BRFK a jövőben is folytatni fogja a komplex közlekedésrendészeti ellenőrzéseket.</p>
      <footer>Forrás: MTI</footer>
    </article>
  </body>
</html>