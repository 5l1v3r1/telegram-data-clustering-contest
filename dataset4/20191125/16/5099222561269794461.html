<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23513633-barbat-din-iasi-coma-botulism-dupa-mancat-conserva-peste-facuta-casa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-25T16:20:00+00:00"/>
    <meta property="og:title" content="Bărbat din Iași, în comă cu botulism după ce a mâncat o conservă de pește făcută în casă"/>
    <meta property="og:description" content="Un bărbat din Iași este internat la Spitalul de Boli Infecțioase, fiind diagnosticat cu botulism, după ce a mâncat o conservă de pește preparată în casă. Acesta este în comă,"/>
  </head>
  <body>
    <article>
      <h1>Bărbat din Iași, în comă cu botulism după ce a mâncat o conservă de pește făcută în casă</h1>
      <address><time datetime="2019-11-25T16:20:00+00:00">25 Nov 2019, 16:20</time> by <a rel="author">G.S.</a></address>
      <p><b>Un bărbat din Iași este internat la Spitalul de Boli Infecțioase, fiind diagnosticat cu botulism, după ce a mâncat o conservă de pește preparată în casă. Acesta este în comă, internat în secția de Anestezie Terapie Intensivă, transmite Mediafax.<br/></b><br/>Bărbatul a ajuns la Spitalul de Boli Infecțioase din Iași pentru că se simțea rău. Starea lui s-a agravat, astfel că acum este internat în secția de Anestezie Terapie Intensivă și este în comă.<br/><br/>„Este vorba despre un pacient în vârstă de 68 de ani, din județul Iași, care se internează pentru tot ceea ce înseamnă tablou clinic caracteristic pentru botulism, după ce a consumat o conservă de pește preparată în casă. Peștele este cel care, menținut în condiții de anaerobioză, adică fără oxigen, deci în astfel de conserve, poate transmite această infecție", a declarat Carmen Dorobăț, managerul Spitalului de Boli Infecțioase din Iași.<br/><br/>Medicul susține că, în această perioadă, mai ales că se ține post și sunt și dezlegări la pește, oamenii trebuie să fie atenți la calitatea cărnii de pește pe care o consumă.<br/><br/>„Botulismul poate avea și forme grave, chiar poate pune problema unei internări la spital. Poate duce și la deces, prin manifestări de insuficiență respiratorie acută sau suprainfecții, dacă este vorba despre o stază pulmonară care se prelungește pentru o perioadă mai mare de timp", a declarat Dorobăț.</p>
    </article>
  </body>
</html>