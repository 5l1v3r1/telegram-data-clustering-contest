<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402728/%D8%B1%D8%B3%D9%88%D8%A7%DB%8C%DB%8C-%D8%A8%D8%B2%D8%B1%DA%AF-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C-%D8%B5%D8%AD%D8%AA-%DA%AF%D8%B2%D8%A7%D8%B1%D8%B4-%D8%B6%D8%AF-%D8%B3%D9%88%D8%B1%DB%8C%D9%87-%D8%B2%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T16:52:44+00:00"/>
    <meta property="og:title" content="رسوایی بزرگ سازمان منع تسلیحات شیمیایی/صحت گزارش ضد سوریه زیر سوال رفت"/>
    <meta property="og:description" content="رئیس سازمان جهانی تسلیحات شیمیایی امروز (دوشنبه) از نتیجه‌گیری این آژانس مبنی بر اینکه سمی در حمله سال گذشته سوریه استفاده شده بود، دفاع کرد؛ اما انتشار اسنادی فاش کرد دو تن از کارکنان سابق این سازمان، برخی از یافته‌های این گزارش را مشکوک دانسته‌اند."/>
  </head>
  <body>
    <article>
      <h1>رسوایی بزرگ سازمان منع تسلیحات شیمیایی/صحت گزارش ضد سوریه زیر سوال رفت</h1>
      <address><time datetime="2019-11-25T16:52:44+00:00">25 Nov 2019, 16:52</time> by <a rel="author">اکرم ترابی</a></address>
      <p>رئیس سازمان جهانی تسلیحات شیمیایی امروز (دوشنبه) از نتیجه‌گیری این آژانس مبنی بر اینکه سمی در حمله سال گذشته سوریه استفاده شده بود، دفاع کرد؛ اما انتشار اسنادی فاش کرد دو تن از کارکنان سابق این سازمان، برخی از یافته‌های این گزارش را مشکوک دانسته‌اند.</p>
      <p>به گزارش ایسنا، به نقل از خبرگزاری رویترز، هفتم آوریل سال گذشته میلادی، در جریان وقوع حمله‌ای به دومای سوریه، واقع در حومه دمشق که در آن زمان در کنترل شورشیان بود، بیش از ۴۰ تن کشته شدند. ایالات متحده، بریتانیا و فرانسه یک هفته بعد به همین بهانه، با شلیک‌ موشک‌هایی به اهداف دولت سوریه واکنش نشان دادند که بزرگترین اقدام نظامی غرب علیه مقام‌های دمشق در طول هشت سال جنگ محسوب می‌شد.</p>
      <p>بازرسان سازمان منع گسترش تسلیحات شیمیایی در گزارشی که اول مارس منتشر شد، نتیجه گرفتند که یک ماده شیمیایی سمی حاوی کلر در یک حمله مورد استفاده قرار گرفت. این تیم موظف نبود طرفی که مقصر استفاده از این ماده سمی شیمیایی است، شناسایی کند. با این حال انگشت اتهام به سوی دولت سوریه و متحدان روس آن گرفته شد. آن‌ها با رد این یافته‌ها تاکید کردند که به اعتقادشان این حادثه ساخته و پرداخته دست شورشی‌ها بوده و حمله‌ای رخ نداده است.</p>
      <p>روز شنبه سایت افشاگر ویکی‌لیکس، یک ایمیل داخلی به رئیس سابق کارکنان در سازمان منع گسترش تسلیحات شیمیایی (OPCW) را فاش کرد. این پیام متعلق به یک بازرس بود که هویتش فاش نشد. او در آن ایمیل از گزارشی صحبت می‌کرد که به گونه‌ای ویرایش شده بود تا جامع‌تر از یافته‌های این ناظران به نظر برسد.</p>
      <p>این بازرس تاکید کرد: «تقاضا دارم گزارش حقیقت‌یاب به طور کلی منتشر شود زیرا می‌ترسم این نسخه ویرایش‌شده دیگر نشان‌دهنده کار این تیم نباشد.» یک منبع مطلع در سازمان منع گسترش تسلیحات شیمیایی تایید کرد که این ایمیل، مورخ ۲۲ ژوئن ۲۰۱۸ معتبر است.</p>
      <p>فرناندو آریاس، رئیس سازمان منع گسترش تسلیحات شیمیایی امروز گفت، این نهاد از یافته‌های مذکور که ماه مارس سال جاری میلادی منتشر کرده است، دفاع می‌کند. او در جمع هیات‌هایی ادامه داد: «در حالی که برخی از این نظرات واگرا همچنان در برخی از نشست‌های عمومی مورد بحث و گفت‌وگو قرار می‌گیرند، می‌خواهم مجدداً تأکید کنم که من پای این نتیجه‌گیری‌های مستقل و حرفه‌ای این گزارش ایستاده‌ام. دبیرخانه، مثل همیشه تمام اطلاعات ارسالی را در نظر گرفته و مورد بررسی قرار می‌دهد.»</p>
      <p>انتظار می‌رود مساله دوما یکی از اصلی‌ترین مباحث در کنفرانس سالانه سازمان منع گسترش تسلیحات شیمیایی باشد که قرار است در روزهای آتی در لاهه برگزار شود. انتقاد از یافته‌های این سازمان در مورد حادثه مذکور، از زمان انتشار گزارش‌هایی در رسانه‌های طرفدار روسیه و سوریه در جریان است؛ این گزارش‌ها به نقل از یک سند داخلی دیگر است که یک کارمند سابق سازمان منع گسترش تسلیحات شیمیایی به نام یان هندرسون در ماه مه فاش کرد.</p>
      <p>یان هندرسون که به تیم سازمان منع گسترش تسلیحات شیمیایی کمک می‌کرد تا در ماموریت میدانی به دوما نمونه‌ها را جمع‌آوری کند، نوشت دو سیلندر در صحنه حادثه یافت شد که به احتمال زیاد به جای آنکه از آسمان افتاده باشند، از قبل در آنجا جاسازی شده بودند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98022814719/%D8%A7%D8%B0%D8%B9%D8%A7%D9%86-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C-%D8%A8%D9%87-%D8%B3%D8%A7%D8%AE%D8%AA%DA%AF%DB%8C-%D8%A8%D9%88%D8%AF%D9%86-%D9%86%D8%AA%D8%A7%DB%8C%D8%AC-%D8%AA%D8%AD%D9%82%DB%8C%D9%82%D8%A7%D8%AA"/>
        <a href="https://www.isna.ir/news/98090301670/%D8%A7%D8%AE%D8%AA%D9%84%D8%A7%D9%81-%D8%B1%D9%88%D8%B3%DB%8C%D9%87-%D9%88-%D8%BA%D8%B1%D8%A8-%D8%AF%D8%B1%D8%A8%D8%A7%D8%B1%D9%87-%D9%BE%D8%B1%D9%88%D9%86%D8%AF%D9%87-%D8%B3%D9%88%D8%B1%DB%8C%D9%87-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D9%85%D9%86%D8%B9-%D8%AA%D8%B3%D9%84%DB%8C%D8%AD%D8%A7%D8%AA"/>
        <a href="https://www.isna.ir/news/98090200639/%D8%AA%D8%A7%DA%A9%DB%8C%D8%AF-%D8%B4%D9%88%D8%B1%D8%A7%DB%8C-%D8%A7%D9%85%D9%86%DB%8C%D8%AA-%D8%A8%D8%B1-%D9%85%D9%85%D9%86%D9%88%D8%B9%DB%8C%D8%AA-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D8%B4%DB%8C%D9%85%DB%8C%D8%A7%DB%8C%DB%8C"/>
        <a href="https://www.isna.ir/news/98082818218/%D8%A8%D8%B4%D8%A7%D8%B1-%D8%AC%D8%B9%D9%81%D8%B1%DB%8C-%D8%A7%D8%AF%D8%B9%D8%A7%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%A8%D8%A7%D8%B1%D9%87-%D8%B9%D8%AF%D9%85-%DA%AF%D8%B3%D8%AA%D8%B1%D8%B4-%D8%B3%D9%84%D8%A7%D8%AD-%D9%87%D8%A7%DB%8C"/>
      </related>
    </article>
  </body>
</html>