<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915058"/>
    <meta property="og:site_name" content="Dnevnik"/>
    <meta property="article:published_time" content="2019-11-25T16:15:00+00:00"/>
    <meta property="og:title" content="Balašević preživel infarkt, njegova žena revščino"/>
    <meta property="og:description" content="Đorđe Balašević v medijih zaradi zdravstvenih težav, njegova Olivera pa zaradi svojega vstopa v svet družbenih omrežij."/>
  </head>
  <body>
    <article>
      <h1>Balašević preživel infarkt, njegova žena revščino</h1>
      <address><time datetime="2019-11-25T16:15:00+00:00">25 Nov 2019, 16:15</time> by <a rel="author">Alenka Kotar</a></address>
      <p>
        <b>Đorđe Balašević v medijih zaradi zdravstvenih težav, njegova Olivera pa zaradi svojega vstopa v svet družbenih omrežij.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/25/1223934.jpg"/>
          <figcaption>Đorđe Balašević se že dobro počuti, žena Olivera pa v domačem Zrenjaninu preizkuša svoj pogum.<cite>Foto: instagram</cite></figcaption>
        </figure>
        <figure>
          <img src="https://www.dnevnik.si/i/ag/2019/11/25/1223935.jpg"/>
          <figcaption>Novosadski kantavtor je hitro okreval.<cite>Foto: Tomaž Skale</cite></figcaption>
        </figure>
      </slideshow>
      <p>Srbski mediji so minuli teden javnost prestrelili z novico, da je <b>Đorđe Balašević</b> doživel srčni infarkt. Najprej je pravzaprav vse skupaj prestrašila njegova hčerka<b>  Beba Balašević</b>, ki skrbi za očetovo komuniciranje na družbenih omrežjih. Ta je zapisala, da mora oče zaradi bolezni odpovedati razprodani koncert v Kragujevcu. »Življenje včasih ustvari načrte brez nas in računa na naše razumevanje, kaj pa nam drugega preostane. Zdravje je v vsakem primeru najpomembnejše. Đole pravi, da lahko prinese zdravniško potrdilo, a sumim, da ga boste kdaj zahtevali,« je napisala in mirila, da bo vse v redu.</p>
      <p>Kljub temu je med oboževalci zavladala panika, mediji pa so objavljali naslove s klicaji ter sporočali, da ima srbski glasbenik velike težave z zdravjem. V nečem so imeli prav. 66-letni Đorđe Balašević je res doživel srčni infarkt in so ga sprejeli na inštitutu za kardiovaskularne bolezni v Sremski Kamenici, tam pa so mu vgradili žilne opornice. Kot so še izvedeli, je novosadski kantavtor hitro okreval in se dobro počuti, oglasili pa so se tudi drugi njegovi otroci. Najprej sin <b>Aleksa Balašević</b>. »Za vse, ki sprašujejo, kako je moj oče… Sporoča, da se bo morda celo boril na Megdanu, glede na to, kako se počuti,« je zapisal na družbenih omrežjih, zraven pa objavil fotografijo očeta ob boksarski vreči. Svoje je dodala hčerka <b>Jovana</b>, ki je povedala, da so očeta v Kamenici samo preventivno pregledali, ker se ni počutil dobro.</p>
      <h3>Otroci pomirili oboževalce</h3>
      <p>Balaševićeva žena <b>Olivera</b> je v vsem tem času molčala, je pa pred dnevi na instagramu objavila fotografijo, na kateri se vzpenja na ograjo mostu v rodnem Zrenjaninu. Ne, Olivera ni nameravala skočiti z mosta, ampak se je samo malo raztegovala in presegala samo sebe. Čevlje s petami si je pri tem sezula. Olivera je prav ta mesec namreč odprla profil na instagramu in se tako vključila v svet družbenih omrežij, hitro pa prišla do slabih sedem tisoč sledilcev. Ljubitelji Balaševića, ki je veliko svojih ljubezenskih pesmi posvetil prav Oliveri, so nad novo članico instagrama navdušeni. Občudujejo, kako dobro skriva svojih 62 let, in prebirajo zapise, ki spremljajo njene fotografije, tudi iz otroštva in šolskih dni.</p>
      <p>»Veliko let kasneje sem se naučila, da se najnežnejša starševska skrb izraža na najbolj grobe načine. Lahko samo rečem, da sem vse skupaj prenesla pogumno, kot sem pogumno preplezala ograjo visečega mostu v Zrenjaninu,« je zapisala ob zadnji fotografiji oziroma prvi po moževi hospitalizaciji, ni pa komentirala njegovega zdravstvenega stanja.</p>
      <h3>Ljubezen iz študentskih let</h3>
      <p>O njeni ljubezni do Đorđeta Balaševića kljub molku ob njegovih zdravstvenih težavah nihče ne dvomi. Začetki njune zveze se berejo kot začetki solzave ameriške romance. Ko je ona še študirala in bivala v študentskem domu, je on prepeval pod njenim oknom, pravijo. V študentski sobi, v kateri je prebivala Olivera, pa je danes ploščica z napisom: »Ko ona prileti po hodniku študenta… Olja in Đole Balašević, 1. junij 1979.« Prav tisti dan se je namreč začela njuna zveza, ki jo je Đorđe okronal s številnimi ljubezenskimi pesmimi, vključno s <i>Provincijalko</i>, ki se nanaša na njeno študentsko življenje. Še preden ga je bilo zares konec, pa sta se leta 1981 že poročila. Đole je namreč na dopustu v Umagu ugotovil, da ne more brez nje, in jo zaprosil za roko kar po telefonu, z recepcije hotela. Še preden je rekla da, je menda že sedel v golfa in se odpeljal proti njej. Težko življenje iz otroštva, ki ga včasih omeni Olivera, ko pravi, da sta bili z mamo neko obdobje tako revni, da sta nekaj dni spali kar na klopci in se prehranjevali s hrano, namenjeno za degustacije v supermarketih, pa so samo še grde sanje.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042802847/magazin/aktualno/%C4%91or%C4%91e-balasevic-se-25-maja-vraca-v-stozice"/>
      </related>
    </article>
  </body>
</html>