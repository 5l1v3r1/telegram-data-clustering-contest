<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/evmilliok-ota-nem-volt-olyan-sok-szen-dioxid-a-legkorben-mint-most-2052108/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T16:05:00+00:00"/>
    <meta property="og:title" content="Évmilliók óta nem volt olyan sok szén-dioxid a légkörben, mint most"/>
    <meta property="og:description" content="A mai szén-dioxid-koncentráció mintegy 150 százaléka az iparosodás előtti korszak értékeinek."/>
  </head>
  <body>
    <article>
      <h6 class="kicker">MI IS MEGÉREZZÜK</h6>
      <h1>Évmilliók óta nem volt olyan sok szén-dioxid a légkörben, mint most</h1>
      <address>
        <time datetime="2019-11-25T16:05:00+00:00">25 Nov 2019, 16:05</time>
      </address>
      <h4>A szén-dioxid és más üvegházhatású gázok koncentrációja rekordmértékűre növekedett 2018-ban. Az értékek ráadásul az elmúlt tíz év átlagához képest is nagyobb mértékben növekedtek – közölte hétfőn az ENSZ.</h4>
      <p>A Meteorológiai Világszervezet (WMO) szokásos évi jelentése szerint a szén-dioxid koncentrációja 2018-ban 408 ppm (részecske per millió) volt, míg előző évben 405,5 ppm-et mértek. A növekedés mértéke megközelíti a 2016-os és 2017-es év közötti változás mértékét.</p>
      <p>A Greenhouse Gas Bulletin című dokumentum egy tanulmánysorozat, amelyet évente az ENSZ klímavédelmi csúcstalálkozója előtt adnak ki, jórészt befolyásolva az ottani tárgyalások menetét. A következő klímavédelmi világkonferenciát december első felében rendezik meg Madridban.</p>
      <p>Utoljára hasonló szén-dioxid-érték több millió éve lehetett. A mai szén-dioxid-koncentráció mintegy 150 százaléka az iparosodás előtti korszak értékeinek.</p>
      <blockquote>Az üvegházhatás kétharmadáért a szén-dioxid felel és több száz éven át megmarad a légkörben. Jelentős mértékben felelős a klímaváltozásért, a tengerek vízszintjének emelkedéséért és a szélsőséges időjárási jelenségekért.</blockquote>
      <p>Mintegy 30 év alatt 43 százalékkal emelkedett az üvegházhatás mértéke.</p>
      <p>Nincs lassulásra utaló jel és visszaesésről sem lehet beszélni – mondta Petteri Taalas, a WMO vezérigazgatója, aki fokozottabb intézkedésre szólította fel az államközösséget.</p>
      <p>A metán, a második legfontosabb üvegházhatású gáz koncentrációja is növekszik: túllépte az iparosodás előtti korszak értékeinek 250 százalékát. Az ózon lebontását támogató dinitrogén-oxid koncentrációja pedig 120 százalékra emelkedett.</p>
      <p>„Ha ez a trend hosszú távon folytatódik, akkor a jövő generációinak a klímaváltozás egyre súlyosabb hatásaival kell szembenézniük, például a hőmérsékletek emelkedésével, a még szélsőségesebb időjárással, vízhiánnyal, tengerszint-emelkedéssel és a tengeri és szárazföldi ökoszisztéma problémáival” – fogalmazott Taalas.</p>
    </article>
  </body>
</html>