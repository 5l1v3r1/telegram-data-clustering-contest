<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/chytra-kamera-netatmo-sleduje-kdo-je-doma-podle-toho-pak-spousti-alarm-test/sc-3-a-201276/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Chytrá kamera Netatmo sleduje, kdo je doma. Podle toho pak spouští alarm (Test)"/>
    <meta property="og:description" content="Jednoduché zabezpečení domácnosti bez nutnosti zadávat PIN • doplňková čidla poznají otevřené dveře nebo vibrace v zásuvce s cennostmi • hlasitá siréna vám dá šanci zrušit poplach pohledem do kamery"/>
  </head>
  <body>
    <article>
      <h1>Chytrá kamera Netatmo sleduje, kdo je doma. Podle toho pak spouští alarm (Test)</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">Tomáš Holčík</a></address>
      <ul>
        <li>Jednoduché zabezpečení domácnosti bez nutnosti zadávat PIN</li>
        <li>doplňková čidla poznají otevřené dveře nebo vibrace v zásuvce s cennostmi</li>
        <li>hlasitá siréna vám dá šanci zrušit poplach pohledem do kamery</li>
      </ul>
      <p>Domácí kamera <b>Netatmo Smart Indoor Camera</b>, dříve známá jako <b>Welcome</b>, existuje v nabídce už několik let, letos ale dostala zásadní rozšíření funkčnosti. Můžete ji doplnit o <b>pohybová čidla</b> a <b>hlasitou sirénu</b> a vybudovat tak jednoduché zabezpečení domácnosti.</p>
      <p>Netatmo to vymyslelo chytře. Kamera slouží jako hlídač, kdo je zrovna v domácnosti, a když nikdo není doma, umí při nepovoleném pohybu rozhoukat sirénu a rozeslat notifikace. Současně, pokud zapnete náhodou alarm, stačí se podívat do kamery, ta vás pozná a poplach vypne.</p>
      <aside><b>Netatmo Smart Indoor Camera</b><br/><b>kamera: </b>rozlišení FullHD <b>rozměry:</b> 4,5 × 4,5 × 15,5 cm <b>připojení: </b>100 Mbit/s LAN, 802.11 bgn (2,4 GHz), slot pro microSD až 32 GB (16 GB v balení)<b> napájení:</b> microUSB, adaptér v balení<br/><b>siréna: </b>110 dB snímač + vibrací pro detekci pokusů o deaktivaci <b>rozměry: </b>13 cm × 3,5 cm, <b>napájení: </b>4× AA<b> </b>baterie nebo pevně zapojený microUSB (není v balení)<br/><b>snímač:</b> pohyby, vibrace, poloha (otevřeno, zavřeno) <b>rozměry:</b> 7,6 × 1,6 × 3 cm <b>napájení: </b>2× AAA baterie<br/><b>Cena: </b>10 600 Kč (sada kamery, tří čidel a sirény)<br/>4 500 Kč samotná kamera</aside>
      <h3>Inteligentní kamera kontroluje docházku</h3>
      <p>Hlavním rozdílem kamery Smart Indoor Camera oproti jiným hlídacím kamerám, je zcela bezplatný provoz. Nemusíte platit měsíční poplatky za cloudové úložiště, stejně tak vaše videa nevidí nikdo jiný než vy. Veškeré záznamy se ukládají na microSD přímo v kameře.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=689812303">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=689812303"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=690743951">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=690743951"/>
          </a>
        </figure>
        <figcaption>V balení dostanete tři čidla (tady je jedno pevně nalepené na vstupní dveře). Kamera se připojuje přes Wi-Fi, pro lepší spolehlivost je vhodnější LAN. Sirénu lze upevnit na stěnu</figcaption>
      </slideshow>
      <p>Současně ale můžete tyto záznamy automaticky posílat na své definované FTP nebo synchronizovat na Dropbox. Ke kameře se dostanete odkudkoli přes mobilní aplikaci nebo webové rozhraní Netatmo, které sdružuje ovládání meteostanice, vytápění i zabezpečení.</p>
      <figure>
        <img src="https://www.zive.cz/GetThumbNail.aspx?id_file=766539649&amp;width=300&amp;height=168&amp;q=80"/>
        <figcaption>Přes web se připojíte přímo k videu v kameře a přehledu událostí</figcaption>
      </figure>
      <p>Širokoúhlá kamera rozpoznává tváře a detekuje pohyb. Vede v patrnosti, koho nedávno viděla a zaregistruje jej jako přítomného. Je tedy vhodné, aby byla co nejblíže vchodu a současně mohla průběžně registrovat členy domácnosti. Možná už tušíte první problém – jak kamera pozná, jestli přicházíte nebo odcházíte? Na kameře si nastavíte čas (maximálně 12 hodin), po jehož uplynutí budete automaticky označení jako nepřítomní.</p>
      <p>Když ale třeba přijdete o šesti večer a kamera vás zaregistruje, pak už do zorného pole nevstoupíte a ráno v osm otevřete okno, spustí se poplach. Kamera vás dlouho neviděla a v šest ráno prohlásila, že nejste doma.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=183353515">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=183353515"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=753723115">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=753723115"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=514522761">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=514522761"/>
          </a>
        </figure>
        <figcaption>Upozornění na mobilu obsahuje rovnou snímek z kamery, v aplikaci pak u každé události můžete přehrát 40s záznam zachycující také stav před a za událostí </figcaption>
      </slideshow>
      <p>Umístění kamery je tak velmi důležité, současně u kamery v domácnosti budete muset řešit další problém – aktivní odpor členů domácnosti. Zatímco technický nadšenec jásá nad novou hračkou, ostatní členové domácnosti šmírovací kameře nemusí věřit a dokážou proti ní aktivně bojovat. Ani já jsem ji raději nebral domů a v rámci testu ji nasadil u nás v redakci.</p>
      <p>Samotného mne překvapilo, jak kamera ostatní zlobila. Aktivně ji otáčeli, schovávali, hlasitě kritizovali.  Nakonec, když kamera hlídala jen vchod (a nemohla průběžně kontrolovat, zda je někdo v redakci) stížnosti postupně ustaly.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=691340206">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=691340206"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=260251992">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=260251992"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=261761263">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=261761263"/>
          </a>
        </figure>
        <figcaption>Záznamy se ukládají přímo na MicroSD v kameře, nemusíte platit měsíční poplatky za používání. Kamera má i vestavěný mikrofon, video z kamery tedy obsahuje i zvuk. Širokoúhlá kamera zabírá celé místnosti</figcaption>
      </slideshow>
      <p>Kamera dokáže rozpoznávat tváře, přesnost rozpoznání ale není vždy stoprocentní. Kamera rozeznává „známá tvář“, „neznámá tvář“, „domácí zvíře“ a „detekován pohyb“. Neznámé tváře můžete přiřadit existujícím osobám, nebo založit novou osobu. Při zjištění pohybu žádné podobné zpřesnění není.</p>
      <p>Bohužel pokud osoba v záběru měla třeba velká sluchátka, čepici či jinou pokrývku hlavy, její příchod se často prohlásí jen za zjištěný pohyb. Tato osoba potom nebude pro kameru <i>přítomná</i> a hrozí, že její aktivita spustí poplach. Díky infradiodám kamera dokáže detekovat pohyb i za tmy, identifikace příchozích osob je ale spolehlivá jen v dobrém osvětlení. Menší dynamický rozsah kamery pak znamená, že stačí mírné protisvětlo, a kamera uvidí jen obrysy tváře.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=491306078">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=491306078"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=516963680">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=516963680"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=742673763">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=742673763"/>
          </a>
        </figure>
        <figcaption>Záznamy můžete zálohovat na svůj Dropbox nebo FTP, Rozpoznané osoby se po nastavitelném limitu prohlásí za nepřítomné</figcaption>
      </slideshow>
      <h3>Mobilní aplikace </h3>
      <p>Reálně se tak při umístění kamery Netatmo Smart Indoor Camera budete muset vyrovnat s několika často vzájemně si odporujícími problémy. Kamera by nejlépe měla registrovat osoby hned po příchodu, současně by ale měla hlídat i jejich pohyb po bytě, aby aktualizovala data o jejich přítomnosti. K tomu všemu by tvář osoby měla být dobře osvětlená a zřetelná.</p>
      <p>A když se vám podaří najít technicky ideální umístění, musíte vyřešit psychologický aspekt kamery. Lidi prostě nemají rádi, když je někdo jiný, byť jejich blízký, může pozorovat kamerou.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=142961718"/>
        <figcaption>
          <a href="https://www.zive.cz/clanky/street-view-smirovacka/sc-3-a-182241/default.aspx">Šmírování kamerami Googlu: Koukněte, co šíleného se objevilo na Street View</a>
        </figcaption>
      </figure>
      <p>Kamera Netatmo podporuje Google asistenta a nově také Apple Homekit. Do mobilu nebo Google Home reproduktoru tedy můžete vyslovit „ok google, show me the hall on TV“ a obraz z kamery uvidíte na televizoru. Assistent to neumí zobrazit přímo na telefonu, jen na televizorech a chytrých fotorámečcích Home Hub. Kamera se ale nechová pro Google asistenta jako zabezpečovací systém, nemůžete v rámci rutiny zapnout režim prázdné domácnosti. To musíte nastavit přes službu IFTTT, kde lze definovat třeba na hlasový povel asistentovi akci pro odchod konkrétních osob nebo prázdné domácnosti.</p>
      <h3>Nová čidla a hlasitá siréna</h3>
      <p>Nově můžete k interiérové kameře Netatmo spárovat i několik pohybových čidel a také hlasitou sirénu. Pohybová čidla umí fungovat v různých režimech (okno, dveře, garážová vrata, zásuvka). Čidlo nesnímá přerušení nějakého kontaktu, ale díky vestavěnému gyrosenzoru vnímá pohyb. Po úvodní kalibraci tak čidlo dokáže rozeznat otevření dveří, stejně jako umí upozornit, když necháte dveře dlouho otevřené. V jednom balení získáte tři čidla. Napájí se přes mikrotužkové baterie a stačí je oboustrannou lepící páskou přilepit na požadované místo.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=751580324">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=751580324"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=485548490">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=485548490"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=509063300">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=509063300"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=512081841">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=512081841"/>
          </a>
        </figure>
        <figcaption>Sirénu můžete použít  i jako zdroj předstíraného zvuku domácnosti, nastavit můžete i zpožděný nástup plné hlasitosti sirény. Polohové čidlo umí pracovat v různých režimech</figcaption>
      </slideshow>
      <p>Siréna, připomínající detektor kouře, také jede na baterky (volitelně přes microUSB) a komunikuje s kamerou bezdrátově, takže ji můžete třeba přilepit na strop mimo dosah.</p>
      <p>V aplikaci si pak nastavíte reakce na různé události, když je někdo doma a když nikdo není doma. Můžete nastavit záznam videa, upozornění na mobil a spuštění sirény. Příchod neznámé osoby, když je někdo doma tak může jen danou osobu nahrát a poslat upozornění, zatímco stejná akce u prázdné domácnosti spustí i sirénu.</p>
      <slideshow>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=488287537">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=488287537"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=742412902">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=742412902"/>
          </a>
        </figure>
        <figure>
          <a href="https://www.zive.cz/getthumbnail.aspx?q=60&amp;height=100000&amp;width=100000&amp;id_file=482828077">
            <img src="https://www.zive.cz/getthumbnail.aspx?q=60&amp;height=100000&amp;width=100000&amp;id_file=482828077"/>
          </a>
        </figure>
        <figcaption>Spuštění sirény není nezbytně nutné</figcaption>
      </slideshow>
      <p>U sirény nastavíte bezpečný čas 20 až 90 sekund, do kdy se musí někdo známý podívat do kamery a vypnout tak poplach. Když to nestihne, spustí se poplach na plnou hlasitost. V případě zapnutí sirény, i když je někdo v domácnosti, musíte vypnout poplach v mobilní aplikaci.</p>
      <h3>Zabezpečení bez PIN kódu</h3>
      <p>Hlavní výhodou kombinace kamery a sirény je možnost odemknout celý systém bez zadávání pinu na klávesnici. Odemknout systém tak zvládne doslova i dítě, které jen po příchodu domů pozdraví kameru v předsíni. Při našem testování ale systém rozpoznal jako tvář i vytištěnou fotografii, dostanete pak alespoň na mobil upozornění a můžete se podívat na video záznam. Pokud ale nezálohujete videa do cloudu, po případném odpojení kamery se už k záznamům nemáte jak dostat.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=294969716"/>
        <figcaption>
          <a href="https://www.zive.cz/clanky/dalsi-projekt-googlu-na-odpis-chytra-minikamera-clips-se-ukazala-jako-draha-a-docela-hloupa/sc-3-a-200783/default.aspx">Další projekt Googlu na odpis: Chytrá minikamera Clips se ukázala jako drahá a docela hloupá</a>
        </figcaption>
      </figure>
      <p>Z pohledu používání tak jde o velmi bezbolestný jednoduše nastavitelný systém, který dokáže monitorovat zadaný prostor. V rámci instalace budete muset především vyřešit umístění kamery. Blízko vchodu, aby vždy zaznamenala přicházejícího, současně nenásilně monitorující i běžný prostor, aby mohla aktualizovat data o přítomnosti osob. Přitom nikoli proti oknu nebo jasnému zdroji světla. A pochopitelně tam, kde členům domácnosti nebude vadit pohyb před neustálým vnímavým pohledem kamery.</p>
      <p>Doplňková čidla zlepší zabezpečení s nastavitelnými upozorněními pro prázdnou a obsazenou domácnost a siréna poslouží jako jednoduchý odrazující prvek zabezpečení domácnosti. Nemusíte je ale kupovat současně s kamerou. Základní informace a zabezpečení poskytne i kamera, čidla a sirénu lze pořídit dodatečně, když budete přesněji vědět, co a jak vlastně potřebujete hlídat.</p>
    </article>
  </body>
</html>