<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402720/%D8%A7%D8%AA%D8%AD%D8%A7%D8%AF%DB%8C%D9%87-%D8%B9%D8%B1%D8%A8-%D9%85%D9%88%D8%B6%D8%B9-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%82%D8%A8%D8%A7%D9%84-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D8%B1%D8%A7-%D9%85%D8%AD%DA%A9%D9%88%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T16:19:31+00:00"/>
    <meta property="og:title" content="اتحادیه عرب موضع آمریکا در قبال شهرک‌سازی‌های اسرائیل را محکوم کرد"/>
    <meta property="og:description" content="دبیرکل اتحادیه عرب اظهارات وزیر خارجه آمریکا مبنی بر اینکه دیگر کشورش شهرک‌سازی‌های اسرائیل در کرانه باختری را مغایر با قانون بین المللی نمی‌داند، محکوم کرد."/>
  </head>
  <body>
    <article>
      <h1>اتحادیه عرب موضع آمریکا در قبال شهرک‌سازی‌های اسرائیل را محکوم کرد</h1>
      <address><time datetime="2019-11-25T16:19:31+00:00">25 Nov 2019, 16:19</time> by <a rel="author">پریسا فیضی</a></address>
      <p>دبیرکل اتحادیه عرب اظهارات وزیر خارجه آمریکا مبنی بر اینکه دیگر کشورش شهرک‌سازی‌های اسرائیل در کرانه باختری را مغایر با قانون بین المللی نمی‌داند، محکوم کرد.</p>
      <p>به گزارش ایسنا، به نقل از روسیا الیوم، احمد ابوالغیط، دبیرکل اتحادیه عرب در بیانیه‌ای هشدار داد که این تغییر تأسف‌برانگیز در موضع آمریکا می‌تواند شهرک‌نشین‌ها را به انجام خشونت‌ و وحشی‌گری بیشتر علیه ساکنان فلسطینی سوق دهد و هرگونه احتمال ولو کوچک برای تحقق صلح عادلانه مبتنی بر پایان اشغال‌گری‌ها در آینده نزدیک را از بین ببرد.</p>
      <p>دبیرکل اتحادیه عرب عنوان داشت: قانون بین المللی را تمامی جامعه بین الملل و نه فقط یک کشور تدوین می‌کند، حال این یک کشور هرچقدر هم اهمیت داشته باشد. اشغالگری اسرائیل در اراضی فلسطین یک اشغالگری باقی می‌ماند که تمامی جهانیان آن را محکوم می‌کنند و شهرک‌سازی‌ها از حیث قانونی امری باطل خواهد ماند و از ناحیه اخلاقی، لکه ننگی بر کسانی که آن را انجام داده یا تأیید می‌کنند، باقی خواهد گذاشت و این صرف نظر از تلاش‌های بسیاری است که برای زیبا جلوه دادن این شهرک‌سازی‌های قبیح صورت می‌گیرد.</p>
      <p>انتهای پیام</p>
    </article>
  </body>
</html>