<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837728-u-kiyevi-zhinka-vkrala-masla-iz-supermarketu-na-sumu-1-5-tis-griven"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:47:00+00:00"/>
    <meta property="og:title" content="У Києві жінка вкрала масла із супермаркету на 1,5 тис. гривень"/>
    <meta property="og:description" content="КИЇВ. 25 листопада. УНН. У столичному супермаркеті жінка викрала вершкового масла на суму 1500 гривень, яке в майбутньому планувала перепродати. Про це …"/>
  </head>
  <body>
    <article>
      <h1>У Києві жінка вкрала масла із супермаркету на 1,5 тис. гривень</h1>
      <address><time datetime="2019-11-25T16:47:00+00:00">25 Nov 2019, 16:47</time> by <a rel="author">Валерія Гуржий</a></address>
      <p><b>КИЇВ. 25 листопада. УНН.</b> У столичному супермаркеті жінка викрала вершкового масла на суму 1500 гривень, яке в майбутньому планувала перепродати. Про це повідомляє <b>УНН</b> з посиланням на відділ комунікації ГУНП у місті Києві.</p>
      <p>“До столичних правоохоронців надійшло повідомлення про те, що у супермаркеті на проспекті Степана Бандери охорона виявила у відвідувачки неоплачений товар. За вказаною адресою прибули екіпажі патрульних та слідчо-оперативна група Оболонського управління поліції”, — сказано у повідомленні.</p>
      <p>Поліцейським адміністратор магазину розповіла, що по камерах відеонагляду працівники виявили у торговому залі відвідувачку, яка ховала у свій рюкзак упаковки з вершковим маслом. Далі, не сплативши за продукти харчування, жінку пройшла повз касу, але на виході її зупинила охорона закладу та попросила показати вміст наплічника.</p>
      <p>При огляді речей особи, на яку вказали співробітники маркету, правоохоронці виявили та вилучили товар на суму близько 1500 гривень. Жінка зізналась у скоєному та розповіла, що поцупила вершкове масло з метою перепродажу. Правопорушницею виявилась 32-річна киянка, яка неодноразово притягувалася до кримінальної відповідальності за вчинення крадіжок. Її затримали у порядку ст. 208 Кримінального процесуального кодексу України.</p>
      <p>Слідчим відділом Оболонського управління поліції розпочато кримінальне провадження за ч. 2 ст. 185 (Крадіжка) Кримінального кодексу України. Санкція статті передбачає до п’яти років позбавлення волі. Фігурантці повідомили про підозру у скоєнні злочину та обрано міру запобіжного заходу у вигляді цілодобового домашнього арешту.</p>
      <p>Нагадаємо, з січня по жовтень 2019 року у місті Києві до поліції <a href="https://www.unn.com.ua/uk/exclusive/1837001-vid-pochatku-roku-u-kiyevi-vikrali-850-transportnikh-zasobiv">надійшло 850 повідомлень</a> про заволодіння транспортними засобами.</p>
    </article>
  </body>
</html>