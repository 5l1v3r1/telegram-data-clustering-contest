<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/naringslivet-strejker-skadar-finlands-rykte-som-palitlig-partner/"/>
    <meta property="og:site_name" content="HBL"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="Näringslivet: Strejker skadar Finlands rykte som pålitlig partner"/>
    <meta property="og:description" content="På samhällsnivå är den ekonomiska skadan av tillfälliga strejker rätt marginell. Däremot kan Finlands rykte som pålitlig handelspartner vara i fara, säger ekonomer inom näringslivet."/>
  </head>
  <body>
    <article>
      <h1>Näringslivet: Strejker skadar Finlands rykte som pålitlig partner</h1>
      <h2>På samhällsnivå är den ekonomiska skadan av tillfälliga strejker rätt marginell. Däremot kan Finlands rykte som pålitlig handelspartner vara i fara, säger ekonomer inom näringslivet.</h2>
      <address><time datetime="2019-11-25T16:27:00+00:00">25 Nov 2019, 16:27</time> by <a rel="author">Patrik Harald</a></address>
      <p>För enskilda företagare kan poststrejken, som pågått sedan den 11 november, och påföljande stödstrejker ställa till med stora problem, särskilt i glesbygden där fungerande posttransporter är ett villkor för att varorna ska nå fram. Men för Finland som helhet är strejkerna så här långt hanterbara och knappast något som ger utslag i siffrorna över landets bruttonationalproduktion.</p>
      <p>I måndags drabbades en del av landets utrikeshandel när Sjömansunionens sympatistrejk stoppade fartyg med finsk flagg. Om parterna i poststrejken inte når en lösning utvidgar Bil- och transportbranschens arbetarförbund AKT på torsdag sina sympatiåtgärder med en tvådagarsstrejk vilket stoppar all frakt i landets hamnar. Eftersom Finlands utrikeshandel till största delen går över havet skulle konsekvenserna vara betydande. <b>Penna Urrila</b>, chefsekonom på Finlands Näringsliv EK, vill inte sätta en prislapp, men ger en referens.</p>
      <p>– Värdet av Finlands utrikeshandel via hamnarna är cirka 350 miljoner euro per dag, vilket gäller både export och import. Det blir 700 miljoner euro på två dagar.</p>
      <p>Det betyder inte att hela summan går upp i rök, eftersom varorna i de flesta fall kan levereras försenade – dock med risk för böter och kostnader för extra lagring.</p>
      <p>
        <b>Ryktet i fara</b>
      </p>
      <p>Men det är inte de direkta ekonomiska förlusterna som oroar Urrila och hans kollega <b>Mika Kuismanen</b> på Företagarna i Finland, utan indirekta effekter som imageförluster och ett skadat rykte för Finland som pålitlig handelspartner.</p>
      <p>– Om Finland och Sverige tillverkar en pris- och kvalitetsmässigt jämbördig produkt, och Finland inte kan erbjuda en pålitlig leverans, så går köparen till konkurrenten. Utan att ha exakta siffror är jag säker på att den finländska strejkbenägenheten har betytt ett långt minustecken under årens lopp, säger Kuismanen.</p>
      <p>Enligt Penna Urrila finns det inga marginaler i dagens tidskritiska globala leveranskedjor, utan allt ska levereras i tid. Här riskerar Finland förlora sin position, menar han.</p>
      <p>– Regelbundna strejker kan också leda till att Finland går miste om utländska investeringar, eftersom pålitlighet hör till faktorer som utländska företag tar hänsyn till när de fattar sina etableringsbeslut. Man börjar ifrågasätta hur bra Finland egentligen är som affärsomgivning för multinationella bolag.</p>
      <p>På grund av Finlands geografiska position är landet ytterst beroende av sjöfarten. Enligt Urrila kan företag på den europeiska kontinenten alltid hitta alternativa transportrutter, men inte de finländska.</p>
      <p>– En stor del av processindustrins varor är för tunga för att transporteras med flyg.</p>
      <p>
        <b>Låg strejktröskel</b>
      </p>
      <p>Enligt Mika Kuismanen gäller Finlands särställning inte enbart det geografiska läget utan också strejkbenägenheten.</p>
      <p>– Jag ifrågasätter inte strejkrätten, den är en självklarhet i ett civiliserat samhälle. Däremot förstår jag inte den låga tröskeln att gå ut i stödstrejker vars konsekvenser inte står i någon rimlig proportion till den ursprungliga konflikten. Nu har vi en konflikt som gäller 700 personer inom Posten och så plötsligt strejkar Elektrikerförbundet. Den här kulturen finns inte i något annat land.</p>
      <p>Enligt Kuismanen beror det på att Finland har fastnat i en korporativismens fälla, där gamla spelregler fortfarande gäller fast världen förändrats.</p>
      <p>Varken Urrila eller Kuismanen vill spekulera om utvecklingen, även om också andra arbetsmarknadskonflikter ligger i luften. En hamnstrejk på upp till ett par veckor skulle enligt Kuismanen dock orsaka tydliga ekonomiska förluster för det finländska näringslivet.</p>
      <p>– I dagens värld har varken tillverkare eller mottagare några lager, utan produktionen optimeras utifrån efterfrågan och leveranstiderna är mycket korta. Betydelsen av en fungerande logistik blir allt viktigare.</p>
    </article>
  </body>
</html>