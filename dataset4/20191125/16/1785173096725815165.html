<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/turcia-testeaza-sistemul-rus-de-aparare-antiaeriana-de-tip-s-400-in-pofida-unor-amenintari-americane-1922401525002019111619180236"/>
    <meta property="og:site_name" content="News.ro"/>
    <meta property="article:published_time" content="2019-11-25T16:15:00+00:00"/>
    <meta property="og:title" content="Turcia testează sistemul rus de apărare antiaeriană de tip S-400 în pofida unor ameninţări americane"/>
    <meta property="og:description" content="Turcia testează luni şi marţi sisteme ruse de apărare antiaeriană, în pofida unor îndemnuri repetate ale Washingtonului de a nu le pune în funcţiune şi unor ameninţări cu sancţiuni, scrie presa turcă, relatează AFP."/>
  </head>
  <body>
    <article>
      <h1>Turcia testează sistemul rus de apărare antiaeriană de tip S-400 în pofida unor ameninţări americane</h1>
      <address><time datetime="2019-11-25T16:15:00+00:00">25 Nov 2019, 16:15</time> by <a rel="author">Valentin Vidu</a></address>
      <p>
        <b>Turcia testează luni şi marţi sisteme ruse de apărare antiaeriană, în pofida unor îndemnuri repetate ale Washingtonului de a nu le pune în funcţiune şi unor ameninţări cu sancţiuni, scrie presa turcă, relatează AFP.</b>
      </p>
      <p>Guvernoratul Ankarei a anunţat duminică, într-un comunicat, că avioane militare - inclusiv F-16 - urmau să survoleze capitala luni şi marţi ”la joasă altitudine”, în cadrul unor ”teste ale unui sistem de apărare antiaeriană”, fără să facă alte precizări.</p>
      <p>Cotidianul proguvernamental turc Milliyet dezvăluia luni faptul că aceste zboruri vizează, în realitate, testarea radarelor bateriilor de tip S-400, un sistem rus de apărare antiaeriană şi antirachetă achiziţionat de turci, spre marea nemulţumire a partenerilor lor din cadrul NATO.</p>
      <figure>
        <iframe data-src="https://twitter.com/Ozkok_A/status/1198918869936738304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Achiziţionarea de către turci a acestui sistem de apărare rus este un important subiect de tensiuni între Ankara şi Washington.</p>
      <p>Această problemă a fost evocată într-o întâlnire, la jumătatea lui noiembrie, la Washington, între preşedinţii turc Recep Tayyip Erdogan şi american Donald Trump.</p>
      <p>Washingtonul consideră că sistemele de tip S-400 nu sunt compatibile cu dispozitivele NATO, din care Turcia face parte.</p>
      <p>Statele Unite avertizează, de asemenea, că achiziţionarea acestui sistem de către Ankara, a cărui livrare a început în iulie, pune în pericol secretele tehnologice ale avionului de vânătoare american invizibil pe radar de tip F-35.</p>
      <p>Turcia a comandat peste 100 de avioane de tip F-35, iar industria Apărării turce a investit sume importante în acest program, însă Statele Unite au decis să o excludă din program, după ce Ankara a primit primele livrări ale sistemului S-400.</p>
      <p>Ankara se află sub ameninţarea unor sancţiuni din cauză că a cumpărat sistemul de tip S-400, însă un oficial american declara în octombrie că Turcia poate evita aceste sancţiuni dacă alege să nu activeze sistemele ruse.</p>
      <p>Oficiali turci au insistat în ultimele săptămâni că sisteme ruse nu au fost utilizate.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/trump-nu-are-in-vedere-in-acest-stadiu-sanctionarea-turciei-in-urma-achizitionarii-sistemului-rus-de-aparare-antiracheta-de-tip-s-400-1922403618002019072219064777"/>
      </related>
    </article>
  </body>
</html>