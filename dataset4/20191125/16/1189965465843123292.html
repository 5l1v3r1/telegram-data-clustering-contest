<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/economy/260570/protogenes-pleonasma-5-739-dis-eyro-to-dekamino-ianoyarios-oktovrios"/>
    <meta property="og:site_name" content="LiFO"/>
    <meta property="article:published_time" content="2019-11-25T16:11:00+00:00"/>
    <meta property="og:title" content="Πρωτογενές πλεόνασμα 5,739 δισ. ευρώ το δεκάμηνο Ιανουάριος - Οκτώβριος"/>
    <meta property="og:description" content="Πλεόνασμα στο ισοζύγιο του κρατικού προϋπολογισμού ύψους 906 εκατ. ευρώ"/>
  </head>
  <body>
    <article>
      <h1>Πρωτογενές πλεόνασμα 5,739 δισ. ευρώ το δεκάμηνο Ιανουάριος - Οκτώβριος</h1>
      <h2>Πλεόνασμα στο ισοζύγιο του κρατικού προϋπολογισμού ύψους 906 εκατ. ευρώ</h2>
      <address><time datetime="2019-11-25T16:11:00+00:00">25 Nov 2019, 16:11</time> by <a rel="author">NEWSROOM</a></address>
      <p>
        <b>Π<a href="https://www.lifo.gr/tags/%CE%A0%CF%81%CF%89%CF%84%CE%BF%CE%B3%CE%B5%CE%BD%CE%AD%CF%82+%CF%80%CE%BB%CE%B5%CF%8C%CE%BD%CE%B1%CF%83%CE%BC%CE%B1">ρωτογενές πλεόνασμα</a> ύψους 5,739 δισ. ευρώ παρουσίασε ο προϋπολογισμός το δεκάμηνο Ιανουάριος - Οκτώβριος 2019 έναντι στόχου για πρωτογενές πλεόνασμα 4,179 δισ. ευρώ. Το αντίστοιχο διάστημα πέρυσι το πρωτογενές πλεόνασμα ανέρχονταν στο ποσό 3,811 δισ. ευρώ.</b>
      </p>
      <p>Αυτό προκύπτει από τα στοιχεία για την πορεία εκτέλεσης του κρατικού προϋπολογισμού σύμφωνα με τα οποία το δεκάμηνο παρουσιάζεται πλεόνασμα στο ισοζύγιο του κρατικού προϋπολογισμού (Γενική Κυβέρνηση) ύψους 906 εκατ. ευρώ έναντι στόχου για έλλειμμα 689 εκατ. ευρώ.</p>
      <p>Αναλυτικότερα σύμφωνα με την τα στοιχεία του υπουργείου Οικονομικών:</p>
      <p>Το ύψος των καθαρών εσόδων του κρατικού προϋπολογισμού ανήλθε σε 43,368 δισ. ευρώ, παρουσιάζοντας αύξηση κατά 95 εκατ. ευρώ ή 0,2 % έναντι του στόχου που έχει περιληφθεί για το 2019 στην εισηγητική έκθεση του προϋπολογισμού 2020. Η αύξηση αυτή ανέρχεται σε 1,651 δισ. ευρώ συγκρινόμενη με το στόχο για το 2019 που περιλαμβανόταν στην εισηγητική έκθεση προϋπολογισμού του 2019, η οποία αποτέλεσε τη βάση σύγκρισης έως το προσωρινό δελτίο Οκτωβρίου 2019. Από το παρόν δελτίο και εφεξής, η απόκλιση θα προκύπτει μετά από σύγκριση με τα στοιχεία στοχοθεσίας, όπως αυτά περιλαμβάνονται στις εκτιμήσεις εισηγητικής έκθεσης του προϋπολογισμού 2020 αναφέρει το υπουργείο.</p>
      <p>Τα συνολικά έσοδα του κρατικού προϋπολογισμού ανήλθαν σε 47,301 δισ. ευρώ, αυξημένα κατά 95 εκατ. ευρώ ή 0,2 % έναντι του στόχου.</p>
      <p>Ειδικότερα, την περίοδο Ιανουαρίου-Οκτωβρίου 2019 αύξηση έναντι του στόχου παρατηρήθηκε στις εξής κύριες κατηγορίες εσόδων:</p>
      <p>α) ΕΦΚ ενεργειακών προϊόντων κατά 18 εκατ. ευρώ ή 0,5%,</p>
      <p>β) Λοιποί φόροι επί συγκεκριμένων υπηρεσιών κατά 65 εκατ. ευρώ ή 4,2%,</p>
      <p>γ) Τακτικοί φόροι ακίνητης περιουσίας κατά 10 εκατ. ευρώ ή 0,5%,</p>
      <p>δ) Φόρος εισοδήματος πληρωτέος από εταιρείες (ΝΠ) κατά 22 εκατ. ευρώ ή 0,7%,</p>
      <p>ε) Λοιποί τρέχοντες φόροι κατά 17 εκατ. ευρώ ή 1,6%,</p>
      <p>στ) Λοιπά τρέχοντα έσοδα κατά 78 εκατ. ευρώ ή 4,8%, εκ των οποίων: Επιστροφές δαπανών κατά 43 εκατ. ευρώ ή 10,8%.</p>
      <p>Μειωμένα έναντι του στόχου την ίδια περίοδο ήταν τα έσοδα στις κάτωθι βασικές κατηγορίες:</p>
      <p>α) ΦΠΑ στα πετρελαιοειδή και στα παράγωγα αυτών κατά 10 εκατ. ευρώ ή 0,6%,</p>
      <p>β) ΦΠΑ λοιπών προϊόντων και υπηρεσιών κατά 26 εκατ. ευρώ ή 0,2%,</p>
      <p>γ) Φόρος εισοδήματος πληρωτέος από Φυσικά Πρόσωπα (ΦΠ) κατά 30 εκατ. ευρώ ή 0,3%,</p>
      <p>δ) Λοιποί φόροι εισοδήματος κατά 13 εκατ. ευρώ ή 1,4%,</p>
      <p>ε) Μεταβιβάσεις κατά 14 εκατ. ευρώ ή 0,5%,</p>
      <p>στ) Πωλήσεις αγαθών και υπηρεσιών κατά 19 εκατ. ευρώ ή 1,2%.</p>
      <p>Οι επιστροφές εσόδων ανήλθαν σε 3,934 δισ. ευρώ, σύμφωνα με το στόχο. Τα έσοδα του Προϋπολογισμού Δημοσίων Επενδύσεων (ΠΔΕ) ανήλθαν σε 1,586 δισ. ευρώ, σύμφωνα με το στόχο.</p>
      <p>Ειδικότερα, τον Οκτώβριο 2019 το σύνολο των καθαρών εσόδων του κρατικού προϋπολογισμού ανήλθε στα 4,842 δισ. ευρώ αυξημένο κατά 95 εκατ. ευρώ σε σχέση με τον μηνιαίο στόχο.</p>
      <p>Τα συνολικά έσοδα του κρατικού προϋπολογισμού ανήλθαν σε 5,259 δισ ευρώ, αυξημένα έναντι του μηνιαίου στόχου κατά 95 εκατ. ευρώ.</p>
      <p>Οι κυριότερες κατηγορίες εσόδων στις οποίες σημειώθηκε αύξηση έναντι του στόχου τον Οκτώβριο 2019, είναι οι κάτωθι:</p>
      <p>α) ΕΦΚ ενεργειακών προϊόντων κατά 18 εκατ. ευρώ,</p>
      <p>β) Λοιποί φόροι επί συγκεκριμένων υπηρεσιών κατά 65 εκατ. ευρώ,</p>
      <p>γ) Τακτικοί φόροι ακίνητης περιουσίας κατά 10 εκατ. ευρώ,</p>
      <p>δ) Φόρος εισοδήματος πληρωτέος από εταιρείες (ΝΠ) κατά 22 εκατ. ευρώ,</p>
      <p>ε) Λοιποί τρέχοντες φόροι κατά 17 εκατ. ευρώ,</p>
      <p>στ) Λοιπά τρέχοντα έσοδα κατά 78 εκατ. ευρώ, εκ των οποίων : Επιστροφές δαπανών κατά 43 εκατ. ευρώ.</p>
      <p>Αντίθετα, μειωμένες έναντι του στόχου ήταν τον Οκτώβριο 2019 κυρίως οι εξής κατηγορίες εσόδων:</p>
      <p>α) ΦΠΑ στα πετρελαιοειδή και στα παράγωγα αυτών κατά 10 εκατ. ευρώ,</p>
      <p>β) ΦΠΑ λοιπών προϊόντων και υπηρεσιών κατά 26 εκατ. ευρώ,</p>
      <p>γ) Φόρος εισοδήματος πληρωτέος από Φυσικά Πρόσωπα (ΦΠ) κατά 30 εκατ. ευρώ,</p>
      <p>δ) Λοιποί φόροι εισοδήματος κατά 13 εκατ. ευρώ,</p>
      <p>ε) Μεταβιβάσεις κατά 14 εκατ. ευρώ,</p>
      <p>στ) Πωλήσεις αγαθών και υπηρεσιών κατά 19 εκατ. ευρώ.</p>
      <p>Τα έσοδα του ΠΔΕ ανήλθαν σε 12 εκατ. ευρώ, σύμφωνα με το στόχο. Οι επιστροφές εσόδων του Οκτωβρίου 2019 ανήλθαν σε 417 εκατ. ευρώ, σύμφωνα με το στόχο.</p>
      <p>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 ανήλθαν στα 42,462 δισ. ευρώ και παρουσιάζονται μειωμένες κατά 1,499 δισ. ευρώ έναντι του στόχου. Οι κυριότερες αιτίες της εμφανιζόμενης αρνητικής απόκλισης είναι:</p>
      <p>α) η υποεκτέλεση του ΠΔΕ κατά 811 εκατ. ευρώ,</p>
      <p>β) οι μικρότερες έναντι του στόχου, πληρωμές οπλικών συστημάτων κατά 245 εκατ. ευρώ, οι οποίες δεν επηρεάζουν άμεσα το δημοσιονομικό αποτέλεσμα, καθότι σύμφωνα με την μεθοδολογία ESA το έλλειμμα επηρεάζεται από τις φυσικές παραλαβές και</p>
      <p>γ) οι μειωμένες μεταβιβάσεις σε λοιπά νομικά πρόσωπα εντός και εκτός Γενικής Κυβέρνησης κατά 149 εκατ. ευρώ.</p>
      <p>Οι δαπάνες του κρατικού προϋπολογισμού για την περίοδο Ιανουαρίου - Οκτωβρίου 2019 παρουσιάζονται αυξημένες σε σχέση με την αντίστοιχη περίοδο του 2018 κατά 938 εκατ. ευρώ, κυρίως λόγω:</p>
      <p>α) των αυξημένων επιχορηγήσεων προς τους ΟΚΑ κατά 1,140 δισ. ευρώ, κυρίως για τη χορήγηση της 13ης σύνταξης και την καταβολή οικογενειακών επιδομάτων.</p>
      <p>β) των αυξημένων πληρωμών για τόκους κατά 598 εκατ. ευρώ και</p>
      <p>γ) των αυξημένων δαπανών ΠΔΕ κατά 500 εκατ. ευρώ.</p>
      <p>Με αντίρροπο χαρακτήρα (μειωμένη δαπάνη σε σχέση με πέρυσι) κινήθηκαν οι πληρωμές για καταπτώσεις εγγυήσεων, κατά 827 εκατ. ευρώ και οι αποδόσεις προς τους ΟΤΑ κατά 579 εκατ. ευρώ.</p>
      <p>Ειδικότερα, τον Οκτώβριο 2019 το σύνολο των δαπανών του κρατικού προϋπολογισμού ανήλθε στα 3,818 δισ. ευρώ μειωμένο κατά 521 εκατ. ευρώ σε σχέση με τον μηνιαίο στόχο, κυρίως λόγω:</p>
      <p>α) της υποεκτέλεσης του ΠΔΕ κατά 268 εκατ. ευρώ και</p>
      <p>β) των μειωμένων μεταβιβάσεων σε λοιπά νομικά πρόσωπα εντός και εκτός Γενικής Κυβέρνησης κατά 149 εκατ. ευρώ.</p>
      <p>Με πληροφορίες από ΑΠΕ-ΜΠΕ</p>
    </article>
  </body>
</html>