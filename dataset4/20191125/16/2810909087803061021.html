<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359622"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-11-25T16:20:00+00:00"/>
    <meta property="og:title" content="Сребреница: Представљена књига писама &quot;Преписке Кочићеве&quot;"/>
    <meta property="og:description" content="У Народној библиотеци Сребреница данас је промовисана књига &quot;Преписке Кочићеве&quot;, аутора преминулог београдског професора Јована /Н/ Ивановића."/>
  </head>
  <body>
    <article>
      <h1>Сребреница: Представљена књига писама "Преписке Кочићеве"</h1>
      <address>
        <time datetime="2019-11-25T16:20:00+00:00">25 Nov 2019, 16:20</time>
      </address>
      <p>
        <i>У Народној библиотеци Сребреница данас је промовисана књига "Преписке Кочићеве", аутора преминулог београдског професора Јована /Н/ Ивановића.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1520/152051.jpg"/>
        <figcaption>Промоција књиге "Преписке кочићеве"<br/>Фото: СРНА</figcaption>
      </figure>
      <p>О књизи су говорили директор Народне библиотеке Зворник Нега Стјепановић, рецензент Милорад Ђоковић и библиотекарка из Народне библиотеке "Димитрије Туцовић" Лазаревац Јасмина Иванковић.</p>
      <p>Стјепановићева је рекла да се 2016. године навршило стотину година од смрти истакнутог писца и народног трибуна Петра Кочића, великог борца за српски језик и слободу српског народа, али да то није достојно обиљежено и да Кочић заслужује много више пажње.</p>
      <p>- Због тога смо се ми одлучили да се на неки начин одужимо Кочићу и уз подршку Министарства просвјете и културе Републике Српске објавили смо књигу писама Петра Кочића коју је приредио, сада већ упокојени, београдски професор књижевности Јован /Н/ Ивановић - рекла је Стјепановићева.</p>
      <p>Она је истакла да су у овој књизи обједињена Кочићева писма супрузи, породици и пријатељима и да је ријеч о занимљивој грађи.</p>
      <p>Ђоковић је рекао да је Кочић имао двије велике љубави, а то су отаџбина и дјевојка, односно касније супруга Милица Милка.</p>
      <p>Он је навео да је он изучавао и писао о Кочићу, али да је Ивановић био највећи библиограф Петра Кочића.</p>
      <p>- Он је посједовао огромну грађу и објавио четири књиге о Кочићу и у посqедњој књизи "Преписке Кочићеве", осим раније објављиваних Кочићевих писама у разним издањима, све је објединио и објавио још 18 писама која раније нису објављивана, што представља посебну вриједност ове књиге јер први пут садржи обједињена Кочићева писма - додао је Ђоковић.</p>
      <p>Он је навео да је Кочић био изузетан приповједач о коме је и Иво Андрић писао и истицао његов допринос књижевности и борби за слободу, али и да је био велики борац за правду, слободу свог народа и српски језик.</p>
      <p>- Зато чуди што стотину година од његове смрти није достојно обиљежено, што је гријех установа културе Србије и Српске -  оцијенио је Ђоковић.</p>
      <p>Он је рекао да су у Србији то учиниле само библиотеке у Лазаревцу и Шапцу и да ту неправду донекле исправља Народна библиотека из Зворника објављивањем ове књиге с циљем децентрализовања културе на овом простору.</p>
      <p>Осим промоције књиге "Преписке Кочићеве", у сребреничкој библиотеци постављена је и мини-изложба од 10 паноа са фотографијама Кочићевих писама.</p>
      <p>Јасмина Иванковић из библиотеке из Лазаревца рекла је да је ова установа 2016. године обиљежила стогодишњицу Кочићеве смрти објављивањем књиге "Трагика Петра Кочића" Милорада Ђоковића, која говори о његовој борби и трагичном животу.</p>
      <p>- Радује ме да је објављена књига Кочићевих писама и очекујем наставак сарадње са зворничком библиотеком с циљем даљег истраживања дјела Петра Кочића и његовог значаја, али и на другим темама - закључила је Иванковићева.</p>
      <p>Данашњу промоцију партнерски су организовале сребреничка и зворничка библиотека с циљем промовисања издавачке дјелатности Матичне библиотеке Зворник и жеље да се децентрализује културна активност.</p>
      <p>Предвиђено је да ова књига буде представљена и у читаоцима у Братунцу, Милићима, Власеници и Шековићима.</p>
    </article>
  </body>
</html>