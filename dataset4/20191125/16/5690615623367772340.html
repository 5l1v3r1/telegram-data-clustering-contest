<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837733-orzhel-rozpoviv-pro-paket-zakonoproektiv-yakiy-stimulyuvatime-gazovidobutok-v-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:57:00+00:00"/>
    <meta property="og:title" content="Оржель розповів про пакет законопроектів, який стимулюватиме газовидобуток в Україні"/>
    <meta property="og:description" content="КИЇВ. 25 листопада. УНН. Міністр енергетики та навколишнього середовища України Олексій Оржель заявив про підготовку пакету законопроектів, що передбачає …"/>
  </head>
  <body>
    <article>
      <h1>Оржель розповів про пакет законопроектів, який стимулюватиме газовидобуток в Україні</h1>
      <address><time datetime="2019-11-25T16:57:00+00:00">25 Nov 2019, 16:57</time> by <a rel="author">Саша Картер</a></address>
      <p><b>КИЇВ. 25 листопада. УНН.</b> Міністр енергетики та навколишнього середовища України Олексій Оржель заявив про підготовку пакету законопроектів, що передбачає стимулювання газовидобутку в державі. Про це заявив на брифінгу щодо змін у сфері енергетики і екології, передає кореспондент <b>УНН</b>.</p>
      <p>“Вже на цьому (засіданні - ред.) Кабінету міністрів, я маю надію, або на найближчому, тому що Кабмін цього тижня буде більш соціально направлений, наступного тижня буде економічно направлений, буде підготовлено пакет законопроектів, який передбачає стимулювання газовидобутку”, — повідомив міністр, відповідаючи на питання про те, як уряд планує стимулювати розвиток газовидобувної промисловості.</p>
      <p>З його слів, згаданий пакет законопроектів, якій зараз на розгляді в уряді, — це оподаткування “сплячих” ліцензій.</p>
      <p>“Це ті ліцензії, які отримані не на базі аукціонів, не на конкурентному середовищі, і з яких ми не отримуємо видобуток. Якщо не видобуваєш, вибачай, нема добутку — сплачуй податки. Другим елементом, зокрема, там є ще більш стимулююче оподаткування. Рента також буде стабільна, якщо є нові свердловини", - сказав Оржель.</p>
      <p>Тобто цілий пакет, який передбачається для того, щоб стимулювати газовидобуток і взагалі видобуток ресурсів, від яких країна є імпортозалежною, в Україні, додав міністр.</p>
      <p>“Скажу більше, якщо ми будемо мати зменшену ціну від потенційної, можливо... може таке бути, що у нас будуть прямі поставки зі скидкою зі Сходу, ми будемо намагатись забирати цю скидку, видавати в ринок ціну дійсно ринкову, а цю знижку використовувати через бюджет, через інші інструменти або на покриття субсидій, або на інші соціально-важливі напрямки”, — зауважив Оржель.</p>
      <p>Раніше <b>УНН</b> повідомляв, Кабінет міністрів працює над тим, щоб <a href="https://www.unn.com.ua/uk/news/1836870-kabmin-planuye-vplinuti-na-tarifi-zhkg-za-dopomogoyu-nizhchoyi-tsini-na-energonosiyi">знизити вартість енергоносіїв</a> для унеможливлення підвищення тарифів на послуги житлово-комунального господарства в регіонах. </p>
    </article>
  </body>
</html>