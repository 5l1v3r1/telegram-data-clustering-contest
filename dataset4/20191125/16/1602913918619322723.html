<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/marcel-ciolacu-si-viorica-dancila-se-intalnesc-inaintea-cex-al-psd-de-marti-pentru-a-discuta-despre-soarta-conducerii-partidului-18615484"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-25T16:09:50+00:00"/>
    <meta property="og:title" content="Marcel Ciolacu şi Viorica Dăncilă se întâlnesc, înaintea CEx al PSD de marţi pentru a discuta despre soarta conducerii partidului"/>
    <meta property="og:description" content="Marcel Ciolacu are o întrevedere cu Viorica Dăncilă, la ora trasmiterii ştirii, pentru a discuta despre soarta conducerii PSD, au declarat surse din partid, pentru MEDIAFAX. Întâlnirea vine cu o zi înaintea CEx de marţi, anunţat de Dăncilă."/>
  </head>
  <body>
    <article>
      <h1>Marcel Ciolacu şi Viorica Dăncilă se întâlnesc, înaintea CEx al PSD de marţi pentru a discuta despre soarta conducerii partidului</h1>
      <address><time datetime="2019-11-25T16:09:50+00:00">25 Nov 2019, 16:09</time> by <a rel="author">Alexandru Costea, Mediafax</a></address>
      <p>Marcel Ciolacu are o întrevedere cu Viorica Dăncilă, la ora trasmiterii ştirii, pentru a discuta despre soarta conducerii PSD, au declarat surse din partid, pentru MEDIAFAX. Întâlnirea vine cu o zi înaintea CEx de marţi, anunţat de Dăncilă.</p>
      <p>Întâlnirea celor doi are loc în contextul în care preşedintele Camerei Deputaţilor a invitat mai mulţi lideri de filiale PSD din teritoriu la discuţii despre schimbările din partid şi deciziile care vor fi luate în şedinţa Comitetului Executiv al PSD de marţi seara.</p>
      <p>Marcel Ciolacu se întâlneşte luni seara cu un grup restrâns al liderilor din PSD care vor reformarea partidului şi schimbarea Vioricăi Dăncilă, au declarat surse politice pentru MEDIAFAX. Printre aceştia s-ar număra senatorul PSD Paul Stănescu, europarlamentarul Claudiu Manda şi liderul PSD Braşov Marius Dunca.</p>
      <p>Sursele politice susţineau că şi primarul general al Capitalei Gabriela Firea urma să participe la discuţii, însă ulterior au apărut informaţii potrivit cărora aceasta se află, la ora transmiterii ştirii, la sediul Primăriei şi nu ar merge la o astfel de întâlnire.</p>
      <p>Întrevederea liderilor din cadrul PSD ar putea avea loc la Parlament, potrivit surselor citate.</p>
      <p>În discuţiile nemulţumiţilor din PSD este propusă varianta să fie cerută demisia Vioricăi Dăncilă, la şedinţa Comitetului Executiv de marţi, iar Marcel Ciolacu să preia interimar şefia PSD, au mai spus sursele menţionate.</p>
      <p>Ciolacu a anunţat, după înfrângerea preşedintelui partidului, Viorica Dăncilă, la prezidenţiale, că social-democraţii au nevoie „de un nou început”.</p>
      <p>Comitetul Executiv al PSD se va reuni marţi, de la ora 18.30, a anunţat preşedintele partidului Viorica Dăncilă. Întâlnirea va avea loc la sediul PSD din Kiseleff, iar social-democraţii vor analiza rezultatul alegerilor prezidenţiale, dar şi nemulţumirile din cadrul formaţiunii. La şedinţă există şi posibilitatea convocării unui Congres pentru următoarea perioadă.</p>
      <p>Totodată, Viorica Dăncilă a declarat, duminică seara, că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
    </article>
  </body>
</html>