<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/BO/id/2111858"/>
    <meta property="og:site_name" content="www.bta.bg"/>
    <meta property="article:published_time" content="2019-11-25T16:43:00+00:00"/>
    <meta property="og:title" content="Община Велико Търново получи награди за социалните услуги в подкрепа на децата"/>
    <meta property="og:description" content="BOBSTH 16:44:31 25-11-2019 RM1640BO.005 Велико Търново - отличия - социални услуги Община Велико Търново получи награди за социалните услуги в подкрепа на децата Велико Търново, 25 ноември /Сашка Александрова, БТА/ Община Велико Търново получи награди за социалните услуги в подкрепа на децата, съобщиха от пресцентъра на Общината. Четири от отличията са от Държавната агенция за закрила на детето. Общината получи приз и от Национална асоциация за приемна грижа. Постиженията бяха представени от директора на общинската дирекция &quot;Социални дейности и здравеопазване&quot; Росица Димитрова и от управителите на отличените социални услуги и неправителствени организации. 91 социални услуги предлага Общината. 30 от тях се финансират със средства от държавния бюджет, а останалите са на общинска издръжка. Община Велико Търново е носител на приза &quot;Аз гарантирам щастливо детство&quot; на Държавната агенция за закрила на детето в няколко категории. Едното отличие е за Дневния център за деца и младежи с увреждания &quot;Дъга&quot; - в категория &quot;Устойчиво…"/>
  </head>
  <body>
    <article>
      <h1>Община Велико Търново получи награди за социалните услуги в подкрепа на децата</h1>
      <address>
        <time datetime="2019-11-25T16:43:00+00:00">25 Nov 2019, 16:43</time>
      </address>
      <p>BOBSTH 16:44:31 25-11-2019 <br/>RM1640BO.005<br/>Велико Търново - отличия - социални услуги<br/><br/>Община Велико Търново получи награди за социалните услуги в подкрепа на децата<br/><br/><br/>Велико Търново, 25 ноември /Сашка Александрова, БТА/<br/>Община Велико Търново получи награди за социалните услуги в подкрепа на децата, съобщиха от пресцентъра на Общината. Четири от отличията са от Държавната агенция за закрила на детето. Общината получи приз и от Национална асоциация за приемна грижа. Постиженията бяха представени от директора на общинската дирекция "Социални дейности и здравеопазване" Росица Димитрова и от управителите на отличените социални услуги и неправителствени организации.<br/>91 социални услуги предлага Общината. 30 от тях се финансират със средства от държавния бюджет, а останалите са на общинска издръжка. <br/>Община Велико Търново е носител на приза "Аз гарантирам щастливо детство" на Държавната агенция за закрила на детето в няколко категории. Едното отличие е за Дневния център за деца и младежи с увреждания "Дъга" - в категория "Устойчиво развитие", другото за трите центъра за настаняване от семеен тип за деца с и без увреждания - в раздел "Успешна промяна". Два от центровете са отличени в категория "Значимо партньорство" и за реализирани успешни дейности със Сдружение "ЗОВ-България". В клас "Значима иновация" призът е за Център за обществена подкрепа и е по повод създадения SOS Клуб на приемния родител, който е и първи в България.<br/>Община Велико Търново е носител и на приза "Посланик на доброто", също даван от Държавната агенция за закрила на детето. Наградата бе връчена на Албена Добрева, която е ръководител на Център за обществена подкрепа, а поводът е отбелязването на 30-годишнината от приемането на Конвенцията за ООН за правата на детето. С отличието "Спасители на детството" бе удостоена Десислава Георгиева - социален работник в областния екип по приемната грижа към Община В. Търново. Наградата е на Националната асоциация за приемна грижа. <br/><br/><br/><br/><br/><br/>/РУМ/</p>
    </article>
  </body>
</html>