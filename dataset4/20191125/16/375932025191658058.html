<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/jovore-itthon-is-kaphato-lesz-az-e10-es-biouzemanyag-1890006/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="Jövőre itthon is kapható lesz az E10-es bioüzemanyag"/>
    <meta property="og:description" content="A magasabb bioetanol-tartalomra való váltás több európai uniós országban megtörtént, és a tapasztalatok szerint nem okozott műszaki problémát."/>
  </head>
  <body>
    <article>
      <h1>Jövőre itthon is kapható lesz az E10-es bioüzemanyag</h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">MTI</a></address>
      <p>Nő a biológiai eredetű összetevők aránya az üzemanyagokban január 1-jétől, az intézkedéssel Magyarország csatlakozik környezetbarát E10-es üzemanyagot használó államokhoz – mondta Kaderják Péter, az Innovációs és Technológiai Minisztérium (ITM) energiaügyekért és klímapolitikáért felelős államtitkára hétfőn Budapesten sajtótájékoztatón.</p>
      <aside>Az államtitkár felidézte, hogy a benzinbe és a dízel üzemanyagba keverendő, megújuló energiaforrásnak minősülő, biológiai eredetű összetevők kötelező, legkisebb összevont mértéke 6,4 százalékról 8,2 százalékra nő. A 95-ös benzin bioetanol-aránya legalább 6,1 százalék lesz.</aside>
      <figure>
        <img src="https://www.vg.hu/wp-content/uploads/2019/11/000DV923847.jpg"/>
        <figcaption>Fotó: AFP</figcaption>
      </figure>
      <p>Grád Ottó, a Magyar Ásványolaj Szövetség főtitkára elmondta, hogy az átállás már decemberben elkezdődik. A töltőállomásokon kicserélik a matricákat, a 95-ös benzint E10-es matrica is jelzi az eddigi E5-ös helyett.</p>
      <p>A magasabb bioetanol-tartalomra való váltás több európai uniós országban megtörtént, és a tapasztalatok szerint nem okozott műszaki problémát – hangsúlyozta a főtitkár, hozzátéve, hogy esetleg régi típusú gépkocsiknál lehet szükség a járműre vonatkozó előírások ellenőrzésére.</p>
    </article>
  </body>
</html>