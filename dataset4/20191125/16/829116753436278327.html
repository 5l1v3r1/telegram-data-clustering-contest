<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191125-novak-katalin-a-kormanyzat-tovabbra-is-szamit-a-nepesedesi-kerekasztal-javaslataira.html"/>
    <meta property="og:site_name" content="Origo"/>
    <meta property="article:published_time" content="2019-11-25T16:15:00+00:00"/>
    <meta property="og:title" content="Novák Katalin: A kormány célja a fiatalok által vágyott gyerekek megszületésének támogatása"/>
    <meta property="og:description" content="A kormányzat továbbra is számít a 10 éves Népesedési Kerekasztal javaslataira."/>
  </head>
  <body>
    <article>
      <h1>Novák Katalin: A kormány célja a fiatalok által vágyott gyerekek megszületésének támogatása</h1>
      <address><time datetime="2019-11-25T16:15:00+00:00">25 Nov 2019, 16:15</time> by <a rel="author">MTI</a></address>
      <p>
        <b>A kormányzat továbbra is várja a Népesedési Kerekasztal javaslatait, ahogy 2010 óta, mert a cél változatlan: a demográfiai helyzet javítása, a fiatalok gyermekvállalásának támogatása - mondta az Emmi család- és ifjúságügyért felelős államtitkára a civil szervezet megalakulásának 10. évfordulóján, hétfőn.</b>
      </p>
      <p>Novák Katalin a Népesedési Kerekasztal alapítójától elnevezett Kopp Mária Intézetben tartott konferencián azt mondta, e szervezet volt az első, amelyik a népesedés ügyéről, mint sorskérdésről beszélt, és párbeszédet, cselekvést, és egy nemzeti minimum elfogadását sürgette.</p>
      <figure>
        <img src="https://cdn.nwmgroups.hu/s/img/i/1911/20191125soltesz-miklos-novak-katalin.jpg?w=644&amp;h=431"/>
        <figcaption>Novák Katalin család- és ifjúságügyért felelős államtitkár beszédet mond a Népesedési Kerekasztal megalakulásának 10. évfordulóján tartott ünnepségen a Kopp Mária Intézetben 2019. november 25-én. Mellette Székely András, a kerekasztal kutatási vezetője és Soltész Miklós egyházi és nemzetiségi kapcsolatokért felelős államtitkár<cite>Forrás: MTI/Soós Lajos</cite></figcaption>
      </figure>
      <p>Szerinte Kopp Mária orvos és férje, Skrabski Árpád szociológus, demográfus kutatásai, javaslatai és gondolatai ma is megkerülhetetlenek demográfiai kérdésekben.</p>
      <blockquote>Ugyanaz a cél, amit ők megfogalmaztak: a fiatalok által vágyott gyerekek megszületésének a segítése, támogatása</blockquote>
      <p>– mondta Novák Katalin, aki szerint a magyar fiatalok ma is ugyanúgy gyerekeket szeretnének és házasságban kívánnak élni.</p>
      <blockquote>A kormány feladata ezért az, hogy az előttük álló akadályokat elmozdítsák</blockquote>
      <p>– mondta.</p>
      <p>Fűrész Tünde, az intézet elnöke azt mondta, Kopp Mária gondolkodása, szemlélete ma is meghatározza a működésüket.</p>
    </article>
  </body>
</html>