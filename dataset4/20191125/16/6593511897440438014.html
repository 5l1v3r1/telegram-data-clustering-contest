<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908931"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:41:00+00:00"/>
    <meta property="og:title" content="Кремъл: Текат подготовки за посещение на Путин в Турция през януари"/>
    <meta property="og:description" content="Подготовките за предстоящото посещение на руския президент Владимир Путин в Турция през януари 2020 г. са вече в ход, съобщи днес говорителят на Кремъл Дмитрий Песков, цитиран от Анадолската агенция."/>
  </head>
  <body>
    <article>
      <h1>Кремъл: Текат подготовки за посещение на Путин в Турция през януари</h1>
      <address><time datetime="2019-11-25T16:41:00+00:00">25 Nov 2019, 16:41</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Подготовките за предстоящото посещение на руския президент Владимир Путин в Турция през януари 2020 г. са вече в ход, съобщи днес говорителят на Кремъл Дмитрий Песков, цитиран от Анадолската агенция.</p>
      <p>Запитан дали Путин ще участва в церемонията по пускането в експлоатация на газопровода "Турски поток" в Турция, Песков отговори утвърдително, посочвайки, че визитата е била планирана по време на един от последните разговори между Путин и турския му колега Реджеп Тайип Ердоган.</p>
      <p>"През януари 2020 г., когато сухопътният участък на "Турски поток" в Турция бъде готов, президентът Путин ще посети Турция и в момента са в ход подготовките за визитата", каза Песков пред репортери в Москва.</p>
      <p>"Турски поток" е с общ капацитет 31,5 милиарда куб.м., от които по първата линия ще бъдат пренасяни 15,75 милиарда куб.м. руски газ за турските потребители. Втората линия ще пренася същия обем газ към Европа през Турция.</p>
    </article>
  </body>
</html>