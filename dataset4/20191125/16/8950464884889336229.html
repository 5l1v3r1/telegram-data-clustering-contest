<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/smartfony-iphone-by-mohli-byt-od-buduceho-roka-v-rusku-zakazane/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T16:06:46+00:00"/>
    <meta property="og:title" content="Smartfóny iPhone by mohli byť od budúceho roka v Rusku zakázané"/>
    <meta property="og:description" content="Poslanci dolnej komory ruského parlamentu schválili nový zákon, podľa ktorého musí byť vo vybraných elektronických zariadeniach nainštalovaný ruský softvér."/>
  </head>
  <body>
    <article>
      <h1>Smartfóny iPhone by mohli byť od budúceho roka v Rusku zakázané</h1>
      <h2>Ruský softvér ako povinnosť.</h2>
      <address><time datetime="2019-11-25T16:06:46+00:00">25 Nov 2019, 16:06</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Poslanci dolnej komory ruského parlamentu schválili minulý týždeň nový zákon, podľa ktorého musí byť vo vybraných elektronických zariadeniach nainštalovaný ruský softvér. <a href="https://www.bbc.com/news/world-europe-50507849">Informuje o tom spravodajstvo BBC</a>.</b>
      </p>
      <p>Zákon sa podľa všetkého týka smartfónov, počítačov, inteligentných televízorov a ďalších obdobných zariadení, ktoré sa predávajú na ruskom trhu. Do platnosti zákon vstúpi v budúcom roku v júli.</p>
      <p>Teoreticky, ak by požiadavke zákona nebolo vyhovené, Rusko by mohlo zakázať predaj vybraných zariadení na svojom trhu. Navrhovatelia chcú pomocou nového zákona podporiť domáce ruské technológie a uľahčiť miestnym zákazníkom používanie zakúpených produktov.</p>
      <p>Jeden zo spoluautorov zákona uviedol, že komplexné elektronické zariadenia majú vopred nainštalované jednotlivé aplikácie, ktoré sú v prevažnej miere „západné“. Podľa neho to vytvára dojem, že neexistujú žiadne domáce aplikácie, ktoré by slúžili ako vhodná alternatíva.</p>
      <figure>
        <img src="https://www.techbyte.sk/wp-content/uploads/2019/11/yandex.jpg"/>
        <figcaption>Vyhľadávač Yandex- jedna z popredných digitálnych služieb v Rusku. Foto: <a href="https://www.searchenginejournal.com/yandex-seo-interview-yandex-search-team/315787/#close">searchenginejournal.com</a></figcaption>
      </figure>
      <p>Tvorcovia legislatívy nechcú, aby boli v zariadeniach len ruské aplikácie, resp. softvér. Ide im o to, aby doplnili bežnú ponuku vopred nainštalovaných aplikácií, z ktorej by si užívateľ následne mohol vybrať. Asi nie je prekvapením, že nový zákon kritizujú výrobcovia a distribútori elektroniky, ktorí pôsobia na ruskom trhu. Existujú aj obavy zo špehovania zákazníkov.</p>
      <p>Rusko nakoniec možno ani nebude musieť priamo zakazovať predaj vybraných produktov. Ak výrobcovia nebudú ochotní požiadavky splniť, jednoducho opustia trh z vlastnej iniciatívy. Ponúka sa hlavne spoločnosť Apple, ktorej zariadenia využívajú uzavretý operačný systém.</p>
      <p>Ťažko si predstaviť scenár, že Apple do svojich smartfónov iPhone nainštaluje ruské aplikácie, ktoré by boli určené zákonom. Počkať si však musíme na kroky jednotlivých výrobcov. Ruská vláda má ešte zverejniť zoznam, ktorý bude presne menovať konkrétne zariadenia a softvér, ktoré spadajú do znenia nového zákona.</p>
      <p>Len nedávno v Rusku sprísnili zákon na kontrolu internetu, na základe ktorého môžu orgány odpojiť ruský internet od toho globálneho, poprípade môžu vypnúť konkrétne internetové spojenia priamo v krajine.</p>
      <related>
        <a href="https://www.techbyte.sk/2017/10/apple-watch-je-po-novej-aktualizacii-ako-vylepseny-ipod/"/>
      </related>
      <p>Rusko zákon obhajuje kybernetickou bezpečnosťou, aktivisti zase hovoria o obmedzeniach slobody prejavu a zásahov do súkromia internetových užívateľov. <a href="https://edition.cnn.com/2019/11/01/tech/russia-internet-law/index.html">Autori zo spravodajstva CNN</a> zákon prirovnali k „digitálnej <a href="https://sk.wikipedia.org/wiki/%C5%BDelezn%C3%A1_opona">železnej opone“</a>.</p>
    </article>
  </body>
</html>