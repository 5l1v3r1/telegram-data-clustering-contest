<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/ak-partiden-kumpas-iddialarina-cevap-1394617"/>
    <meta property="og:site_name" content="Karar.com"/>
    <meta property="article:published_time" content="2019-11-25T16:02:00+00:00"/>
    <meta property="og:title" content="AK Parti'den kumpas iddialarına cevap: CHP kendi kendini imha eden parti"/>
    <meta property="og:description" content="CHP ile Muharrem İnce'nin kumpas iddialarının ardından AK Parti'den de bir açıklama geldi. AK Parti Sözcüsü Çelik"/>
  </head>
  <body>
    <article>
      <h1>AK Parti'den kumpas iddialarına cevap: CHP kendi kendini imha eden parti</h1>
      <address>
        <time datetime="2019-11-25T16:02:00+00:00">25 Nov 2019, 16:02</time>
      </address>
      <p>
        <b>CHP ile Muharrem İnce'nin kumpas iddialarının ardından AK Parti'den de bir açıklama geldi. AK Parti Sözcüsü Çelik "CHP yönetimi kadar ideal bir rakip olamaz. Sakillik içinde, siyasi senaryo içinde ahlak sınavından her gün daha fazla kalarak dibe batan bir grup" dedi. CHP'nin 'Saray kumpası' sözlerine de cevap veren Çelik "Cumhurbaşkanımızdan özür dilemeleri gerekiyor ve bunun güçlü bir özür olması gerekiyor. Biz burada Cumhurbaşkanlığı makamına atılan iftiraya cevap veriyoruz" ifadelerini kullandı.</b>
      </p>
      <p>AK Parti Sözcüsü Ömer Çelik "CHP yönetimi kadar ideal bir rakip olamaz. Sakillik içinde, siyasi senaryo içinde ahlak sınavından her gün daha fazla kalarak dibe batan bir grup" dedi. CHP'nin 'Saray kumpası' sözlerine de cevap veren Çelik "Cumhurbaşkanımızdan özür dilemeleri gerekiyor ve bunun güçlü bir özür olması gerekiyor. Biz burada Cumhurbaşkanlığı makamına atılan iftiraya cevap veriyoruz" ifadelerini kullandı.</p>
      <p>
        <b>Çelik'in açıklamalarından satır başları şöyle:</b>
      </p>
      <p>"Türk siyaseti için sivil siyasetin seviyesi için ciddi bir tehditle karşı karşıyayız. Şimdi bu yalan haber üzerinden yapılan yalan siyaset ise hız kesmeden devam ediyor. Bu haberle birlikte hedef alınan bir CHP'li siyasetçi vardı.</p>
      <p>O siyasetçi de doğrudan kendisini hedef alan yalan haber ve yalan siyaset zincirinin doğrudan doğruya CHP Genel Merkezi tarafından üretildiğini, oradaki bir grup tarafından üretildiğini söylüyor. Şimdi tabii bunun hiçbir yerinde ne bir Cumhurbaşkanlığı makamı ne sayın Cumhurbaşkanımız ne de AK Parti yok ama rakiplerini yok etmek üzere ürkütücü bir senaryo, tehlikeli bir senaryo üretenlerin Cumhurbaşkanımızın makamını ve ismini işin içine karıştırarak bir hedefe ulaşmaya çalıştıkları görülüyor. Cumhurbaşkanımız en güçlü şekilde 'Gerekirse cumhurbaşkanlığından istifa ederim. Sen iddialarında haklıysan genel başkanlıktan istifa edecek misin?' diyerek kendi sözünün doğruluğunu, kendi sözünün ahlaki doğruluğunun arkasında duracak en güçlü ifadeyi kurdu.</p>
      <p>
        <b>"KİRLİ BİR SENARYO İLE KARŞI KARŞIYAYIZ"</b>
      </p>
      <p>Bunda bile Cumhurbaşkanlığını ileri sürüyorlar. 'Cumhurbaşkanlığı makamı bu şekilde ileri sürülecek bir makam mıdır?' diyorlar. Evet zaten siyasi ahlak sözünün doğruluğuna güvenmek bu demektir. Biz her türlü şeyden, sözümüzün doğruluğunu ispat etmek için, sahip olduğumuz her makamdan vazgeçebilirsiniz ama 'siz müddeisiniz. İspat mükellefiyetine sahipsiniz, siz bunu yapabiliyor musunuz?' demektir bu. Bundan ısrarlı bir şekilde kaçmaya devam ediyorlar. Cumhurbaşkanlığını işin içine katma, şöyle bir kampanya ile devam ediyor. Sürekli olarak bu bir komplo sanki Cumhurbaşkanlığı ve AK Parti tarafından kurulmuştur gibisinden tamamen adrese teslim, parti içi rekabette rakiplerini yok etmeye dönük kirli bir senaryo ile karşı karşıyayız.</p>
      <p>Eğer sadece biz iktidar olmayı hedefleyen bir siyasi hareket olsak, sivil siyasetin onurunu düşünmesek sadece iktidarımızı korumak için rakiplerimizin ne halde olduğu bizi ilgilendirmez diye düşünsek, sadece iktidar olma kaygısıyla hareket etsek bunlar kendi kendilerini imha eden bir grup. Kendi kendilerine kamuoyu önünde küçük düşüren bir grup. Kendi partili arkadaşlarına karşı komplo kuran bir grup. Dolayısıyla bu bizi ne ilgilendirir? Böyle bir rakip var ve bu rakip sürekli olarak kendi kendisini imha ediyor. Kendi partilerini itibarsızlaştırma gibisinden bir siyasi suikasta, siyasi sabotaja sürekli olarak imza atıyorlar. CHP'nin ne iç işi, ne de dış işi, CHP'nin herhangi bir işi bizi ilgilendirmiyor.</p>
      <p>
        <b>"YALAN SİYASET ZİNCİRİNİ İZLİYORUZ"</b>
      </p>
      <p>Biz burada Cumhurbaşkanlığı makamına atılan iftiraya cevap veriyoruz. Ayrıca her geçen gün yeni aşamaya geçen bu konu, bu yalan siyasetinin, yalan haberden kaynaklanan yalan siyaset zincirinin nereye varacağını izliyoruz. Sayın Baykal, zamanında, Baykal'a dönük olarak gündeme geldi. Şimdi başka rakiplere dönük olarak gündeme geliyor, o aşama içerisinde çeşitli şekilde gündeme geldi. Bu arada, Cumhurbaşkanlığı makamını karıştırmak son derece tehlikeli ve son derece yanlış bir şeydir. Bizim verdiğimiz cevap bundan ibarettir.</p>
      <p>Bir gazeteci diğerini adres gösterdi, o da bir CHP'liyi ve o CHP'linin bunu CHP Genel Başkanından onaylı olarak yaptığını söyledi. Zincir bundan ibaret. CHP Genel Başkanı bir televizyon programında işin içine girdi, bir şekilde bu yalan haber, yalan siyaset zincirini bir şekilde sahiplendi. Gelinen bu noktada aslında meselenin tamamen CHP'nin içişleri ile ilgili olarak CHP içerisinde üretilmiş bir kumpas olduğu ortaya çıktı. CHP'ye dönük bir kumpas üretilmemiş, CHP'ye dışarıdan bir kumpas üretilmemiş, CHP'nin içinden bir kumpas üretilmiş. Habere imza atanlar bunu söylüyor.</p>
      <p>
        <b>"BU İFADEYİ KULLANAN KOMPLONUN İÇİNDEDİR"</b>
      </p>
      <p>Bu yalan siyasetin muhatabı olan iç rekabetteki rakip olarak gördükleri siyasetçi bunu söylüyor. Ama gelinen noktada hala özür dilemek yerine ısrar ediyorlarsa ve etmeye de devam ediyorlar. Herkes şunu görmüştür, 'Saray bize komplo kurdu' diyerek çirkin bir şekilde Cumhurbaşkanlığı Külliyesi'ne dönük olarak, bu ifadeyi kullanan kim varsa bilin ki bu komplonun içindedir, adres belli olmuştur. Çünkü sürekli olarak iddialara cevap vermek, yalan haber, yalan siyaset zincirine cevap vermek, bu zincirin nereden kaynaklandığını, nerede kurgulandığını kimden akıl aldığını ortaya koymak yerine sürekli olarak topu taca atma şeklinde bir gündem peşindeler.</p>
      <p>Cumhurbaşkanımızdan özür dilemeleri gerekiyor ve bunun güçlü bir özür olması gerekiyor. Parti içinde itibarsızlaştırmaya çalıştıkları kim varsa, kimleri hedefliyorlarsa tabi ki onlardan özür dilemeleri gerekiyor. Bu zaten, orada bir iç hesaplaşma mı olur, iç helalleşme mi olur o da bizi zerre kadar ilgilendirmiyor. Biz bu olayın hiçbir tarafında değiliz, CHP'nin iç gündeminin hiçbir tarafında değiliz.</p>
      <p>
        <b>"CEVAP VERMESİ GEREKEN CHP GENEL MERKEZİ'DİR"</b>
      </p>
      <p>Tabii yine üzüntü verici durum şudur, bütün vatandaşlarımız tabii ki çeşitli partilere oy verebilirler, partilerden beklentileri nedir? Siyasetin seviyesinin yükseltilmesi, siyasetin toplumsal maliyeti azaltması, siyaset kendi kendine bir maliyet üretmemeli, bir maliyet haline gelmemelidir. Siyaset, topluma götürülecek hizmetlerde toplumunun taleplerinin temsil edilmesinde maliyeti azaltan bir unsur olmalıdır. Ama şimdiki CHP yönetimi, bu yanlış yönetim ve komplo, kumpas siyasetiyle bir maliyet haline getirmiştir. Dolayısıyla CHP'ye gönül veren, değer veren değerli vatandaşlarımız da bundan büyük bir üzüntü duymaktadır. Nihayetinde partilerinin yönetiminin işin içine karışmasıyla ortaya çıkan bu tablonun CHP'yi bu şekilde gündeme getirmesi onlar için de üzüntü vericidir. Dolayısıyla bu meselede biz yokuz, Cumhurbaşkanı'mız yok, AK Parti yok. Cevap vermesi gereken ve konuşması gereken CHP Genel Merkezi'dir. Sürekli olarak hala 'Dışarıdan bir komplo üretildi' diye söylüyorlar. Bahsedilen sahte plakalar kadar sahte ve çirkin bir senaryo bu ve Türk siyasi hayatında 'İbretlik nedir' kelimesinin karşılığını oluşturacak bir siyasi komployla karşı karşıyayız.</p>
      <related>
        <a href="https://www.karar.com/guncel-haberler/chpden-incenin-aciklamalarina-tepki-1394561"/>
      </related>
      <related>
        <a href="https://www.karar.com/guncel-haberler/chpli-ozkoctan-inceye-yanit-iddian-yalan-ispatlamazsan-namertsin-1394202"/>
      </related>
      <related>
        <a href="https://www.karar.com/guncel-haberler/inceden-chpye-bir-cagri-daha-o-iftiraciyi-bulup-cezalandirin-1394056"/>
      </related>
    </article>
  </body>
</html>