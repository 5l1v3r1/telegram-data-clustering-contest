<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/gasilci-iz-krskega-zgoraj-brez-za-dober-namen-foto-253148"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="Gasilci iz Krškega zgoraj brez za dober namen (FOTO) "/>
    <meta property="og:description" content="Ni lepšega darila za novo leto kot ličen koledar, še posebno če so na njem znani, domači ljudje. Če pa so to mladi, do pasu razgaljeni gasilci, ki so se ovekovečili za koledar iz humanitarnih n..."/>
  </head>
  <body>
    <article>
      <h1>Gasilci iz Krškega zgoraj brez za dober namen (FOTO) </h1>
      <h2>Poklicna gasilska enota Krško izdala koledar za leto 2020. Izkupiček od prodaje namenjen društvu Sožitje Krško.</h2>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author">Nada Černič Cvetanovski</a></address>
      <slideshow>
        <figure>
          <img src="https://www.slovenskenovice.si/images/slike/2019/11/24/1730631.jpg"/>
          <figcaption>arhiv PGE KrškoDruga izmena PGE Krško FOTOGRAFIJE: arhiv PGE Krško</figcaption>
        </figure>
        <figure>
          <img src="https://www.slovenskenovice.si/images/slike/2019/11/24/1730628.jpg"/>
          <figcaption>arhiv PGE KrškoS snemanja za koledar.</figcaption>
        </figure>
      </slideshow>
      <p>Ni lepšega darila za novo leto kot ličen koledar, še posebno če so na njem znani, domači ljudje. Če pa so to mladi, do pasu razgaljeni gasilci, ki so se ovekovečili za koledar iz humanitarnih nagibov, je to razlog več, da ga kupite zase ali ga podarite bližnjim.</p>
      <blockquote>500 koledarjev so izdali.</blockquote>
      <p>Člani Poklicne gasilske enote (PGE) Krško so že pred dvema letoma v prostem času izdelali 12-listni koledar, na katerem so se postavni fantje razgalili in predstavili delo, ki ga opravljajo v sklopu PGE Krško. To so preventivne in operativne naloge varstva pred požari, naloge zaščite in reševanja ljudi, živali in premoženja ob požarih in drugih naravnih nesrečah na območju občine Krško. Poklicna gasilska enota Krško je tudi enota širšega pomena in opravlja naloge zaščite in reševanja ob nesrečah z nevarnimi snovmi, industrijskih nesrečah, naloge tehničnega reševanja ob nesrečah v cestnem prometu in ob nesrečah na stoječih in tekočih vodah, ki so javno dobro in ki jih upravlja država. Zavod opravlja to dejavnost tudi na območju občin Brežice in Kostanjevica na Krki.</p>
      <blockquote>Predstavijo naloge svoje gasilske enote in hkrati zberejo denar za izbrani humanitarni namen.</blockquote>
      <p>Pred dvema letoma so izkupiček od prodanih koledarjev, prodali so jih 700, nameravali nameniti določeni osebi za nakup invalidskega vozička, nato pa so se odločili za nakup prilagojene potapljaške opreme za invalidne otroke iz Društva Sonček Posavje, ki šteje okrog 100 članov.<br/><br/>Lani so imeli premor, letos pa so se znova lotili akcije in na različnih lokacijah v okolici spet posneli koledar z 12 mladci zgoraj brez pri opravljanju nalog, ki spadajo v delokrog PGE Krško. Letos so izdali 500 koledarjev. Kot se je pohvalil<b> Aleš Stopar</b>, vodja operative, so polovico koledarjev, ki stanejo po 10 evrov, že prodali, še vedno pa jih lahko naročite na sedežu PGE Krško ali prek spleta. Letos bodo z zbranim denarjem osrečili društvo Sožitje Krško, v katerega so vključene osebe z motnjami v duševnem razvoju. Včlanjenih je 91 uporabnikov, skupaj s starši in skrbniki pa jih je več kot 250. </p>
      <figure>
        <img src="https://www.slovenskenovice.si/images/slike/2019/11/24/1730628.jpg"/>
        <figcaption>S snemanja za koledar.<cite>arhiv PGE Krško</cite></figcaption>
      </figure>
    </article>
  </body>
</html>