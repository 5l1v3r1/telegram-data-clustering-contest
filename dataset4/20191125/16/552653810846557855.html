<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058383_hirtelen-erdekelni-kezdte-a-kormanyt-hogy-ketszazezren-konzultalnak-vele-klimaugyekben"/>
    <meta property="og:site_name" content="Népszava"/>
    <meta property="article:published_time" content="2019-11-25T16:53:00+00:00"/>
    <meta property="og:title" content="Hirtelen érdekelni kezdte a kormányt, hogy kétszázezren konzultálnak vele klímaügyekben"/>
    <meta property="og:description" content="Bár a kormányszóvivő szerint az emberek véleménye nem számít, az innovációs minisztérium hivatalosan örül a rengeteg válasznak. Igaz, nem sokat tettek a konzultáció sikeréért."/>
  </head>
  <body>
    <article>
      <h1>Hirtelen érdekelni kezdte a kormányt, hogy kétszázezren konzultálnak vele klímaügyekben</h1>
      <address><time datetime="2019-11-25T16:53:00+00:00">25 Nov 2019, 16:53</time> by <a rel="author" href="https://nepszava.hu/szerzo/koncz-tamas/" target="_blank">Koncz Tamás</a></address>
      <p>
        <b>Bár a kormányszóvivő szerint az emberek véleménye nem számít, az innovációs minisztérium hivatalosan örül a rengeteg válasznak. Igaz, nem sokat tettek a konzultáció sikeréért.</b>
      </p>
      <p>„Örülünk annak, hogy a kérdőívet ennyien, több mint 200 ezren töltötték ki. Mindenkinek a véleménye számít,  a beérkezett válaszokat a minisztérium kiértékeli, annak eredményeit nyilvánosságra fogjuk hozni. Ezt követően tárgyal majd a kérdésről a kormány.  Magyarország kormánya – ahogyan eddig is - a magyar emberek véleményének figyelembevételével fogja meghozni döntését.” - ezt a közleményt küldte el hétfőn a Palkovics László vezette Innovációs és Technológiai Minisztérium (ITM) a távirati iroda Országos Sajtószolgálatának.</p>
      <p>Bár az üzenetben az ITM továbbra is hangsúlyozza, hogy brüsszeli utasítást teljesítenek a klímaváltozás ügyében indított társadalmi egyeztetéssel – ergo, jókedvükben nem foglalkoznának a témával –a tárca így is finoman fogalmaz Hollik Istvánhoz képest, akiaz InfoRádióban <a href="https://infostart.hu/belfold/2019/11/25/a-kormany-165-orat-adott-a-klimakonzultaciora">kerek-perec kijelentette:</a></p>
      <blockquote>a felmérésnek nem célja, hogy a kormány általa megismerje az emberek véleményét.</blockquote>
      <p>Hogy a Brüsszel által tukmált konzultáció mennyire kínos lehetett az Orbán-kabinetnek, azt jelzi, hogy eleve <a href="https://nepszava.hu/3058046_tudja-hogy-a-kormany-eppen-onnel-konzultal-a-klimavaltozasrol">suttyomban jelentették meg a kérdőívet</a>: az ITM klímapolitikai államtitkárságának hírei között (és egy kapcsolódó Facebook oldalon) közölték a dokumentumot, és mindössze egy hetet adtak kitöltésére.</p>
      <p>Azt, hogy végül mégis közismert lett a Másfél fok nevű tematikus Facebook-oldalra befutó olvasói hozzászólásnak köszönhető, a kérdőívet ezután találta meg és népszerűsítette az országos sajtó.</p>
    </article>
  </body>
</html>