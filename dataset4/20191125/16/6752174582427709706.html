<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kiutasitottak-a-magyar-rendorokre-tamado-szir-ferfit/"/>
    <meta property="og:site_name" content="lokál"/>
    <meta property="article:published_time" content="2019-11-25T16:46:50+00:00"/>
    <meta property="og:title" content="Kiutasították a magyar rendőrökre támadó szír férfit"/>
    <meta property="og:description" content="Kiutasították azt a szír férfit, aki idegenrendészeti őrizetének hatálya alatt rendőrökre támadt - tájékoztatta Keresztes Imre főügyész hétfőn az MTI-t."/>
  </head>
  <body>
    <article>
      <h1>Kiutasították a magyar rendőrökre támadó szír férfit</h1>
      <address><time datetime="2019-11-25T16:46:50+00:00">25 Nov 2019, 16:46</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/6711234961_acc07b9688_b-1280x746.jpg"/>
      </figure>
      <p>
        <b>Kiutasították azt a szír férfit, aki idegenrendészeti őrizetének hatálya alatt rendőrökre támadt – tájékoztatta Keresztes Imre főügyész hétfőn az MTI-t.</b>
      </p>
      <p>A Központi Nyomozó Főügyészség közleménye szerint a szír férfi bűncselekményét röviddel a korábbi jogerős elítélése után, november 12-én követte el. A szír férfit a Budapesti XVIII. és XIX. Kerületi Bíróság garázdaság vétsége és könnyű testi sértés vétsége miatt ugyanis október 29-én jogerősen 4 év kiutasításra ítélte.</p>
      <p>A szír férfi e kiutasítás hatósági kísérettel történő végrehajtásának biztosításáért, a kiutazás feltételeinek megteremtéséig, idegenrendészeti őrizetesként tartózkodott a Szabolcs-Szatmár-Bereg Megyei Rendőr-főkapitányság Rendészeti Igazgatóságának őrzött szálláshelyén. A férfi a házirend szabályait megszegte, és a vele szemben intézkedő rendőrt a kezében lévő pingpongütővel többször meg akarta ütni, majd a megtámadott rendőr segítségére siető másik rendőrre támadt, és ököllel két alkalommal felé ütött. A rendőrök a támadás elől mindkét alkalommal sikeresen kitértek.</p>
      <p>A Debreceni Regionális Nyomozó Ügyészség hétfőn az új büntetőeljárásról szóló törvény eljárást gyorsító szabályait alkalmazva a Nyírbátori Járásbíróság elé állította a férfit.</p>
      <p>A szír férfit az elsőfokú bíróság hivatalos személy elleni erőszak bűntette miatt 1 év 8 hónap börtönbüntetésre ítélte, amelynek végrehajtását 3 év próbaidőre felfüggesztette. Emellett az elsőfokú bíróság a szír férfit 6 évre kiutasította Magyarország területéről. Tekintettel arra, hogy az ítélettel szemben senki nem jelentett be fellebbezést, az ítélet jogerőre emelkedett – olvasható a közleményben.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-soros-angela-merkeltol-varta-a-segitseget/">Soros György Angela Merkeltől várta a segítséget</a>
        </li>
        <li>
          <a href="https://www.lokal.hu/2019-11-tobb-mint-tizezer-migrans-van-bosznia-hercegovinaban/">Több mint tízezer migráns van Bosznia-Hercegovinában</a>
        </li>
        <li>
          <a href="https://www.lokal.hu/2019-11-illegalis-bevandorlas-a-kormanynak-folytatnia-kell-a-kuzdelmet/">Illegális bevándorlás: A kormánynak folytatnia kell a küzdelmet </a>
        </li>
        <li>
          <a href="https://www.lokal.hu/2019-11-magyarorszag-a-bevandorlas-kerdeseben-nem-fog-engedni/">Magyarország a bevándorlás kérdésében nem fog engedni!</a>
        </li>
        <li>
          <a href="https://www.lokal.hu/2019-11-embercsempesz-bandara-csaptak-le-olaszorszagban/">Embercsempész bandára csaptak le Olaszországban</a>
        </li>
      </ul>
    </article>
  </body>
</html>