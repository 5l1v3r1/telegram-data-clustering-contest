<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277915/opnieuw-kopstukken-opgepakt-bij-operatie-alfa-en-zware-vuurwapens-aangetroffen.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-25T16:52:31+00:00"/>
    <meta property="og:title" content="Opnieuw kopstukken opgepakt bij Operatie Alfa en zware vuurwapens aangetroffen"/>
    <meta property="og:description" content="De politie heeft maandag opnieuw een grote actie gehouden tijdens Operatie Alfa. 'Maandagmiddag werden vier mannen van 57, 24, 55 en 44 jaar oud opgepakt door meerdere arrestatieteams. De vier worden onder meer verdacht van lidmaatschap van een criminele organisatie. Op vijf locaties in Oost-Brabant en België vinden op dit moment doorzoekingen plaats', aldus de politie."/>
  </head>
  <body>
    <article>
      <h1>Opnieuw kopstukken opgepakt bij Operatie Alfa en zware vuurwapens aangetroffen</h1>
      <address>
        <time datetime="2019-11-25T16:52:31+00:00">25 Nov 2019, 16:52</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/vuurwapens-automatisch-mitrailleur.jpg?itok=BK9ZeH22"/>
        <figcaption>Foto: Politie Oost-Brabant</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/vuurwapens-automatisch-mitrailleur.jpg?itok=BK9ZeH22"/>
        <figcaption>Foto: Politie Oost-Brabant</figcaption>
      </figure>
      <p><b>Oss - </b>De politie heeft maandag opnieuw een grote actie gehouden tijdens Operatie Alfa. 'Maandagmiddag werden vier mannen van 57, 24, 55 en 44 jaar oud opgepakt door meerdere arrestatieteams. De vier worden onder meer verdacht van lidmaatschap van een criminele organisatie. Op vijf locaties in Oost-Brabant en België vinden op dit moment doorzoekingen plaats', aldus de politie.</p>
      <p><b>Oss - </b>De politie heeft maandag opnieuw een grote actie gehouden tijdens Operatie Alfa. 'Maandagmiddag werden vier mannen van 57, 24, 55 en 44 jaar oud opgepakt door meerdere arrestatieteams. De vier worden onder meer verdacht van lidmaatschap van een criminele organisatie. Op vijf locaties in Oost-Brabant en België vinden op dit moment doorzoekingen plaats', aldus de politie.</p>
      <h3>Klemgereden door AT</h3>
      <p>In het al langer lopende onderzoek naar een criminele familie in Oss, werden op 13 november al drie mannen van 48, 55 en 26 jaar opgepakt. Ook de vandaag aangehouden verdachten had de recherche al langer in het vizier. Een auto met daarin mannen van 57 en 55 jaar uit Berghem werd maandagmiddag op de Zandzuigerstraat in ’s-Hertogenbosch klemgereden door een arrestatieteam. Ze werden direct geboeid en meegenomen naar het bureau. Beiden worden verdacht van lidmaatschap van een criminele organisatie. De man van 57 wordt daarnaast verdacht van betrokkenheid bij de productie van synthetische drugs. Zijn jongere plaatsgenoot wordt verdacht van drugshandel.</p>
      <h3>Wapen- en drugshandel</h3>
      <p>Kort daarna viel een arrestatieteam een woning in Helmond binnen. Een 44-jarige bewoner werd opgepakt. Hij wordt naast lidmaatschap van een criminele organisatie verdacht van wapenhandel. Rond de klok van 16.00 uur werd in Oss een man van 24 jaar door een arrestatieteam aangehouden. De man zat toen in zijn auto. Ook hij wordt verdacht van drugshandel en lidmaatschap van een criminele organisatie. </p>
      <h3>Geen nadere details</h3>
      <p>De leider van het onderzoek: 'Ook dit viertal had een belangrijke rol in de criminele organisatie waar wij in ieder geval sinds 13 november volop mee bezig zijn. Vanwege de beperkingen kunnen wij ook nu geen nadere details geven over de exacte verdenkingen.' Ook of er nieuwe acties komen wil hij niet kwijt: 'Het is een onderzoek van de lange adem en alles is nauwkeurig door ons gepland. Meer wil ik er niet over kwijt op dit moment', zo laat hij weten. Bij de aangehouden mannen zit niet de man die de politie donderdag op wilde pakken. Naar hem wordt nog gezocht.</p>
      <h3>Doorzoekingen</h3>
      <p>Direct na de arrestaties van de vier werd gestart met uitgebreide doorzoekingen van meerdere woningen in Helmond, Berghem, Oss, Asten en het Belgische Lommel. Opnieuw wordt gezocht naar wapens, drugs en geld. De doorzoekingen nemen nog zeker een groot deel van de avond in beslag. Nieuwe arrestaties zijn niet uitgesloten.</p>
      <h3>Wapenvondst</h3>
      <p>Eerder op de dag werd al bekend dat in een busje dat vrijdag in beslag werd genomen bij een doorzoeking in Oss een groot aantal wapens werd gevonden. In een verborgen ruimte van het busje vonden werden zware vuurwapens met munitie aangetroffen. Het ging onder meer om drie Kalasjnikovs, drie mitrailleurs, een geweer en drie andere vuurwapens.</p>
    </article>
  </body>
</html>