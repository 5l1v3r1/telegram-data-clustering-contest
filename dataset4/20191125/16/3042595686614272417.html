<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/r-kellys-eks-varsler-nye-avsloringer/71858297"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T16:56:44+00:00"/>
    <meta property="og:title" content="R. Kellys eks varsler nye avsløringer"/>
    <meta property="og:description" content="- Tingene jeg kommer til å dele, sverget jeg aldri å fortelle."/>
  </head>
  <body>
    <article>
      <h1>R. Kellys eks varsler nye avsløringer</h1>
      <h2>- Tingene jeg kommer til å dele, sverget jeg aldri å fortelle.</h2>
      <address><time datetime="2019-11-25T16:56:44+00:00">25 Nov 2019, 16:56</time> by <a rel="author">Vilde Holta Røssland</a></address>
      <p>R&amp;B-stjerna <a href="https://www.dagbladet.no/kultur/etter-20-ar-med-overgrepsbeskyldninger-snorer-nettet-seg-sammen/69763387">Robert Sylvester Kelly (52)</a>, bedre kjent under artistnavnet R. Kelly, meldte seg i januar for politiet, etter at det ble klart at han var <a href="https://www.dagbladet.no/kjendis/har-meldt-seg-for-politiet/70800515">siktet for ti tilfeller av seksuelle overgrep mot fire ofre</a>. Tre av disse skal ha vært mellom 13 og 17 år gamle da mishandlingen fant sted.</p>
      <p>I dokumentaren <a href="https://www.dagbladet.no/kultur/ti-menn-kommer-til-a-vitne-om-sexlivet-hennes/70658679">«Surviving R. Kelly»</a>, som kom ut på rundt samme tid som artisten meldte seg for politiet, fortalte flere angivelige ofre om at de skal ha blitt utsatt for flere overgrep.</p>
      <p>I mai ble tiltalen utvidet, og han <a href="https://www.dagbladet.no/kjendis/nye-overgrepsanklager-mot-r-kelly/71135254">står nå tiltalt for totalt 21 punkter</a>.</p>
      <p>En som imidlertid alltid har stått ved R. Kellys side og forsvart ham, er ekskjæresten, Jocelyn Savage (24). Nå snur også hun, og anklager ham for seksuell og psykisk mishandling.</p>
      <figure>
        <img src="https://dbstatic.no/71858609.jpg?imageId=71858609&amp;x=52.485481239804&amp;y=2.2332506203474&amp;cropw=39.31484502447&amp;croph=91.315136476427&amp;width=482&amp;height=736"/>
        <figcaption><b>BRYTER TAUSHETEN:</b> Stjernas ekskjæreste forteller sin historie gjennom en plattform der brukerne må betale for å få lese innholdet. Foto: NTB Scanpix Vis mer</figcaption>
      </figure>
      <p>Det skriver <a href="https://chicago.suntimes.com/2019/11/24/20980546/r-kelly-former-live-in-girlfriend-pregnant-abortion-sexual-abuse-joycelyn-savage">Chicago Sun Times</a>.</p>
      <h3>Hevder hun var gravid</h3>
      <p>Savage flyttet inn hos R&amp;B-artisten da hun fylte 19 år, og droppet samtidig ut av skolen. De to hadde møttes to år tidligere, da hun var 17 år gammel. Han var 47 år gammel.</p>
      <p>Til tross for at hun som nevnt tidligere har forsvart R. Kelly, varsler hun nå en rekke avsløringer. I helga kunngjorde hun nemlig på Instagram at hun bryter tausheten og vil fortelle om sine opplevelser med 52-åringen.</p>
      <figure>
        <embed-post data-src="https://www.instagram.com/p/B5Nl-pTFbNQ" data-service="Instagram"/>
      </figure>
      <p>«Jeg har inngått et partnerskap med Pateron, hvor jeg daglig vil gi ut kapitler fra min historie. Tingene jeg kommer til å dele sverget jeg å aldri fortelle, under kontrakt. Jeg risikerer livet mitt for så mange andre», er blant det Savage skrev på Instagram.</p>
      <p>På plattformen Pateron kan man dele innlegg for betalende kunder, og søndag hadde 24 åringen allerede delt tre innlegg. I et av dem kommer det fram at hun ble gravid med R. Kelly.</p>
      <p>
        <b>- Jeg skjønte at jeg var gravid med dette monsteret seint i 2016. Jeg endte opp med å ta abort, og ble tvunget til å gjennomføre inngrepet i huset hans, er blant det Savage skriver, ifølge Chicago Sun Times.</b>
      </p>
      <p>Savage skriver også at R. Kelly på et tidspunkt kvalte henne helt til hun besvimte, etter at hun brukte kallenavnet «babe» framfor det han foretrakk - «daddy» eller «master».</p>
      <h3>- Prøver å tjene penger</h3>
      <p>Dette er bare starten på det Savage kaller sin «historie», så det er ventet at hun vil komme med flere avsløringer i tida framover. Hvorvidt dette er sant eller ikke, gjenstår å se.</p>
      <p>En som imidlertid ikke verken imponert eller overbevist er R. Kellys advokat, Steve Greenberg. Han hevder overfor <a href="https://eu.usatoday.com/story/entertainment/celebrities/2019/11/24/r-kelly-girlfriend-joycelyn-savage-distances-herself-singer/4290436002/">USA Today</a> at Savage finner på ting for å tjene litt penger.</p>
      <p>- Det er synd at Jocelyn nå prøver å tjene penger ved å utnytte sitt langvarige, kjærlige forhold med Robert. Hvis hun fortalte sannheten, ville hun ikke tatt betalt for det. Så dessverre har hun valgt å gjenskape historiene og løgnene fortalt av andre for sin egen vinning. Vi har alle fakta, og det var ikke før hun begynte å gå tom for penger at hun bestemte seg for at alt var feil. Forhåpentligvis vil folk se det for det det er, sier han.</p>
      <h3>- Han er ei rockestjerne</h3>
      <p>Kontroversene og ryktene rundt R. Kelly har forfulgt ham i to tiår, og anklagene mot ham strekker seg fra 1998 til 2010. I tillegg til anklagene han nå står tiltalt for, er han tidligere også blitt saksøkt av flere kvinner som sier han har hatt sex med dem da de var mindreårige. I de fleste av disse sakene er det inngått forlik.</p>
      <p>Selv om R. Kelly har vært omringet av rykter og anklager i over to tiår, har han hatt stor suksess som artist.</p>
      <p>Han har skrevet hitlåter for artister som Céline Dion, Michael Jackson og Lady Gaga og samarbeidet med Jay-Z og Usher. En rekke artister og strømmetjenester har <a href="https://www.dagbladet.no/kultur/trekker-sang-etter-overgrepsanklager-mot-r-kelly/70647406">tatt avstand fra artisten</a> som følge av anklagene.</p>
      <p>Advokat Greenberg uttalte imidlertid dette <a href="https://www.dagbladet.no/kjendis/traff-jente-16-mens-han-var-tiltalt-for-barneporno/70802681">om klienten i februar</a>, ifølge AP:</p>
      <p>- Han er ei rockestjerne. Han trenger ikke å ha sex uten samtykke.</p>
    </article>
  </body>
</html>