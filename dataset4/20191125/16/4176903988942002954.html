<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/uzletele-akcije-tesle-naruceno-200-000-sajbertrak-a/"/>
    <meta property="og:site_name" content="Krstarica"/>
    <meta property="article:published_time" content="2019-11-25T16:59:00+00:00"/>
    <meta property="og:title" content="Uzletele akcije “Tesle”, naručeno 200.000 “sajbertrak”-a"/>
    <meta property="og:description" content="SAN FRANCISKO - Akcije američke kompanije &quot;Tesla&quot; porasle su danas za četiri odsto, nakon što je njen izvršni direktor Ilon Mask poručio da je kompanija"/>
  </head>
  <body>
    <article>
      <h1>Uzletele akcije “Tesle”, naručeno 200.000 “sajbertrak”-a</h1>
      <address><time datetime="2019-11-25T16:59:00+00:00">25 Nov 2019, 16:59</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521504-750x430.jpg"/>
        <figcaption>Foto: Tanjug/MaxPixel, ilustracija</figcaption>
      </figure>
      <p>SAN FRANCISKO – Akcije američke kompanije „Tesla“ porasle su danas za četiri odsto, nakon što je njen izvršni direktor Ilon Mask poručio da je kompanija već primila 200.000 porudžbina za svoj futuristički pikap „sajbertrak“.</p>
      <p>Novi električni kamionet, izrađen od nerđajućeg čelika, koji košta od 39.000 dolara naviše, nije uspeo međutim da zadivi Volstrit prošle nedelje, pošto su tokom njegovog predstavljanja pukla navodno neprobojna stakla vozila, podseća agencija Rojters.</p>
      <p>Kompanija „Tesla“ je, međutim, odmah otvorila mogućnost poručivanja vozila i dozvolila potencijalnim kupcima da rezervišu kamionet deponujući samo 100 dolara, u poređenju sa 1.000 dolara koliko je kompanija tražila za rezervisanje sedana „model 3“ 2016. godine.</p>
      <p>Kompanija je, kako je saopšteno, primila mnoštvo rezervacija, što je poguralo danas vrednost njenih akcija na 345,50 dolara u elektronskom trgovanju.</p>
      <p>„Bolji kamionet od F-150, brži od poršea 911“, napisao je Mask tokom vikenda na Tviteru o „sajbertrak“-u.</p>
      <p>(Tanjug)</p>
    </article>
  </body>
</html>