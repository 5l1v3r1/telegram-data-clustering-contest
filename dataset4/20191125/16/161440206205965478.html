<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sassari-provincia/2019/11/25/san-teodoro-uccise-a-coltellate-erika-nuova-perizia-psichiatrica-136-956975.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T16:26:55+00:00"/>
    <meta property="og:title" content="San Teodoro: uccise a coltellate Erika, nuova perizia psichiatrica per Fricano"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il processo</h6>
      <h1>San Teodoro: uccise a coltellate Erika, nuova perizia psichiatrica per Fricano</h1>
      <h2>Il delitto due anni fa, mentre la coppia era in vacanza in Sardegna: Fricano è stato condannato a 30 anni in primo grado, in aula ha chiesto scusa ai genitori di Erika ma quelli gli hanno risposto per le rime</h2>
      <address>
        <time datetime="2019-11-25T16:26:55+00:00">25 Nov 2019, 16:26</time>
      </address>
      <p>Dimitri Fricano, il trentenne di Biella che l'11 giugno 2017 <a href="https://www.unionesarda.it/articolo/cronaca/2017/07/22/san_teodoro_l_omicidio_di_erika_il_fidanzato_sono_stato_io-68-626081.html">ha ucciso a coltellate</a> la fidanzata Erika Preti mentre i due erano in vacanza in una villetta a San Teodoro, sarà sottoposto a una nuova perizia psichiatrica.</p>
      <p>Lo hanno disposto oggi i giudici della Corte d'appello di Sassari, dove si sta celebrando il processo di secondo grado contro il ragazzo, già <a href="https://www.unionesarda.it/articolo/cronaca_sardegna/2018/10/26/omicidio-di-san-teodorofiricano-condannato-a-30-anni-136-789274.html">condannato a trent'anni</a> con rito abbreviato dal Tribunale di Nuoro.</p>
      <p>La presidente della Corte, Plinia Azzena, ha accolto la richiesta del procuratore generale, dando seguito alle motivazioni del ricorso in appello proposto dai difensori di Fricano, Roberto Onida e Alessandra Guarini.</p>
      <p>I legali hanno contestato la prima perizia cui fu sottoposto Fricano, chiedendo che sia preso nuovamente in considerazione lo stato di salute mentale del trentenne biellese.</p>
      <p>Appuntamento al 2 dicembre, data in cui sarà nominato il perito.</p>
      <p>Nella scorsa udienza a porte chiuse Fricano è comparso in aula e, davanti ai genitori della vittima, ha chiesto scusa per quanto accaduto. La mamma e il papà di Erika non gli hanno creduto: "Stai solo cercando di alleggerire le tue colpe", lo hanno accusato.</p>
      <p>(Unioneonline/L)</p>
    </article>
  </body>
</html>