<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/ek-odobri-blgarski-planove-za-tsentrala-za-kombinirano-proizvodstvo-na-energiya"/>
    <meta property="og:site_name" content="Новини БНТ"/>
    <meta property="article:published_time" content="2019-11-25T16:37:15+00:00"/>
    <meta property="og:title" content="ЕК одобри изграждането на електроцентрала за битови отпадъци в София"/>
    <meta property="og:description" content="Съгласно правилата на ЕС за държавната помощ Европейската комисия одобри български планове за подпомагане на изграждането и експлоатацията на високоеф..."/>
  </head>
  <body>
    <article>
      <h1>ЕК одобри изграждането на електроцентрала за битови отпадъци в София</h1>
      <address><time datetime="2019-11-25T16:37:15+00:00">25 Nov 2019, 16:37</time> by <a rel="author">Десислава Апостолова</a></address>
      <p>
        <b>Съгласно правилата на ЕС за държавната помощ Европейската комисия одобри български планове за подпомагане на изграждането и експлоатацията на високоефективна централа за комбинирано производство на електроенергия и топлинна енергия, използваща гориво, получено от негодни за рециклиране битови отпадъци.</b>
      </p>
      <p>На 8 октомври 2019 г. България уведоми Комисията за своите планове за подпомагане на изграждането и експлоатацията на високоефективна централа за комбинирано производство на топлинна енергия и електроенергия в София, България.</p>
      <p>Централата ще произвежда топлинна енергия и електричество с мощност приблизително 55 мегавата (MW) за топлинната енергия и 19 MW за електроенергията. За гориво ще бъдат използвани около 180 000 тона негодни за рециклиране битови отпадъци годишно.</p>
      <p>Инсталацията, която ще бъде изградена от „Топлофикация" ЕАД, дружество изцяло притежавано от Столична община, ще бъде свързана с топлофикационната мрежа на София. Изграждането ще приключи до края на 2023 г.</p>
      <p>Подкрепата ще се състои от две отделни мерки: пряка безвъзмездна помощ в размер на приблизително 90,8 милиона евро (около 177,6 милиона лева), финансирана от структурните фондове на ЕС, управлявани от България; заем, отпуснат от Столична община на „Топлофикация" ЕАД с преференциална лихва, възлизащ на приблизително 3 милиона евро (около 5,8 милиона лева).</p>
      <p>Изграждането и експлоатацията на високоефективната централа за комбинирано производство на енергия в София, за която Комисията одобри днес публична подкрепа, е третият етап от дългогодишния проект в областта на околната среда, финансиран от структурните фондове на ЕС (ЕСИФ/ЕФРР) за подобряване на третирането на отпадъците в Софийска област, България.</p>
    </article>
  </body>
</html>