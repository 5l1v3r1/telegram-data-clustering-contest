<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/irandan-benzin-zammi-protestolariyla-ilgili-sucladigi-4-ulkeye-tehdit"/>
    <meta property="og:site_name" content="CNN Türk"/>
    <meta property="article:published_time" content="2019-11-25T16:06:09+00:00"/>
    <meta property="og:title" content="İran'dan benzin zammı protestolarıyla ilgili suçladığı 4 ülkeye tehdit"/>
    <meta property="og:description" content="İran Devrim Muhafızları Genel Komutanı General..."/>
  </head>
  <body>
    <article>
      <h1>İran'dan benzin zammı protestolarıyla ilgili suçladığı 4 ülkeye tehdit</h1>
      <h2>İran Devrim Muhafızları Genel Komutanı General Hüseyin Selami, ülkesindeki benzin zammı protestolarıyla ilgili ABD, İsrail, İngiltere ve Suudi Arabistan'ı suçlayarak, "Kırmızı çizgilerimizi aşarsanız sizi yok ederiz." tehdidinde bulundu.</h2>
      <address><time datetime="2019-11-25T16:06:09+00:00">25 Nov 2019, 16:06</time> by <a rel="author">AA</a></address>
      <p><a href="https://www.cnnturk.com/haberleri/iran">İran</a>'da rejim yanlıları, geçen haftaki benzin zammı protestolarına tepki amacıyla başkent Tahran'da gösteri düzenledi.</p>
      <p><a href="https://www.cnnturk.com/haberleri/abd">ABD</a>, İsrail ve <a href="https://www.cnnturk.com/haberleri/suudi-arabistan">Suudi Arabistan</a> aleyhine sloganların atıldığı gösteride, benzine 15 Kasım'da yapılan yüzde 300'lük zammı protesto edenler "fitneciler" olarak suçlandı. Gösteride, Cumhurbaşkanı Hasan Ruhani hükümetine karşı dövizler de taşındı.</p>
      <p>Devrim Muhafızları Genel Komutanı Selami, burada yaptığı konuşmada, benzin zammına gösterilen tepkileri "savaş" ve "senaryo" şeklinde nitelendirdi.</p>
      <p>Selami, "Büyük bir uluslararası savaştayız. Sokaklarımızda başlayan savaşın senaryosu uluslararası boyuta sahipti. Bu savaş tamamlandı. Düşmanın hiçbir adımını cevapsız ve intikamsız bırakmayacağız." ifadelerini kullandı.</p>
      <p>İsrail'e "ABD'yi beklemeyin çünkü onlar siz yok edildikten sonra imdadınıza yetişir" diye seslenen Selami, olayların arkasında olduğunu iddia ettiği ülkeleri şu sözlerle hedef aldı:</p>
      <p>"ABD, <a href="https://www.cnnturk.com/haberleri/ingiltere">İngiltere</a>, İsrail ve Suudi Arabistan'a sesleniyorum: Bizi meydanda denediniz ve güçlü bir tokat yediniz ancak cevap veremediniz. Dünya bu tokatların bazılarını gördü bazılarını görmedi. Bekleyin. Kırmızı çizgilerimizi aşarsanız sizi yok ederiz."</p>
      <p>ABD yaptırımlarının da etkisiyle ekonomik açıdan zor günler geçiren İran halkı, 15 Kasım'da benzine 3 kat zam yapıldığının açıklanmasının ardından ülkenin birçok kentinde protestolara başlamıştı.</p>
      <p>Gösterilerde, birçok kentte kamu binaları, bankalar, benzin istasyonları ve marketler tahrip edilmişti. Uluslararası Af Örgütü, olaylar sırasında en az 115 göstericinin hayatını kaybettiğini açıklamıştı.</p>
      <related>
        <h4>ilgili haberler</h4>
        <a href="https://www.cnnturk.com/dunya/uluslararasi-af-orgutu-irandaki-olaylarda-olu-sayisi-en-az-143"/>
        <a href="https://www.cnnturk.com/turkiye/bakan-cavusoglundan-filistin-aciklamasi"/>
        <a href="https://www.cnnturk.com/spor/futbol/korku-dolu-anlari-ilk-kez-anlatti"/>
      </related>
    </article>
  </body>
</html>