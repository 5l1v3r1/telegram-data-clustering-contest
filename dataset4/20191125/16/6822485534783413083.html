<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T16:32:00+00:00"/>
    <meta property="og:title" content="دستگیری ۱۵ نفر از عاملان اصلی اغتشاشات در شیراز"/>
    <meta property="og:description" content="به گزارش باشگاه خبرنگاران جوان ، سردار رهام بخش حبیبی فرمانده انتظامی استان فارس اظهار داشت: در جریان اعتراضات هفته گذشته در خصوص سهمیه بندی سوخت، عده ای فرصت طلب با سوء استفاده از این موضوع اقدام به تخریب اموال عمومی و دولتی از جمله بانک ها و پمپ بنزین های سطح شهر شیراز کردند."/>
  </head>
  <body>
    <article>
      <h1>دستگیری ۱۵ نفر از عاملان اصلی اغتشاشات در شیراز</h1>
      <address>
        <time datetime="2019-11-25T16:32:00+00:00">25 Nov 2019, 16:32</time>
      </address>
      <p>فرمانده انتظامی استان فارس گفت: ۱۵ نفر از عاملان اصلی تخریب و آتش سوزی بانک ها و پمپ بنزین های کلانشهر شیراز در اغتشاشات اخیر دستگیر شدند.</p>
      <p>به گزارش باشگاه خبرنگاران جوان ، سردار رهام بخش حبیبی فرمانده انتظامی استان فارس اظهار داشت: در جریان اعتراضات هفته گذشته در خصوص سهمیه بندی سوخت، عده ای فرصت طلب با سوء استفاده از این موضوع اقدام به تخریب اموال عمومی و دولتی از جمله بانک ها و پمپ بنزین های سطح شهر شیراز کردند.</p>
      <p>او افزود: مأموران پلیس امنیت عمومی این فرماندهی با انجام اقدامات اطلاعاتی و پلیسی گسترده، ۱۵ نفر از عاملان اصلی تخریب و آتش سوزی بانک ها و پمپ بنزین های کلان شهر شیراز را شناسایی و طی چند عملیات غافلگیرانه آنها را در مخفیگاهشان دستگیر کردند.</p>
      <p>فرمانده انتظامی استان فارس با بیان اینکه متهمان با تشکیل پرونده برای سیر مراحل قانونی تحویل مرجع قضایی شدند، گفت: در بازرسی از مخفیگاه این افراد، مقادیر زیادی اموال مسروقه بانک ها و اماکن دولتی و خصوصی کشف شد.</p>
      <p>سردار حبیبی در پایان با بیان اینکه دستگیری سایر عوامل اغتشاشات و ناآرامی های هفته گذشته به صورت ویژه در دستور کار پلیس قرار دارد، افزود: امنیت مردم خط قرمز پلیس است و کسانی که بخواهند به هر نحوی آرامش و آسایش شهروندان را به هم بریزند، با برخورد قاطع و قانونی نیروی انتظامی مواجه خواهند شد.</p>
    </article>
  </body>
</html>