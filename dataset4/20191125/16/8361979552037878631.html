<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/poroshenko-pro-advokata-trampa-vodafone-ukrajina-novini-ukrajini-50055598.html"/>
    <meta property="og:site_name" content="НВ"/>
    <meta property="article:published_time" content="2019-11-25T16:13:00+00:00"/>
    <meta property="og:title" content="Образ Зеленського почав жовтіти"/>
    <meta property="og:description" content="Чим жила країна 25 листопада 2019 року"/>
  </head>
  <body>
    <article>
      <h1>Образ Зеленського почав жовтіти</h1>
      <h2>Чим жила країна 25 листопада 2019 року</h2>
      <address><time datetime="2019-11-25T16:13:00+00:00">25 Nov 2019, 16:13</time> by <a rel="author">Андрій Смирнов</a></address>
      <p><b>● Образ Зеленського почав жовтіти.</b> За три місяці — з серпня до початку листопада — в країні подвоїлася кількість тих, хто негативно <a href="https://nv.ua/ukr/ukraine/events/riven-nepriynyattya-politiki-zelenskogo-zbilshivsya-v-dva-razi-socopituvannya-novini-ukrajini-50055466.html">оцінює</a> роботу президента Володимира Зеленського та його команди. В кінці літа таких було 12% українців, а зараз — уже 24%. Такі підсумки свіжого (4−19 листопада) опитування фонду Демініціативи і КМІС.</p>
      <p>Втім, тих, хто поставив ЗеКоманді позитивну оцінку, все одно багато, — 62% респондентів. Але, як уточнила директорка фонду Демініціативи Ірина Бекешкіна, зараз лише 36% громадян (у серпні було 50%) вважають, що країна рухається в правильному напрямку, а 39% (або +16 відс. пунктів від серпневого рівня) впевнені, що її рух неправильний.</p>
      <p>
        <i>«Медовий місяць закінчився, але поки що триває те, що я б назвала цукерковий період, все-таки дещо солодкий, коли ще позитивно ставляться до новообраних органів влади, особливо до президента Зеленського», — пояснила Бекешкіна…</i>
      </p>
      <p>
        <i>І ще:</i>
      </p>
      <p><b>● Депутати-нездари втомили електорат.</b> 41% респондентів вже згаданого опитування фонду Демініціативи і КМІС переважно негативно <a href="https://nv.ua/ukr/ukraine/politics/ukrajinci-nezadovoleni-vidsutnistyu-dosvidu-u-nardepiv-opituvannya-novini-ukrajini-50055486.html">ставляться</a> до того, що більшість новообраних депутатів ніколи не займалися політикою. Позитивом це вважають 24%, а на думку 26% подібне може бути і позитивом, і негативом.</p>
      <p>Одразу після парламентських виборів думки виборців були іншими: негативом відсутність політичного досвіду у депутатів вважали тільки чверть опитаних. Зате 35% оцінювали це як «ок», а 26% (як і зараз) — і як добре, і як погано.</p>
      <p>
        <i>Якщо говорити про українських депутатів та їхніх виборців, тобто ще така інформація для роздумів:</i>
      </p>
      <p><b>● А хрін його знає.</b> Лише 29% українців <a href="https://nv.ua/ukr/ukraine/politics/ukrajinci-ne-znayut-hto-proyshov-v-radu-za-jih-okrugom-novini-ukrajini-50055511.html">знають</a>, кого обрали до Верховної Ради в їхньому мажоритарному окрузі. Про що і розповіла все та ж Ірина Бекешкіна. А ось 68% опитаних громадян не знають «своїх» депутатів.</p>
      <p>
        <i>Треба уточнити, що дуже велику частку мажоритарників у своєму складі має фракція Слуги народу…</i>
      </p>
      <p>
        <i>А в США — та сама історія: з’являються нові подробиці у справі про імпічмент Дональда Трампа, що стартувала з оприлюднення змісту його телефонної розмови з Володимиром Зеленським:</i>
      </p>
      <p><b>● Порошенко розповів про Джуліані.</b> Екс-президент Петро Порошенко <a href="https://nv.ua/ukr/world/geopolitics/dzhuliani-obicyav-poroshenku-dopomogti-pidnyati-riven-spivpraci-mizh-ssha-i-ukrajinoyu-novini-ukrajini-50055423.html">заявив</a>, що двічі зустрічався з адвокатом Дональда Трампа Руді Джуліані. І той обіцяв, що допоможе підняти рівень співпраці між США та Україною. Про це Порошенко розповів на Форумі з міжнародної безпеки в Канаді.</p>
      <p>На уточнювальне запитання, чи просив щось Джуліані за такі послуги, колишній глава держави відповів обтічно, а потім уточнив: «Я не можу уявити такого типу розмов зі мною як із президентом України».</p>
      <p>На запитання, чи порушував Джуліані питання розслідування щодо компанії Bursima, в якій працював син Джо Байдена, Порошенко відповів: «Однозначно — ні, і цього не може бути».</p>
      <p>
        <i>Продовжу тему імпічменту Трампа і всього, що з ним пов’язано:</i>
      </p>
      <p><b>● Інтригани зі Штатів.</b> Партнери Джуліані Лев Парнас та Ігор Фруман <i>(має бізнес в Одесі)</i> <a href="https://nv.ua/ukr/biz/markets/partneri-dzhuliani-nazivali-kobolyeva-i-yovanovich-chlenami-kartelyu-sorosa-favorov-novini-ukrajini-50055435.html">хотіли</a> домогтися звільнення глави НАК Нафтогаз України Андрія Коболєва та заміни посла США в Києві Марі Йованович. Про це в інтерв'ю CNN розповів Андрій Фаворов, директор газового дивізіону Нафтогазу.</p>
      <p>За його словами, Парнас і Фруман хвалилися зв’язками з Джуліані, особистим адвокатом президента США. Було, мовляв, очевидно, що вони хотіли отримати газові угоди в Україні. Вони припускали, що зв’язки в американському уряді допоможуть їм у цьому.</p>
      <p>Фаворов цього тижня зустрівся з прокурорами в Нью-Йорку в межах розслідування проти Фрумана, Парнаса та Джуліані.</p>
      <p>
        <i>Парнаса і Фрумана зараз затримали за звинуваченням у змові з метою залучення коштів неназваного бізнесмена з Росії на фінансування виборчої кампанії президента США…</i>
      </p>
      <p>
        <i>Ще трохи про Нафтогаз:</i>
      </p>
      <p><b>Нафтогаз відповів Газпрому.</b> НАК Нафтогаз <a href="https://nv.ua/ukr/biz/markets/naftogaz-vidpoviv-gazpromu-na-propoziciyu-pro-tranzit-novini-ukrajini-50055503.html">наполягає</a> на укладенні транзитного договору з російським Газпромом за європейськими правилами, повідомив у ФБ топ-менеджер української компанії Юрій Вітренко. НАК влаштовує варіант транзитного договору, запропонований президентом Єврокомісії Марошом Шевчовичем.</p>
      <p>За словами виконавчого директора компанії, Нафтогаз надіслав відповідь на офіційну пропозицію Газпрому про транзит газу.</p>
      <p>
        <i>Раніше Газпром звернувся до Нафтогазу з пропозицією продовжити договір про транзит російського газу в Європу через територію України. А в Кремлі заявили з цього приводу, що обидві компанії повинні відмовитися від взаємних претензій…</i>
      </p>
      <p>
        <i>І для фіналу:</i>
      </p>
      <p><b>●</b> <b>Vodafone Україна пропишеться в Баку.</b> Компанія Telco Solutions and Investments <i>(підконтрольна діючій в Азербайджані телекомкомпаніі Bakcell, яка входить в групу NEQSOL Holding)</i> <a href="https://nv.ua/ukr/biz/markets/bakcell-kupit-vodafone-ukrajina-za-734-mln-novini-ukrajini-50055437.html">підписала</a> угоду з МТС про продаж її телекомунікаційного бізнесу в Україні — Vodafone Україна. Ціна питання $734 млн. Зміна власника не вплине на операційну діяльність оператора. І бренд Vodafone нікуди не дінеться з ринку.</p>
      <p>«Ми продовжуємо стратегію розширення міжнародної присутності та входження на нові ринки компаній, що входять у групу NEQSOL Holding», — заявив <i/> Юсіф Джаббаров, СЕО NEQSOL Holding <i>(група має інтереси в нафтогазовій, телекомунікаційній, високотехнологічнійта будівельній галузях).</i></p>
      <p>
        <i>Пам’ятайте про те, що принесло вам вчора, живіть сьогоденням і сподівайтеся на майбутнє.</i>
      </p>
      <p><i>І якщо хочете читати найважливіше за важкий день спокійним вечорм прямо в своєму смартфоні </i>— <a href="https://things.nv.ua/newsletter-smirnov"><i>підпишіться</i></a> <i>на мою розсилку</i></p>
    </article>
  </body>
</html>