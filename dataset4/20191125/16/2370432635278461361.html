<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-25T16:51:52+00:00"/>
    <meta property="og:title" content="Το μήνυμα Χρυσοχοΐδη για την Παγκόσμια Ημέρα για την Εξάλειψη της Βίας κατά των Γυναικών"/>
    <meta property="og:description" content="«Η βία κατά των γυναικών δεν γνωρίζει χρώμα, φυλή, τάξη, ηλικία ή κατάσταση. Μπορεί να συμβεί σε κάθε οικογένεια και σε κάθε γυναίκα»"/>
  </head>
  <body>
    <article>
      <h1>Το μήνυμα Χρυσοχοΐδη για την Παγκόσμια Ημέρα για την Εξάλειψη της Βίας κατά των Γυναικών</h1>
      <h2>«Η βία κατά των γυναικών δεν γνωρίζει χρώμα, φυλή, τάξη, ηλικία ή κατάσταση. Μπορεί να συμβεί σε κάθε οικογένεια και σε κάθε γυναίκα»</h2>
      <address><time datetime="2019-11-25T16:51:52+00:00">25 Nov 2019, 16:51</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Facebook 0</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Twitter</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">LinkedIn</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Περισσότερα</a>
        </li>
      </ul>
      <p>«Η βία κατά των γυναικών δεν γνωρίζει χρώμα, φυλή, τάξη, ηλικία ή κατάσταση. Μπορεί να συμβεί σε κάθε οικογένεια και σε κάθε γυναίκα», ανέφερε ο υπουργός Προστασίας του Πολίτη, Μιχάλης Χρυσοχοΐδης, σε εκδήλωση που διοργάνωσε το υπουργείο σε συνεργασία με τη γενική γραμματεία Οικογενειακής Πολιτικής και Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ), στο Κέντρο Πολιτισμού Ίδρυμα Σταύρος Νιάρχος, με αφορμή την Παγκόσμια Ημέρα για την Εξάλειψη της Βίας κατά των Γυναικών.</p>
      <p>Ο κ. Χρυσοχοΐδης αναφέρθηκε στη λειτουργία, εδώ και λίγων ημερών, των νέων ειδικών Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας, στη βάση πλαισίου της προηγούμενης κυβέρνησης, και ειδικότερα της πρώην υπουργού Προστασίας του Πολίτη, Όλγα Γεροβασίλη. «Αυτό σημαίνει δύο πράγματα: εξειδικευμένο προσωπικό και καλύτερη διαχείριση, ακόμη και στο πιο μικρό Αστυνομικό Τμήμα της Περιφέρειας», εξήγησε.</p>
      <p>Όπως επεσήμανε, οι συγκεκριμένοι θεσμοί «θα καλλιεργήσουν τη νέα συνείδηση, όπου φυσιολογική θα είναι η καταγγελία και όχι η απόκρυψη», ώστε, όπως πρόσθεσε, σιγά- σιγά να μην γίνεται κοινωνικά ανεκτή η βία κατά των γυναικών.</p>
      <p>Επίσης, ο κ. Χρυσοχοΐδης προανήγγειλε την ίδρυση της Διεύθυνσης Πρόληψης της Βίας, τονίζοντας ότι η αλλαγή της κοινωνικής ανεκτικότητας της βίας δεν αποτελεί επετειακή αναφορά, αλλά συνεχή προσπάθεια.</p>
      <p>«Η σιωπή είναι ανοχή και η ανοχή τρέφει τη βία. Δεν φταίνε τα θύματα για τη σιωπή. Εμείς θα τους δώσουμε τη φωνή τους», τόνισε, κλείνοντας τον χαιρετισμό του.</p>
      <p>Την ανάγκη ενεργοποίησης όλων για την αναγνώριση της ισότητας και των ελευθεριών των γυναικών, έκανε λόγο ο αρχηγός της ΕΛΑΣ, Μιχάλης Καραμαλάκης. Μιλώντας για την ίδρυση των 73 νέων υπηρεσιών καταπολέμησης της βίας κατά των γυναικών σε όλη την Ελλάδα, υπογράμμισε ότι προτεραιότητα τίθεται στην αντιμετώπιση, σε πρώτο επίπεδο, όλων των κρίσιμων περιπτώσεων βίας κατά των γυναικών, συμπεριλαμβανόμενων ευάλωτων κοινωνικών ομάδων. Επίσης, ενημέρωσε για τα επιμορφωτικά σεμινάρια, τα οποία παρακολουθούν όλα τα μέλη της ΕΛΑΣ, ένστολα και μη.</p>
      <p>«Στην Ευρωπαϊκή Ένωση, σε ένα χρόνο 16.700.000 γυναίκες κακοποιήθηκαν ή δέχθηκαν σεξουαλική βία», ανέφερε η βουλευτής του ΣΥΡΙΖΑ και πρώην υπουργός Προστασίας του Πολίτη, Όλγα Γεροβασίλη. Τόνισε, ότι χρειάζεται υπερκομματική δράση για την καταπολέμηση του φαινομένου και περιέγραψε τις πρωτοβουλίες της προηγούμενης κυβέρνησης στο εν λόγω ζήτημα, όπως η κύρωση της Συνθήκης της Κωνσταντινούπολης, η ίδρυση γραφείων σε γενικές διευθύνσεις, κά. Επισήμανε ότι η ενδοοικογενειακή βία δεν είναι οικογενειακό θέμα και ιδιωτική υπόθεση, αλλά έγκλημα που διώκεται αυτεπάγγελτα.</p>
      <p>Η βουλευτής του ΚΙΝΑΛ, Ευγενία Λιακούλη, εκτίμησε ότι έχουμε πολύ δρόμο μπροστά μας για το τέλος της έμφυλης βίας, υπογραμμίζοντας, ότι η ισότητα περνάει μέσα από την εξάλειψη της βίας κατά των γυναικών.</p>
      <p>Πηγή: ΑΠΕ-ΜΠΕ</p>
      <blockquote>
        <a href="https://www.eleftherostypos.gr/politiki/492349-agkaliazoume-kathe-gunaika-pou-exei-upostei-bia-ta-minumata-mitsotaki-gennimata-gia-ti-bia-kata-ton-gunaikon/">Διαβάστε επίσης: «Αγκαλιάζουμε κάθε γυναίκα που έχει υποστεί βία»: Τα μηνύματα Μητσοτάκη-Γεννηματά για τη βία κατά των γυναικών</a>
      </blockquote>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Facebook 0</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Twitter</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">LinkedIn</a>
        </li>
        <li>
          <a href="https://www.eleftherostypos.gr/politiki/492415-to-minyma-xrysoxoidi-gia-tin-pagkosmia-imera-gia-tin-exaleipsi-tis-bias-kata-ton-gynaikon/#">Περισσότερα</a>
        </li>
      </ul>
    </article>
  </body>
</html>