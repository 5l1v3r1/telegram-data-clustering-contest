<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/mnenia/article/7908845"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Глупава буря от измишльотини за делегацията ни във Вашингтон"/>
    <meta property="og:description" content="Бойко Борисов не бил посрещнат от официални лица във Вашингтон и това целяло да го унижи, делегацията ни кацнала на селскостопанско летище, липсата на червен килим и фанфари означавала"/>
  </head>
  <body>
    <article>
      <h1>Глупава буря от измишльотини за делегацията ни във Вашингтон</h1>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author">Борислав Цеков</a></address>
      <p>
        <i>Бойко Борисов не бил посрещнат от официални лица във Вашингтон и това целяло да го унижи, делегацията ни кацнала на селскостопанско летище, липсата на червен килим и фанфари означавала, че САЩ никак не ценят България и др. Фейсбук бе залят от подобни постове, написани главно от умни и красиви люде, но явно незапознати с протокола на Белия дом. По този повод политикът Борислав Цеков, председател на Института за модерна политика, написа преди малко в социалната мрежа:</i>
      </p>
      <p>Всичко може, ама цялата тази буря от измишльотини по адрес пристигането на българската делегация във Вашингтон, е доста глупава и обижда държавата ни. Не е особен белег на опозиционност и критика към правителството да се дърдорят нелепости, че били кацнали на "селскостопанско летище", че никой не ги посрещнал и пр. Затова си позволявам да дам някои пояснения, като човек, който познава Америка и знае как се организират държавни посещения там:</p>
      <p>1. Нашата делегация /оставям настрана небрежния, казано вежливо, начин, по който изглеждат министрите Дончев и Каракачанов!/ кацна на летището на Военновъздушна база "Андрюс". Дори и без да се знае тази инфомация, всеки, който познава района, би разпознал това военно летище дори само от видеозаписа, който шества из ФБ, особено при положение, че в един кадър има и синята емблема на летището.</p>
      <p>2. Обичайна практика е там да кацат чужди делегации в случаите, когато не пътуват с гражданските авиолинии, а със собствен правителствен самолет с какъвто пристига българската делегация. И папа Франциск при последното си посещение кацна на база "Андрюс", и много други държавни и правителствени ръководители. Пак казвам, това зависи главно от обстоятелството дали пристигат с граждански авиолинии /тогава обичайно кацат на летище "Дълес"/, или са с правителствен самолет.</p>
      <p>3. Що се отнася до посрещането, то е също по обичайния протокол на Белия дом - чужди премиери се посрещат на самото летище от някой зам.министър и командващия на въздушната база /когато се каца там/, а официалното посрещане се прави в Белия дом.</p>
      <p>Въобще, нека се отнасяме по-сериозно към такива теми. Важното е дали и какви резултати за България ще има тази визита и дали българската делегация ще демонстрира капацитет и компетентност да постигне нещо повече от едно рутинно посещение с рутинни теми от двустранните отношения. Предстои да видим.</p>
    </article>
  </body>
</html>