<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/yariyil-tatilinde-butun-sozlesmeli-meslektaslarimiza-es-durumundan-mazeret-tayin-hakki-verin-h544016.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T16:40:15+00:00"/>
    <meta property="og:title" content="Yarıyıl Tatilinde Bütün Sözleşmeli Meslektaşlarımıza Eş Durumundan Mazeret Tayin Hakkı Verin"/>
    <meta property="og:description" content="Türk Eğitim Sen Genel Başkanı Talip Geylan, ''Anayasamızın 41. Maddesini ihlal etmekten vazgeçin ve yarıyıl tatilinde bütün sözleşmeli meslektaşlarımıza eş durumundan mazeret tayin hakkı verin.'' dedi."/>
  </head>
  <body>
    <article>
      <h1>Yarıyıl Tatilinde Bütün Sözleşmeli Meslektaşlarımıza Eş Durumundan Mazeret Tayin Hakkı Verin</h1>
      <address><time datetime="2019-11-25T16:40:15+00:00">25 Nov 2019, 16:40</time> by <a rel="author">KamuAjans</a></address>
      <p>
        <b>Türk Eğitim Sen Genel Başkanı Talip Geylan, ''Anayasamızın 41. Maddesini ihlal etmekten vazgeçin ve yarıyıl tatilinde bütün sözleşmeli meslektaşlarımıza eş durumundan mazeret tayin hakkı verin.'' dedi.</b>
      </p>
      <p>Sözleşmeli öğretmen istihdamında çocukların anne babalarından ayrı kaldığını dile getiren Türk Eğitim Sen Genel Başkanı Talip Geylan, “Sözleşmeli öğretmenlerimizin ne yazık ki mazeret tayin hakları yok. Bu nedenle binlerce öğretmen arkadaşımızın aileleri parçalanmış durumda. Şöyle ki; baba Ankara’da öğretmen, anne Erzurum’da öğretmen. Bu ailenin üçüz çocukları var. Anne üçüz çocuklarını bırakıyor ve haftanın 4 günü Erzurum’a gidiyor. İki ev, iki masraf… Her şey bir kenara üç çocuğunu Ankara’da bırakmış bir anne, ne kadar verimli olabilir ki? Aslında bu sorun eğitime de bir darbedir. Anayasamızın 41. Maddesi devletimizi yönetenlere; ‘Aile, Türk toplumunun temelidir ve eşler arasında eşitliğe dayanır. Devlet, ailenin huzur ve refahı ile özellikle ananın ve çocukların korunması ve aile planlamasının öğretimi ile uygulanmasını sağlamak için gerekli tedbirleri alır, teşkilatı kurar.’ diyor. Dolayısıyla sözleşmeli öğretmenlerimize eş durumu tayin hakkı verilmemesi demek, Anayasamızın 41. Maddesinin ihlal edilmesi anlamına gelir. Hükümetimize bir kez daha çağrıda bulunuyorum: Anayasamızın 41. Maddesini ihlal etmekten vazgeçin ve yarıyıl tatilinde bütün sözleşmeli meslektaşlarımıza eş durumundan mazeret tayin hakkı verin.” dedi.</p>
    </article>
  </body>
</html>