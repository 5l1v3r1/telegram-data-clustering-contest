<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-samoloty-mig-29-wroca-na-polskie-niebo,nId,3354148"/>
    <meta property="og:site_name" content="RMF24"/>
    <meta property="article:published_time" content="2019-11-25T16:30:00+00:00"/>
    <meta property="og:title" content="Samoloty MiG-29 wrócą na polskie niebo"/>
    <meta property="og:description" content="Flota samolotów MiG-29 wzniesie się w powietrze - poinformował Inspektor Sił Powietrznych, gen. Jacek Pszczoła. Jak ujawnił, w poniedziałek spotkał się z pilotami tych maszyn z Mińska Mazowieckiego."/>
  </head>
  <body>
    <article>
      <h1>Samoloty MiG-29 wrócą na polskie niebo</h1>
      <address><time datetime="2019-11-25T16:30:00+00:00">25 Nov 2019, 16:30</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Flota samolotów MiG-29 wzniesie się w powietrze - poinformował Inspektor Sił Powietrznych, gen. Jacek Pszczoła. Jak ujawnił, w poniedziałek spotkał się z pilotami tych maszyn z Mińska Mazowieckiego.</b>
      </p>
      <figure>
        <img src="https://i.iplsc.com/inspektor-sil-powietrznych-gen-dyw-jacek-pszczola-l-i-dowodc/0009EVHNOQQFYL2K-C123-F4.jpg"/>
        <figcaption>Inspektor Sił Powietrznych gen. dyw. Jacek Pszczoła (L) i Dowódca 1. Skrzydła Lotnictwa Taktycznego płk Maciej Trelka (P)<cite>/Rafał Guz /PAP</cite></figcaption>
      </figure>
      <p><i>Popatrzyliśmy pilotom w oczy, pytaliśmy: czy chcą latać?. Odpowiedź była: "tak"</i> - relacjonował Inspektor Sił Powietrznych. Poinformował, że podpisał już odpowiedni wniosek w sprawie wznowienia lotów MiGów-29. Przedłożył go Dowódcy Generalnemu Rodzajów Sił Zbrojnych, który po rozmowie z pilotami go podpisał.</p>
      <p>Gen. Pszczoła wyjaśnił też, że piloci samolotów MiG-29, zgodnie z regulaminem lotów, <b>będą mogli wznowić uprawnienia niezbędne do wykonywania lotów.</b></p>
      <p><i><b>Prawdą jest, że piloci utracili aktualności.</b> Regulamin lotów, w przypadku kiedy wszyscy piloci utracili aktualności, dopuszcza do wznowienia (uprawnień - PAP) pilotów. Nie jest prawdą, że prawnie nie możemy tego zrealizować</i> - tłumaczył. <i>Wybiera się z danej jednostki najbardziej doświadczonych instruktorów, wykonują lot na samolocie dwumiejscowym, po locie zamieniają się miejscami czyli pilot z drugiej kabiny wsiada do pierwszej, z pierwszej do drugiej - i w ten sposób oni przywracają sobie aktualność w wykonywaniu lotów w danych warunkach atmosferycznych</i> - dodał. </p>
      <figure>
        <video src="https://v-nocdn.iplsc.com/-/0009EW3JCHEIEJIV-V1.mp4"/>
        <figcaption>Uziemione MiG-i wrócą do służby<cite>TVN24/x-news</cite></figcaption>
      </figure>
      <h4>Samoloty utrzymywane były w gotowości do wznowienia lotów</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-katastrofa-samolotu-wojskowego-mig-29%2CnId%2C2866451%3Fparametr%3Dembed_tyt">Katastrofa samolotu wojskowego MIG-29</a>
      </p>
      <p><b>Loty MiG-ów zawiesił Dowódca Generalny Rodzajów Sił Zbrojnych</b> 3 marca 2019 r. Stało się to po wypadku myśliwca pod Węgrowem w woj. Mazowieckim. Pilot musiał się katapultować, a MiG-29 uległ całkowitemu zniszczeniu.<br/><br/>Dowództwo generalne poinformowało też, że samoloty MiG-29 utrzymywane były w gotowości do wznowienia lotów. Maszyny poddawane były planowym obsługom technicznym oraz obsługom wynikającym z określonego czasu przestoju. </p>
      <p>Ponowna odbudowa kadry potrzebnej do obsadzenie wszystkich polskich MiG-ów 29 ma potrwać<b> minimum do połowy przyszłego roku.</b><br/><br/><b>Myśliwce MiG-29 są wyposażeniem 22. bazy Lotnictwa taktycznego w Malborku i 23. BLT w Mińsku Mazowieckim.</b> Służą w polskim wojsku od 1989 r. Pierwsze samoloty ostały kupione od ZSRR, kolejne Polska otrzymała od Czech, następne za symbolicznego euro przekazały Polsce Niemcy, które rezygnowały z eksploatacji tych maszyn.</p>
    </article>
  </body>
</html>