<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-recarrec-taxa-turistica-quatre-euros-pressupostos-Generalitat_0_2350565029.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T16:28:54+00:00"/>
    <meta property="og:title" content="Barcelona farà pagar fins a quatre euros més de taxa turística si el Govern aprova els pressupostos"/>
    <meta property="og:description" content="Tant l'Ajuntament com la Generalitat demanen aprovar els comptes de les dues administracions"/>
  </head>
  <body>
    <article>
      <h1>Barcelona farà pagar fins a quatre euros més de taxa turística si el Govern aprova els pressupostos</h1>
      <h2>Tant l'Ajuntament com la Generalitat demanen aprovar els comptes de les dues administracions</h2>
      <address>
        <time datetime="2019-11-25T16:28:54+00:00">25 Nov 2019, 16:28</time>
      </address>
      <p>Els turistes de Barcelona hauran de pagar fins a quatre euros més de taxa turística –ara paguen entre 0,65 i 2,25 euros– a partir de l'any vinent si el Govern aconsegueix aprovar els pressupostos. L'Ajuntament i la Generalitat han arribat a un acord aquest migdia, a la comissió bilateral de les dues administracions, per tirar endavant aquest suplement local a la taxa, que només s'aplicarà a la capital catalana. La proposta <a href="https://www.ara.cat/societat/Barcelona-aplicar-recarrec-taxa-turistica_0_2316968347.html">es va aprovar al setembre al ple municipal</a>, amb el suport de Barcelona en Comú, el PSC, ERC i Junts per Catalunya, i ara ha rebut l'aval del Govern, que és qui gestiona l'impost. Però per fer realitat aquest recàrrec als turistes abans cal que tiri endavant la llei d'acompanyament dels pressupostos del 2020 de la Generalitat, i per això tant l'Ajuntament com el Govern han demanat que s'aprovin els comptes anuals de les dues institucions.</p>
      <figure>
        <img src="https://www.ara.cat/2019/07/30/societat/Membres-FAVB-massificacio-Sagrada-Familia_2279782131_64535774_117x66.jpg"/>
      </figure>
      <p>
        <a href="https://www.ara.cat/societat/Barcelona-aplicar-recarrec-taxa-turistica_0_2316968347.html">Barcelona demanarà un recàrrec local de fins a 4 euros per dia en la taxa turística</a>
      </p>
      <p>A jutjar per les paraules del tinent d'alcalde de Barcelona, Jaume Collboni, i la portaveu de la Generalitat, Meritxell Budó, els governs que representen –una coalició entre els comuns i el PSC i una entre JxCat i ERC– es mostren compromesos a facilitar els pressupostos respectius de l'any vinent. Collboni i Budó han utilitzat els mateixos adjectius, "positiu i constructiu", per definir la seva trobada. De la reunió n'ha sortit el recàrrec a la taxa turística, que per al tinent d'alcalde servirà per aplicar "el canvi de model turístic sostenible i de qualitat que la ciutat necessita". "Ens donarà els recursos suficients per fer-ho", ha afegit Collboni, i Budó ha defensat que "una ciutat amb una pressió turística tan intensa rebi uns beneficis". Els turistes de Barcelona hauran de pagar, a part de la taxa turística habitual, un suplement que podrà ser de fins a quatre euros per cada dia que passin a la ciutat, un import extra que variarà en funció de la temporada i les zones.</p>
      <p>Però com que l'acord per a aquest recàrrec depèn de la llei d'acompanyament dels pressupostos del Govern, Collboni ha apostat per "fer els esforços adients" i Budó ha reclamat "el diàleg necessari" per tirar endavant els comptes anuals de les dues administracions. Tots dos han vinculat altres punts que no han avançat durant la trobada –com <a href="https://www.ara.cat/societat/Barcelona-reclama-milions-Generalitat-escoles-bressol-TSJC-Ensenyament_0_1945005687.html">el deute de la Generalitat amb les escoles bressol</a>– a aquesta aprovació. Budó ha apuntat que els pressupostos del 2020 del Govern preveuen recuperar el finançament a les llars d'infants, mentre que Collboni ha mantingut "l'exigència" a la Generalitat per la seva responsabilitat amb "les més de 8.000 famílies de la ciutat que en són usuàries". Sobre el deute total del Govern amb l'Ajuntament, tot i que ha baixat dels 100 milions als 25 els últims quatre anys, el tinent d'alcalde de Barcelona ha demanat que es recuperi el nivell d'aportacions del 2011 de la Generalitat al consistori: aleshores arribava als 230 milions i ara és d'uns 200.</p>
      <figure>
        <img src="https://www.ara.cat/2017/04/18/societat/llar-dinfants-imatge-darxiu_1780032121_41691519_117x66.jpg"/>
      </figure>
      <p>
        <a href="https://www.ara.cat/societat/Barcelona-reclama-milions-Generalitat-escoles-bressol-TSJC-Ensenyament_0_1945005687.html">Barcelona reclama 42 milions de les escoles bressol a la Generalitat</a>
      </p>
      <h3>"Solucions polítiques al conflicte"</h3>
      <p>Entre els punts dels quals s'ha acordat fer una declaració conjunta, un és sobre el "conflicte polític existent". Sobre això, les dues institucions han "reiterat la necessitat de defensar que el diàleg i la negociació siguin els instruments per trobar solucions polítiques". Tant l'Ajuntament com el Govern han manifestat que "són conscients del moment excepcional que viu el país".</p>
    </article>
  </body>
</html>