<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/news/arzemes/disnejlenda-pieaugusajiem-expo-2020-uznemumiem-sniegs-piekluvi-strauji-augosam-regionam.d?id=51667273"/>
    <meta property="og:site_name" content="DELFI"/>
    <meta property="article:published_time" content="2019-11-25T16:40:37+00:00"/>
    <meta property="og:title" content="'Disnejlenda pieaugušajiem': 'Expo 2020' uzņēmumiem sniegs piekļuvi strauji augošam reģionam "/>
    <meta property="og:description" content="Latvijas lielākā uzņēmēju biedrība Latvijas Tirdzniecības un rūpniecības kamera (LTRK) pirmdien, 25.novembrī, starptautiskās izstādes &quot;Expo 2020&quot; organizatoriem iesniegusi &quot;final design&quot; jeb Latvijas izpratnē pilnu paviljona būvniecības tehnisko projektu, portālu &quot;Delfi&quot; informēja LTRK."/>
  </head>
  <body>
    <article>
      <h1>'Disnejlenda pieaugušajiem': 'Expo 2020' uzņēmumiem sniegs piekļuvi strauji augošam reģionam </h1>
      <address><time datetime="2019-11-25T16:40:37+00:00">25 Nov 2019, 16:40</time> by <a rel="author">Ansis Īvāns</a></address>
      <p>
        <b>Latvijas lielākā uzņēmēju biedrība Latvijas Tirdzniecības un rūpniecības kamera (LTRK) pirmdien, 25.novembrī, starptautiskās izstādes "Expo 2020" organizatoriem iesniegusi "final design" jeb Latvijas izpratnē pilnu paviljona būvniecības tehnisko projektu, portālu "Delfi" informēja LTRK.</b>
      </p>
      <p>Jāpiebilst, ka Latvijas valdība vēl nav pieņēmusi galīgo lēmumu par Latvijas dalību nākamgad Apvienoto Arābu Emirātu (AAE) pilsētā Dubaijā gaidāmajā izstādē. Ekonomikas ministrs Ralfs Nemiro novembra sākumā norādīja, ka Latvijai izstādē ir jāpiedalās, bet gala lēmums tiks pieņemts decembrī.</p>
      <p>Pirms tam valdība uzdeva Ekonomikas ministrijai vienoties ar LTRK par esošā "Expo 2020" organizēšanas līgumu laušanu, jo tā normatīvais regulējums bijis pārāk smagnējs un neefektīvs, un apdraudējis projekta realizāciju pieņemamā kvalitātē, ziņoja aģentūra LETA.</p>
      <p>Valdība Latvijas dalībai "Expo 2020" Dubaijā bija nolēmusi veltīt aptuveni četrus miljonus eiro.</p>
      <p>"Esam patiešām lepni, ka šis milzīgais darbs dokumentu sagatavošanā sāk finalizēties un domājams, ka jau decembra vidū tiks saskaņots "final design", lai uzsāktu darbu pie paviljona būvēšanas," pirmdien norādīja LTRK valdes priekšsēdētājs Jānis Endziņš (attēlā labajā pusē).</p>
      <figure>
        <img src="https://g2.delphi.lv/images/pix/676x385/7U0eiCxRkZk/e79ee5ddc011d1802d-51667329.jpg"/>
        <figcaption>Foto: Publicitātes attēli</figcaption>
      </figure>
      <p>Pašreiz sagatavots ne tikai pats paviljona projekts, bet izstrādāta arī satura koncepcija, kuru realizējot, paredzama pozitīva pieredze kā apmeklētājiem, tā arī Latvijas uzņēmumiem eksporta attīstīšanai, viņš skaidro.</p>
      <p>Pēc celtniecības ekspertu aplēsēm Latvijas paviljona būvniecībai nepieciešami aptuveni seši mēneši, kas ir pietiekams laiks, lai pagūtu veikt sagatavošanās darbus un noteiktajā laikā jeb 2020. gada 20. oktobrī Latvija būtu gatava dalībai "Expo 2020" Dubaijā, prognozē Endziņš.</p>
      <p>Latvija "Expo 2020" Dubaijā piedalīsies ar paviljonu "Ēters" ko izstrādāja arhitekti Kārlis Bērziņš, Niklāvs Paegle un Dagnija Smilga ("Riga Architecture Institute"), ko Apvienoto Arābu Emirātu prasībām adaptējis Dubaijas vietējais uzņēmums "Werner Wanders Falasi Consulting Architects".</p>
      <figure>
        <img src="https://g3.delphi.lv/images/pix/676x385/7RyJF4LZ_dA/expo-2020-1-51564987.jpg"/>
        <figcaption>Foto: Publicitātes foto</figcaption>
      </figure>
      <p>Paviljons būs vienkārši uzceļams – tas tiks veidots no metāla karkasa un tā iekšpuse noklāta ar spoguļiem no apakšas līdz augšai, pirmdien tikšanās laikā ar žurnālistiem un uzņēmējiem skaidroja Endziņš.</p>
      <p>"Expo" piešķirtais valsts finansējums ir jāuztver kā investīcija, kuras atdeve varētu būt eksporta pieaugums vai tūristu pieplūdums Latvijā, skaidro Endziņš.</p>
      <p>Tā ir eksporta platforma ne tikai uz AAE, bet visu Vidusāziju un Āfrikas reģionu, viņš turpina.</p>
      <h3>192 valstis 438 hektāros</h3>
      <p>"Expo 2020" notiks AAE pilsētā Dubaijā no 2020. gada 20. oktobra līdz 2021. gada 10. aprīlim. Tā būs pirmā reize, kad vērienīgais pasākums notiek Tuvo Austrumu, Dienvidāzijas un Āfrikas reģionā (MEASA), tikšanās laikā ar uzņēmējiem un žurnālistiem Rīgā uzsver "Expo 2020" pārstāvis Deivids Bišops.</p>
      <figure>
        <img src="https://g1.delphi.lv/images/pix/676x385/9gRDc9j7SCg/1a71d5ddc0104adf43-51667315.jpg"/>
        <figcaption>Foto: Publicitātes attēli</figcaption>
      </figure>
      <p>Izstāde aizņems 438 hektārus, dalību tajā apstiprinājušas 192 valstis. Apmeklētājiem būs pieejamas 200 ēdināšanas iespējas un ik dienu notiks vairāk nekā 60 dažādi pasākumi.</p>
      <p>"Expo 2020" būs pirmā reize, kad izstādē piedalīsies visas Āfrikas valstis, turklāt katra ar savu paviljonu, nevis vienu kopīgu, kā tas ir bijis iepriekš, akcentē Bišofs.</p>
      <p>Rīkotāji paredz izstāde laikā uzņemt vismaz 25 miljonus apmeklētāju.</p>
      <p>""Expo" būs svarīgākais investīciju un biznesa tīklošanas galamērķis 2020. gadā – ap 20% no "Expo 2020" apmeklētājiem pārstāvēs tieši biznesa nozari. Katru dienu simtiem līderu no visas pasaules piedalīsies forumos, konferencēs, ideju prezentēšanas sesijās un citos pasākumos, lai rastu jaunas biznesa iespējas un iegūtu nepieciešamos kontaktus. 2020. gada 27. novembrī paredzēta arī Latvijas nacionālā diena, kad vienuviet būs iespēja sevi ne tikai prezentēt "Expo 2020" apmeklētājiem, bet arī uzrunāt vairāk nekā 200 – 300 dažādu valstu medijus," uzsver Bišops.</p>
      <h3>'Disnejlenda pieaugušajiem'</h3>
      <p>Latvijas dalībai "Expo 2020"atbalstu pirmdienas sanāksmē pauda "Rīgas Krēslu fabrikas" valdes priekšsēdētājs Aldis Circenis.</p>
      <p>""Expo" izstāde ir kā Olimpiskās spēles arhitektūrā. Latvijas paviljona projekts ir unikāls un augstas kvalitātes, to nerealizēt būtu tuvredzīgi. Mēs – "Rīgas Krēslu fabrika" – saskatījām projektā lielu vērtību, tādēļ piekritām ziedot nepieciešamās mēbeles paviljona vajadzībām. Ja mēs sūtām sportistus uz Olimpiskajām spēlēm un neviens neapšauba šo lēmumu, tad arī šajā gadījumā nevajadzētu runāt par tūlītēju investīciju atmaksāšanos – tas ir ilgtermiņa process, kas Latvijai ir ļoti nepieciešams," uzskata Circenis.</p>
      <p>Savukārt Latvijas Institūta direktore Vita Timermane-Moora norāda, ka "Expo" ir publiskās diplomātijas paraugs, ko savās interesēs var izmantot valsts. Latvijas paviljonam uz iestādes laiku ir jākļūst par sava veida valsts vēstniecību, viņa uzskata.</p>
      <p>Vienlaikus Timermane-Moora norāda, ka "Expo" izstādes būtībā ir "Disnejlenda pieaugušajiem". "Aicinu saprast, ka piedalāmies atrakciju parkā un ir jādomā, kā piesaistīt uzmanību," viņa uzsver.</p>
      <figure>
        <img src="https://g1.delphi.lv/images/pix/676x385/Pj4pEIGsxpg/61c345ddc00f411a2a-51667301.jpg"/>
        <figcaption>Foto: Publicitātes attēli</figcaption>
      </figure>
      <p>Pasaules "Expo" pirmo reizi notika 1851. gadā Londonā. Tajā tika izstādīti cilvēka radītie brīnumi strauji mainīgajā pasaulē. Arhitektūra, saturs un tēma "Visu tautu rūpniecība" tika apvienoti, lai radītu ideju par valstu satikšanos kopīgā tehnoloģiju un tirdzniecības progresā. Parīzes Eifeļa tornis tika radīts 1889. gada Pasaules izstādei Francijā.</p>
      <p>Pēdējo gadu laikā Pasaules izstāžu dalībnieki, to skaitā valdības, starptautiskas organizācijas un uzņēmumi, ir pulcējušies, lai rastu risinājumus universālām problēmām, popularizētu savus sasniegumus, produktus, idejas, inovācijas, savas nācijas zīmolu un savas valstis kā galamērķus tūrismam, tirdzniecībai un investīcijām.</p>
      <p>Pasaules izstādes notiek Starptautiskā izstāžu biroja (BIE) pārvaldībā – starpvaldību organizācijā, kas atbild par starptautisko izstāžu ("Expos") pārraudzīšanu un regulēšanu, kā arī par izglītības, jauninājumu un sadarbības pamatvērtību veicināšanu. Mūsdienās BIE paspārnē tiek organizēti 4 izstāžu veidi: pasaules izstādes, specializētās izstādes, dārzkopības izstādes, un Milānas triennāle.</p>
      <p>"Expo 2020" Dubaijā paredzēts kā ievērojams notikums ne tikai Apvienotajos Arābu Emirātos, bet visā Tuvo Austrumu, Āfrikas un Āzijas reģionos, aptverot 3,2 miljardus iedzīvotāju.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/latvijas-daliba-expo-2020-dubaija-draud-izgazties.d?id=51564823"/>
      </related>
    </article>
  </body>
</html>