<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837722-nimechchina-oskarzhila-rishennya-sudu-yes-schodo-polskogo-gazoprovodu-opal"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T16:29:00+00:00"/>
    <meta property="og:title" content="Німеччина оскаржила рішення Суду ЄС щодо польського газопроводу OPAL"/>
    <meta property="og:description" content="КИЇВ. 25 листопада. УНН. Німеччина оскаржила рішення Суду ЄС щодо газопроводу OPAL, внутрішнього газопроводу системи “Північний потік”. Справа …"/>
  </head>
  <body>
    <article>
      <h1>Німеччина оскаржила рішення Суду ЄС щодо польського газопроводу OPAL</h1>
      <address><time datetime="2019-11-25T16:29:00+00:00">25 Nov 2019, 16:29</time> by <a rel="author">Олексій Супрун</a></address>
      <p><b>КИЇВ. 25 листопада. УНН.</b> Німеччина оскаржила рішення Суду ЄС щодо газопроводу OPAL, внутрішнього газопроводу системи “Північний потік”. Справа “Німеччина проти Польщі” зареєстрована, і їй присвоєно номер, пише <b>УНН</b> з <a href="https://www.polskieradio.pl/397/7830/Artykul/2409966,%D0%9F%D0%BE%D0%BB%D1%8C%D1%88%D0%B0-%D1%81%D0%BE%D0%BF%D1%80%D0%BE%D1%82%D0%B8%D0%B2%D0%BB%D1%8F%D0%B5%D1%82%D1%81%D1%8F-%D0%B4%D0%B0%D0%B2%D0%BB%D0%B5%D0%BD%D0%B8%D1%8E-%C2%AB%D0%93%D0%B0%D0%B7%D0%BF%D1%80%D0%BE%D0%BC%D0%B0%C2%BB-%D0%BD%D0%B0-%D0%95%D0%A1">посиланням на</a> “Польське Радіо”.</p>
      <p>У вересні Суд ЄС скасував рішення Єврокомісії 2016 року, яке дозволяє ширше використання пропускної здатності трубопроводу OPAL російським “Газпромом”. Це була перемога Польщі. У п’ятницю закінчився термін оскарження цього рішення. Німеччина однак встигла подати апеляцію. А це означає, що Польщі доведеться знову відстоювати свою правоту в Люксембурзі.</p>
      <p>Польський уряд стверджує, що повне використання пропускної здатності газопроводу “Північний потік” дозволить “Газпрому” перенаправити додаткові обсяги газу на ринок ЄС, що ставить під загрозу енергетичну безпеку ЄС, в тому числі Польщі.</p>
      <p>Влада у Варшаві також підкреслила, що поставки блакитного палива з Росії загрожують енергетичній безпеці ЄС в той час, коли Європа хоче зменшити залежність від РФ.</p>
      <p>Як писав <b>УНН</b> раніше, у Польщі планують <a href="https://www.unn.com.ua/uk/news/1835968-u-polschi-planuyut-podati-do-sudu-na-nimechchinu-yakscho-ta-spriyatime-pivnichnomu-potoku-2">подати до суду</a> на Німеччину, якщо та сприятиме “Північному потоку-2”.</p>
    </article>
  </body>
</html>