<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:832143-Novi-Pazar-Ko-god-da-dodje-ponese-najlepse-utiske"/>
    <meta property="og:site_name" content="Вечерње новости"/>
    <meta property="article:published_time" content="2019-11-25T16:25:00+00:00"/>
    <meta property="og:title" content="Novi Pazar: Ko god da dođe, ponese najlepše utiske"/>
    <meta property="og:description" content="Planina Golija, banje sa lekovitom vodom, koncerti i kulturni digađaji, samo su deo bogate turističke ponude"/>
  </head>
  <body>
    <article>
      <h6 class="kicker">SPECIJALNI DODATAK</h6>
      <h1>Novi Pazar: Ko god da dođe, ponese najlepše utiske</h1>
      <address><time datetime="2019-11-25T16:25:00+00:00">25 Nov 2019, 16:25</time> by <a rel="author">V. N.</a></address>
      <p>
        <b>Planina Golija, banje sa lekovitom vodom, koncerti i kulturni digađaji, samo su deo bogate turističke ponude</b>
      </p>
      <p>U NOVOM Pazaru i okolini je sve više turista, a posebno je primetno sve značajnije prisustvo Kineza, Turaka, Rusa... Mada ponekad znaju i da poremete monaški mir, radujemo se njihovom dolasku i trudimo se da ih što bolje ugostimo, jer nam je stalo da o našem manastiru, našem gradu i našoj zemlji ponesu što lepše utiske - ističe otac Teoktist, iguman manastira Sopoćani, svetskog kulturnog dobra pod zaštitom Uneska, koji strance posebno oduševljava svojim izuzetnim freskama poput "Lepog Jovana", "Uspenja Bogorodice", "Loze Nemanjića" i drugih.</p>
      <p>Veliki turistički potencijali Novog Pazara su planina Golija, koja tek kreće stazama susednog Kopaonika, Novopazarska i Rajčinovića banja i obližnja Pešterska visoravan sa svojim prirodnim biserom, kanjonom Uvca. Turisti iz sveta obično najpre posete kulturnu baštinu u Novom Pazaru, a potom požele da obiđu i kanjon Uvca. Sve je više i onih koji zimuju na Kopaoniku, a u Novi Pazar dolaze da obiđu manastire i spomenike islamske arhitekture. Na ovom polju tek treba da se radi, a mogućnosti za zaradu su ogromne.</p>
      <p>
        <a href="http://www.novosti.rs/vesti/turizam.90.html:647658-Golija-spremna-za-navalu-djaka">
          <b>PROČITAJTE JOŠ - Golija spremna za navalu đaka</b>
        </a>
      </p>
      <p>Krupni pomaci napravljeni su i u Novopazarskoj i Rajčinovića banji, posebno u Novopazarskoj banji, u kojoj je izgrađeno više hotela visoke kategorije i bazena sa lekovitom i toplom banjskom vodom. Za njih su najviše zainteresovani turisti iz arapskih zemalja i Turske. Posebno plene kompleks "Emrović raj" u Novopazarskoj banji, kakav nemaju ni Vrnjačka Banja, ni Karlove Vari, niti čuvene banje u Sloveniji i Mađarskoj, i hotel "Raj" u Rajčinovića banji.</p>
      <p>Planina Golija je po mnogima najlepša u Srbiji: ima idealnu klimu, uvek dovoljno snega, obilje vode. Trenuto može da, računajući i domaću radinost, primi oko 1.000 gostiju, što će, čim budu izgrađene nove staze i žičare, biti premalo. U planu su velika ulaganja države u ski-infrastrukturu i puteve i izgradnja velikog hotelskog kompleksa u koji će podstaći izgradnju nekoliko manjih hotela i stotina apartmana.</p>
      <related>
        <a href="http://www.novosti.rs/vesti/srbija.73.html:766408-Novi-Pazar-Opstali-zahvaljujuci---kvalitetu"/>
      </related>
      <p>- Golija je naša velika šansa, ali i šansa cele Srbije, vrlo brzo mogla bi biti drugi Kopaonik. Učinićemo sve da u domenima lokalne samouprave pomognemo njen brži razvoj. Nadamo se da će vrlo brzo biti privlačna i za značajnija ulaganja stranaca i naših ljudi koji žive i rade u inostranstvu - naglašava gradonačelnik Novog Pazara Nihat Biševac.</p>
      <p>Pešačke staze u Starom Rasu</p>
      <figure>
        <img src="http://www.novosti.rs/upload/images/2019b//11/24n/21%20(6).jpg"/>
      </figure>
      <p>Osim drevnih spomenika kulture, od kojih su neki svetska kulturna baština pod zaštitom Uneska, turiste u Novi Pazar poslednjih godina u sve većem broju dovode i veliki koncerti, festivali i kulturno-zabavne manifestacije koje organizuje Gradska uprava. U Novom Pazaru su gostovale zvezde poput Dina Merlina, Severine, Halida Bešlića, Željka Joksimovića, Marije Šerifović, "Bijelog dugmeta", Zdravka Čolića i čuvenog Bali-bega iz Turske. Na nekim koncertima bilo je i po 70.000 ljudi, koji su stizali iz Splita, Sarajeva, Skoplja, Ljubljane, Beograda, Minhena, Beča i brojnih drugih evropskih gradova.</p>
      <figure>
        <img src="http://www.novosti.rs/upload/images/2019b//11/24n/21%20(4).jpg"/>
      </figure>
      <p>- Sve ti koncerti i naš festival zabavne muzike "Stari grad" donosili su veliku korist našim privrednicima. Hoteli su bili puni, restorani su beležili izvanredne promete, kupovao se novopazarski džins, odlično su išli suveniri i kulinarski specijaliteti ovoga kraja: novopazarski ćevap, mantije, peštersko jagnje, sjenički sir, golijski kajmak, pastrmka... U planu nam je još više velikih i kvalitetnih kulturniih i zabavnih manifestacija koje će naš grad učiniti prepoznatljivim u celoj Evropi - ističe Aladin Imamović koji je u gradskoj upravi zadužen za organizaciju "velikih spektakala".</p>
      <p>Novi turistički objekti na Goliji</p>
      <figure>
        <img src="http://www.novosti.rs/upload/images/2019b//11/24n/21%20(3).jpg"/>
      </figure>
      <p>
        <b>PETROVA CRKVA</b>
      </p>
      <p>VEĆ sledećeg proleća u porti Petrove crkve, najstarije hrišćanske bogomolje na Balkanu, počeće obnova trpezarije, izgradnja potrebnih kancelarija, biblioteke, malog lapidarijuma i "salona za turiste" u kome će moći da se održavaju razne prezentacije i upoznavanje domaćih i stranih turista sa prošlošću ovog kraja. U planu je i štampanje Monografije Petrove crkve, koja će takođe biti dostupna posetiocima.</p>
      <figure>
        <img src="http://www.novosti.rs/upload/images/2019b//11/24n/21%20(1).jpg"/>
      </figure>
      <p>
        <b>AKCIJAŠI POMAŽU</b>
      </p>
      <p>VEĆ dve decenije turisti pokušavaju da "osvoje" i arheološki lokalitet Gradina u Postenju, pored puta Raška - Novi Pazar. Po mišljenju grupe eminentnih stručnjaka, ovde je bilo jedno od najznačajnijih utvrđenja Starog Rasa. Lokalitet je prilično zapušten i nepristupačan. Tek ovoga leta, na predlog Rasima Ljajića i komandanta ORA "Ribarići 2019", akcijaši su očistili Gradinu i prilazni put do ovog lokaliteta. Radili su i na Pazarištu i na Ribarićkom jezeru, koje je takođe veliki, a još nedovoljno iskorišćeni turistički potencijal Novog Pazara.</p>
      <p>Koncert "Bijelog dugmeta"</p>
      <figure>
        <img src="http://www.novosti.rs/upload/images/2019b//11/24n/21%20(2).jpg"/>
      </figure>
      <p>
        <b>NAGRADA</b>
      </p>
      <p>NA nacionalnom konkursu za izbor "Izuzetne turističke destinacije Evrope", novopazarska Turistička organizacija osvojila je prošle godine prvo mesto. Konkurs je sprovela Turistička organizacija Srbije, a tema je bila "kulturni turizam", odnosno kulturna baština i kulturno nasleđe i briga o njemu, posebno o spomenicima kulture pod zaštitom Uneska, koji su glavna "meta" većine turističkih agencija i grupa iz celog sveta.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:832063-Pronadjeno-telo-muskarca-u-Novom-Pazaru-sumnja-se-da-se-predozirao"/>
        <a href="http://www.novosti.rs/vesti/srbija.73.html:832142-Novi-Pazar-Svetska-bastina-dovodi-strance"/>
        <a href="http://www.novosti.rs/vesti/srbija.73.html:828540-Izgoreo-restoran-blizu-benzinske-pumpe-cela-ulica-u-dimu-VIDEO"/>
        <a href="http://www.novosti.rs/vesti/srbija.73.html:828491-Gradjani-Novog-Pazara-sprecili-zenu-da-skoci-sa-mosta"/>
        <a href="http://www.novosti.rs/vesti/naslovna/hronika/aktuelno.291.html:826034-RACIJA-U-NOVOM-PAZARU-Presecen-lanac-trgovine-narkoticima"/>
      </related>
    </article>
  </body>
</html>