<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780960/%D8%A8%D8%A7%D8%B2%D8%AA%D8%A7%D8%A8-%D8%AE%D8%B1%D9%88%D8%B4-%D9%85%D8%B1%D8%AF%D9%85-%D8%AA%D9%87%D8%B1%D8%A7%D9%86-%D8%B9%D9%84%DB%8C%D9%87-%D8%A7%D8%BA%D8%AA%D8%B4%D8%A7%D8%B4-%DA%AF%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%AE%D8%A7%D8%B1%D8%AC%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T16:24:30+00:00"/>
    <meta property="og:title" content="بازتاب خروش مردم تهران علیه اغتشاش‌گران در رسانه‌های خارجی"/>
    <meta property="og:description" content="رسانه های غربی علیرغم تلاش برای بایکوت خروش مردم تهران علیه اغتشاش‌گران، باز هم نتوانستند از آن چشم پوشی کنند."/>
  </head>
  <body>
    <article>
      <h1>بازتاب خروش مردم تهران علیه اغتشاش‌گران در رسانه‌های خارجی</h1>
      <address>
        <time datetime="2019-11-25T16:24:30+00:00">25 Nov 2019, 16:24</time>
      </address>
      <p><b>خبرگزاری مهر- گروه بین الملل:</b>  اجتماع عظیم تهرانی‌ها در حمایت از اقتدار و امنیت کشور، محکومیت اغتشاشات اخیر عصر امروز در میدان انقلاب اسلامی تهران برگزار شد.</p>
      <p>این در حالیست که رسانه های غربی علیرغم تلاش برای بایکوت این مراسم بزرگ و شکوهمند باز هم نتوانستند از آن چشم پوشی کرده و به ناچار مجبور به انعکاس برخی از آن ها شده اند.</p>
      <p><b>یونایتد پرس</b> در گزارشی در خصوص این رویداد بزرگ در تهران نوشت: هزاران شهروند ایرانی در تهران، پایتخت ایران حمایت خود از حکومت ایران را پس از چند روز ناآرامی ناشی از گرانی قیمت بنزین نشان دادند. شرکت‌کنندگان در این تجمع شعارهایی را در حمایت از مقامات حکومتی و علیه آمریکا و «اسرائیل» سر دادند. شهروندان ایرانی با تجمع در میدان انقلاب حمایت خود از سید علی خامنه‌ای رهبر انقلاب اسلامی ایران را  نشان دادند.</p>
      <p><b>خبرگزاری فرانسه</b> رویداد مذکور را اینگونه بازتاب داد: هزاران نفر از حامیان حکومت ایران در میدانی در تهران گردهم آمدند تا روزهای آشوب را محکوم کنند. جمهوری اسلامی آشوب‌ها را به دشمنان خارجی نسبت داده است. آن‌ ها با تکان دادن پرچم ایران و دست‌ نوشته‌ های مرگ بر آمریکا از تمام جهات به سمت میدان انقلاب تهران راهپیمایی کردند.</p>
      <p><b>خبرگزاری آناتولی</b> نیز در این باره نوشت: جمعی از مردم تهران به دعوت شورای تبلیغات اسلامی برای محکوم کردن حوادث و اعتراضات به افزایش قیمت بنزین و در دفاع از حکومت امروز در میدان انقلاب این شهر تجمع کردند. تجمع کنندگان پلاکاردهای مختلفی در دست داشتند که روی آن شعار های مختلفی هچون «مسئولان ذوق نکنند به عشق رهبر آمده‌ایم»، «ما همه با هم هستیم پشت، ولایت هستیم» و «ملت ما بیدار است از فتنه گر بیزار است» در دست داشتند.</p>
      <p>همچنین در چند روز گذشته تجمعاتی از این دست در برخی شهرهای ایران برگزار است.</p>
      <p><b>بی بی سی </b>انگلیس هم گزارش داد: حسین سلامی فرمانده سپاه پاسداران در راهپیمایی امروز، اعتراض‌های هفته گذشته را حاصل «یک سناریوی کامل جهانی» دانست و گفت: ایران امروز در یک جنگ بزرگ جهانی است.</p>
      <p>سلامی گفت که جنگی که در خیابان ها آغاز شده بود، تمام شد. وی از شرکت‌کنندگان در راهپیمایی ضد اغتشاش به دلیل آن که به پیاده‌نظام دشمن نپیوستند، قدردانی کرد.</p>
      <p><b>خبرگزاری اسپوتنیک</b> هم نوشت: راهپیمایی در حمایت از دولت جمهوری اسلامی ایران در تهران برگزار شد. امروز در میدان انقلاب تهران راهپیمایی در حمایت از جمهوری اسلامی ایران و رهبر آن و با شعار مرگ بر اسرائیل و مرگ بر آمریکا برگزار شد.</p>
      <p><b>العهد لبنان</b> هم در گزارشی با اشاره به اجتماع عظیم تهرانی‌ها در حمایت از اقتدار و امنیت کشور، محکومیت اغتشاشات اخیر و بیان مطالبات معیشتی عصر امروز در میدان انقلاب اسلامی تهران، آورده است: مردم تهران پایتخت ایران امروز میخ دیگری بر تابوت فتنه آمریکایی-صهیونیستی با مشارکت میلیونی در حمایت از انقلاب اسلامی کوبیدند. در حماسه ای که مردم تهران آفریدند شعارهای مرگ بر آمریکا و مرگ بر اسرائیل و مرگ بر اغتشاشگران سر داده شد و همچنین لبیک یا حسین(ع) و لبیک یا عباس(ع) و لبیک یا خامنئی طنین انداز شد.</p>
      <p>شبکه <b>المیادین </b>لبنان هم با اشاره به این اجتماع میلیونی به پوشش سخنرانی سردار سلامی در این اجتماع عظیم پرداخت.</p>
    </article>
  </body>
</html>