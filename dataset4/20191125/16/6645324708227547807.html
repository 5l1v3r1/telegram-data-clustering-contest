<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/apartamentite-za-kratkosrochen-naem-vlizat-v-registyr-inache-sledvat-globi-news_1409602.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T16:35:00+00:00"/>
    <meta property="og:title" content="Aпартаментите за краткосрочен наем влизат в регистър, иначе следват глоби"/>
    <meta property="og:description" content="Управляващите се вслушаха в предложението на общините и апартаментите за краткосрочен наем ще влязат в регистър."/>
  </head>
  <body>
    <article>
      <h1>Aпартаментите за краткосрочен наем влизат в регистър, иначе следват глоби</h1>
      <address><time datetime="2019-11-25T16:35:00+00:00">25 Nov 2019, 16:35</time> by <a rel="author" href="https://www.actualno.com/editors/uid/101" target="_blank">Милена Славкова</a></address>
      <p>Управляващите се вслушаха в предложението на общините и апартаментите за краткосрочен наем ще влязат в регистър. Отдаването на апартаменти и стаи под наем, които не са регистрирани според Закона за туризма, през платформи като Booking.com, Airbnb, Expedia, Facebook, се забранява. <br/><br/><br/>С предложения на депутатите Менда Стоянова (ГЕРБ) и Валери Симеонов (Обединени патриоти/НФСБ) за промяна в Закона за туризма се създава нова алинея, която задължава всички лица, които искат да отдават част от имота си чрез онлайн платформа да се регистрират.</p>
      <related>
        <a href="https://www.actualno.com/america/istorichesko-amerikanski-shtat-za-pryv-pyt-vyvede-granica-za-vdiganeto-na-jilishtni-naemi-news_1374767.html"/>
      </related>
      <p>Към момента стаи и къщи за гости могат да се отдават под наем и от лица, които не са търговци по смисъла на Търговския закон, ако местата за настаняване са част от обитаваното от него жилище в жилищна сграда. С предлаганите промени се допълва, че това важи и когато тези места за настаняване не са част от обитаваното от отдаващия под наем жилище в жилищна сграда, пише "Монитор". Общините поискаха регистър на апартаментите за краткосрочен наем по време на проведеното миналата седмица в курорта Боровец заседание на Националния съвет по туризъм. <br/>В измененията, внесени между първо и второ четен на проектозакона за бюджета за 2020 г., се предвижда министърът на туризма при системни нарушения да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които са в нарушение на новите разпоредби и предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове. Всеки, който не спазва новите разпоредби и предоставя туристическа услуга онлайн, без мястото за настаняване да е категоризирано, ще бъде глобяван от 500 до 5000 лв. Санкциите за еднолични търговци и юридически лица са от 1000 до 10 000 лв., пише още в проекта.</p>
      <related>
        <a href="https://www.actualno.com/business/po-deklaracija-goranov-jivee-v-dareno-jilishte-no-pecheli-ot-naem-news_769561.html"/>
      </related>
      <p>Собствениците на отдавани по този начин имоти имат срок от три месеца да се категоризират след влизането в сила на закона.</p>
    </article>
  </body>
</html>