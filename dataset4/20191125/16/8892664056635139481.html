<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/szazezernel-is-tobb-no-valt-kapcsolati-eroszak-aldozatava-tavaly-nemetorszagban/74lve15"/>
    <meta property="og:site_name" content="Blikk.hu"/>
    <meta property="article:published_time" content="2019-11-25T16:31:01+00:00"/>
    <meta property="og:title" content="Döbbenetes adatok: százezernél is több nő vált kapcsolati erőszak áldozatává tavaly"/>
    <meta property="og:description" content="Százezernél is több nő vált kapcsolati erőszak áldozatává 2018-ban Németországban a hivatalos bűnügyi statisztika szerint, a szakértői becslések alapján pedig nagyjából minden harmadik nőt sújtja az erőszak valamilyen formája legalább egyszer - ismertette a szövetségi család-, idős-, nő- és ifjúságügyi minisztérium Berlinben hétfőn, a nők elleni erőszak megszüntetésének nemzetközi napján."/>
  </head>
  <body>
    <article>
      <h1>Döbbenetes adatok: százezernél is több nő vált kapcsolati erőszak áldozatává tavaly</h1>
      <address><time datetime="2019-11-25T16:31:01+00:00">25 Nov 2019, 16:31</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Százezernél is több nő vált kapcsolati erőszak áldozatává 2018-ban Németországban a hivatalos bűnügyi statisztika szerint, a szakértői becslések alapján pedig nagyjából minden harmadik nőt sújtja az erőszak valamilyen formája legalább egyszer - ismertette a szövetségi család-, idős-, nő- és ifjúságügyi minisztérium Berlinben hétfőn, a nők elleni erőszak megszüntetésének nemzetközi napján.</b>
        </i>
      </p>
      <p>A szövetségi bűnügyi hivatal (BKA) kimutatása szerint tavaly 140 755 ember sérelmére követtek el kapcsolaton belüli erőszakos bűncselekményt Németországban. <b>Az esetek típusai a gyilkosságtól a nemi erőszakon át az úgynevezett tartós követés általi zaklatásig (stalking) széles skálát ölelnek fel</b>, és az áldozatok túlnyomó többsége, 81,3 százaléka nő volt.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Ez azt jelenti, hogy 114 393 nő esett kapcsolati erőszak áldozatává 2018-ban, ami több száz fős növekedés az egy évvel korábbi 113 965-höz képest.</p>
      <p>
        <b>Az esetek között 324 gyilkosság és emberölés van, vagyis tavaly majdnem minden nap meghalt egy nő a kapcsolati erőszak következtében.</b>
      </p>
      <p>Az ügyek legnagyobb csoportját a nem súlyos testi sértések alkotják 68 482 esettel. A második a fenyegetés, a stalking és a kényszerítés összefoglaló kategóriájába tartozó bűncselekmények csoportja 28 657 üggyel. A harmadik a súlyos testi sértés 12 093 esettel.</p>
      <p>A BKA adatai azt is megmutatják, hogy a nők elleni erőszak valamennyi társadalmi rétegben és életkori csoportban előfordul - emelte Franziska Giffey miniszter, hozzátéve: Németország minden egyes lakosa ismerhet a közvetlen környezetéből olyan nőt, akit érint a kapcsolaton belüli erőszak.</p>
      <p>A tárca közleményében hangsúlyozták, hogy a BKA adatai csak a bejelentett bűncselekményekről szólnak, és a hatóságok előtt ismeretlen erőszakos bűncselekmények úgynevezett szürke zónájáról készített szakértői elemzések azt mutatják, hogy nagyságrendekkel több az érintett. <b>A becslések alapján több mint 12 millió nőt - a nők nagyjából egyharmadát - sújtja az erőszak valamilyen formában az élete során legalább egyszer.</b></p>
      <p>A kormány ezért elindította az Erősebb az erőszaknál elnevezésű programját, amellyel összehangolja a kapcsolati erőszak áldozatainak támogatására indított kezdeményezéseket. A segítségre szorulók és a segíteni vagy tájékozódni kívánók számára egy külön portált is fejlesztettek, és a tárca költségvetéséből egy 120 millió eurós (40 milliárd forint) beruházási program is indul 2020-tól a titkos menedékházak, krízisközpontok és tanácsadó szolgálatok fejlesztésére.</p>
      <p>(MTI)</p>
    </article>
  </body>
</html>