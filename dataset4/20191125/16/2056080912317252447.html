<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3996980_sudut_ne_pusna_ot_aresta_shefa_na_tad-grup/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T16:34:00+00:00"/>
    <meta property="og:title" content="Съдът не пусна от ареста шефа на &quot;ТАД груп&quot;"/>
    <meta property="og:description" content="Шефът на фирмата, обвинена, че е пробила сървъра на НАП и са изтекли личните данни на 5 млн. души, остава в ареста."/>
  </head>
  <body>
    <article>
      <h1>Съдът не пусна от ареста шефа на "ТАД груп"</h1>
      <address><time datetime="2019-11-25T16:34:00+00:00">25 Nov 2019, 16:34</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>За пореден път Специализираният съд отхвърли молбата на управителя на фирмата "ТАД груп" Иван Тодоров да бъде променена мярката му за неотклонение от задържане под стража в по-лека, съобщиха магистрати.</p>
      <p>Тодоров е обвиняем за лидер на ОПГ - организирана престъпна група, която според прокуратурата е извършила хакерската атака срещу НАП (Националната агенция по приходите), при която изтекоха данните на около 5 млн. български граждани. Според обвинението Иван Тодоров е и подбудител заедно на Кристиян Бойков, който е прекият извършител на атаката срещу сървърите на НАП. Бойков също беше арестуван, но бързо освободен. Третият обвиняем за хакерската атака - Георги Янков, е с мярка за неотклонение парична гаранция от 20 хил. лв.</p>
      <p>Сървърите на приходната агенция бяха "хакнати" през юли и течът на ЕГН-тата на милиони български граждани предизвика скандал, от който пострада имиджът на НАП.</p>
      <p>Шефът на "ТАД груп" заяви пред съда за пореден път, че не е извършил престъплението, в което е обвинен. Защитата на Тодоров поиска и за него мярка парична гаранция от 20 хил. лв., каквато е за обвиняемия Янков, но съдът отхвърли молбата. Според съда Тодоров, ако излезе от ареста, можел да въздейства на негови служители, които са свидетели на обвинението.</p>
    </article>
  </body>
</html>