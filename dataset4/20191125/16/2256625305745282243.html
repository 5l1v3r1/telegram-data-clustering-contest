<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159428_1032.html"/>
    <meta property="og:site_name" content="Novsport"/>
    <meta property="article:published_time" content="2019-11-25T16:48:00+00:00"/>
    <meta property="og:title" content="Бой и три червени картона на Лече - Каляри (ВИДЕО)"/>
    <meta property="og:description" content="Домакините се върнаха от 0:2 в отложения мач от Серия &quot;А&quot;"/>
  </head>
  <body>
    <article>
      <h1>Бой и три червени картона на Лече - Каляри (ВИДЕО)</h1>
      <address><time datetime="2019-11-25T16:48:00+00:00">25 Nov 2019, 16:48</time> by <a rel="author">Пламен Димитров</a></address>
      <p>Драматичен финал беляза отложения мач от 13-ия кръг на Серия "А" между Лече и Каляри. Двата тима направиха 2:2, след като като гостите водеха с 2:0 до 83-ата минута. Именно тогава беше дадено началото на екшъна.</p>
      <p> <br/>Защитникът на Каляри Фабио Качаторе беше изгонен, след като спря с ръка влизащата във вратата топка. Джанлука Лападула реализира отсъдената дузпа, след което се спречка с вратаря Робин Олсен. Двамата си размениха удари и също получиха червени картони. <br/> <br/>В първата минута на добавеното време Марко Калдерони вкара втори гол за Лече. До края домакините дори можеха да спечелят, но не съумяха да реализират трето попадение.<br/> <br/>Каляри беше повел в резултата с два гола от единствените си два удара в очертанията на вратата. Жоао Педро беше точен от дузпа в 30-ата минута, а в 67-ата Раджа Наинголан удвои.<br/> <br/>Срещата трябваше да се изиграе вчера, но беше отложена заради пороен дъжд. Условията днес също не бяха добри, но мач все пак имаше.<br/> </p>
    </article>
  </body>
</html>