<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/semjen-magyarorszag-es-romania-strategiai-erdeke-az-eszak-deli-tengely-erositese-2490868"/>
    <meta property="og:site_name" content="hírTV"/>
    <meta property="article:published_time" content="2019-11-25T16:07:00+00:00"/>
    <meta property="og:title" content="Semjén: Magyarország és Románia stratégiai érdeke az észak-déli tengely erősítése"/>
    <meta property="og:description" content="Semjén Zsolt kifejtette, kulcsfontosságú a Békéscsaba-Arad-Temesvár, valamint a Debrecen-Nagyvárad közti autópályák megépítése."/>
  </head>
  <body>
    <article>
      <h1>Semjén: Magyarország és Románia stratégiai érdeke az észak-déli tengely erősítése</h1>
      <address><time datetime="2019-11-25T16:07:00+00:00">25 Nov 2019, 16:07</time> by <a rel="author">MTI</a></address>
      <h4>Magyarország és Románia stratégia érdeke az észak-déli tengely erősítése, a határ menti autópályák kiépítése, a vasúti összeköttetések biztosítása, valamint annak támogatása, hogy magyar-román közös vállalatok ki tudjanak jutni harmadik országok piacaira is - mondta Semjén Zsolt miniszterelnök-helyettes a Magyar Kereskedelmi és Iparkamara (MKIK) Magyar-Román Tagozata megalakulásának 20. évfordulója alkalmából rendezett ünnepségen hétfőn Békéscsabán.</h4>
      <p>Semjén Zsolt kifejtette, kulcsfontosságú a Békéscsaba-Arad-Temesvár, valamint a Debrecen-Nagyvárad közti autópályák megépítése, a határok között a vasúti összeköttetés biztosítása.</p>
      <p>Hozzátette: az Európai Unióban autópályán már el lehet jutni Záhonytól Gibraltárig, legalább ilyen fontos lenne a Balti- és a Fekete-tengert összekötő észak-déli tengely is, ami Magyarország, Románia, Szlovákia és Lengyelország számára is előnyökkel járna.</p>
      <p>Semjén Zsolt fontosnak nevezte, hogy a magyar-román tagozat húszéves működése révén több közös vállalat is létrejött, de az egymás piacain való megjelenés mellett erősíteni kell, hogy a vállalatok kijussanak harmadik országok piacaira is.</p>
      <p>A miniszterelnök-helyettes úgy vélekedett, a jó gazdasági és politikai kapcsolatok között szoros kölcsönhatás van, amely az országok és az ott élők közti barátságot, sorsközösséget is erősíti.</p>
      <p>A Magyar Kereskedelmi és Iparkamara (MKIK) Magyar-Román Tagozata 1999 nyarán alakult meg Békéscsabán azzal a céllal, hogy a határmenti gazdasági kapcsolatokat erősítse.</p>
      <p>Orosz Tivadar, a Békés Megyei Kereskedelmi és Iparkamara (BMKIK) elnöke, a tagozat vezetője elmondta, mára valamennyi román régióval van kapcsolatuk, számos határon átnyúló projektet valósítanak meg egyebek mellett a foglalkoztatás terén. Példaként elmondta, Arad megyében egy expo kialakítását segítették, magyar oldalon egy magyar-román üzleti központ jött létre, és kapcsolatban vannak egy nagyváradi egyházi alapítvánnyal is.</p>
      <p>Orosz Tivadar hangsúlyozta, a kétoldalú kapcsolatokat fellendítette a két ország uniós csatlakozása és a védővámok leépítése; mára Magyarország Németország után Romániába exportál a legtöbbet.</p>
      <p>Zákonyi Botond Magyarország bukaresti nagykövete a rendezvényen elmondta, csaknem 14 ezer magyar részesedésű vállalat van bejegyezve a román piacon, amelyek jegyzett tőkéje eléri az 1,4 milliárd eurót.</p>
      <p>A két ország közti áruszállítás volumene megközelíti a 8 milliárd eurót, a kereskedelmi kapcsolatokat a 2008-as válság is csak minimálisan tudta visszavetni. Szorgalmazzák a határkeresztező kisebb léptékű utak építését, határátkelők megnyitását, továbbá javaslatot tettek a Budapest-Kolozsvár közti nagysebességű vasútvonal közös megvalósításának vizsgálatára - húzta alá.</p>
      <p> </p>
      <p>MTI</p>
    </article>
  </body>
</html>