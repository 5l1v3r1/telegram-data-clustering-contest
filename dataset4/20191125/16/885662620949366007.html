<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125959/handelsblatt-i-anoixi-ton-ellinikon-omologon"/>
    <meta property="og:site_name" content="Insider"/>
    <meta property="article:published_time" content="2019-11-25T16:49:00+00:00"/>
    <meta property="og:title" content="Handelsblatt: Η «άνοιξη» των ελληνικών ομολόγων"/>
    <meta property="og:description" content="Τις θετικές προοπτικές της ελληνικής οικονομίας περιγράφει ο γερμανικός Τύπος."/>
  </head>
  <body>
    <article>
      <h1>Handelsblatt: Η «άνοιξη» των ελληνικών ομολόγων</h1>
      <h2>Τις θετικές προοπτικές της ελληνικής οικονομίας περιγράφει ο γερμανικός Τύπος.</h2>
      <address>
        <time datetime="2019-11-25T16:49:00+00:00">25 Nov 2019, 16:49</time>
      </address>
      <p><b>Για «άνοιξη» της ελληνικής αγοράς ομολόγων κάνει λόγο ο γερμανικός Τύπος</b>, περιγράφοντας το θετικό κλίμα που επικρατεί το τελευταίο διάστημα.</p>
      <p>«Κάποτε θα ήταν αδιανόητο, κυρίως στα χρόνια της κρίσης. Τώρα όμως πολλοί αναλυτές προτείνουν και πάλι στους επενδυτές να αγοράζουν ελληνικά τραπεζικά ομόλογα». Αυτό το μήνυμα στέλνει η <b>Handelsblatt.</b> Η γερμανική εφημερίδα αναδημοσιεύει για του λόγου το αληθές τα αποτελέσματα του τρίτου τριμήνου των συστημικών τραπεζών, τα οποία επιβεβαιώνουν πλήρως τους ξένους αναλυτές</p>
      <h3>Θετικές προοπτικές</h3>
      <p>«Οι αναλυτές της HSBC παραπέμπουν στο ότι το οικονομικό κλίμα και η καταναλωτική εμπιστοσύνη βελτιώθηκε στην Ελλάδα» σημειώνει η γερμανική εφημερίδα. Ακόμη και αναλυτές της JP Morgan και της Deutsche Bank είναι θετικά διακείμενοι απέναντι στις ελληνικές τράπεζες, προσθέτει, για να συμπληρώσει πως και οι αναλυτές της Bank of America Merill Lynch ανακάλυψαν τις ελληνικές τράπεζες. Μετά από μακρά διακοπή συμπεριέλαβαν και πάλι τα ελληνικά χρηματοπιστωτικά ιδρύματα στον κατάλογο των τραπεζών υπό παρακολούθηση και συστήνουν στους επενδυτές ομόλογα της Eurobank. Ο λόγος είναι ότι πρόκειται για την πρώτη τράπεζα που θα καταφέρει ήδη από το 2021 να μειώσει κάτω από το 10% το ποσοστό των μη εξυπηρετούμενων δανείων». Η εφημερίδα αποκαλεί τα κόκκινα δάνεια ως την πιο «βαριά κληρονομιά» της κρίσης. «Αλλά οι τράπεζες εργάζονται για να ‘καθαρίσουν’ από αυτά».</p>
      <p>Την ίδια θετική εικόνα για τα ελληνικά κρατικά ομόλογα δίνει και η ελβετική <b>Neue Zürcher Zeitung</b>. «Παρά τον εμπορικό πόλεμο και τους κακούς δείκτες οικονομικής ανάπτυξης τα χρηματιστήρια κάνουν ράλι, οι αγορές έχουν ξεπεράσει προ πολλού τις προειδοποιήσεις του Διεθνούς Νομισματικού Ταμείου για τους πιο χαμηλούς δείκτες ανάπτυξης το 2020 και εκτιμούν ότι από εκεί και μετά η ανάπτυξη θα πάρει ώθηση. Στους μεγάλους νικητές ανήκουν τα ομόλογα, που πριν λίγο καιρό θεωρούνταν ριψοκίνδυνα. Οι τιμές των ελληνικών ομολόγων μέσα σε ένα χρόνο αυξήθηκαν πάνω από το 30%. Οι προσφορές στην πρόσφατη έκδοση ομολόγου 2,5 δισ. ευρώ υπερέβησαν το πενταπλάσιο του αρχικού κεφαλαίου. Η απόδοση του δεκαετούς ομολόγου του δημοσίου υποχώρησε στο 1,4%, λιγότερο και από ό,τι ομόλογα των ΗΠΑ».</p>
      <h3>Ο κομβικός ρόλος της τοπικής αυτοδιοίκησης</h3>
      <p>Η Süddeutsche Zeitung δημοσιεύει άρθρο γνώμης του Αλέξανδρου Κρητικού, διευθυντή ερευνών του Γερμανικού Ινστιτούτου Οικονομικών Ερευνών του Βερολίνο, στο οποίο αναδεικνύει την κομβικής σημασίας συμβολή των εκπρόσωπων της τοπικής αυτοδιοίκησης στη βελτίωση του επιχειρηματικού κλίματος. Και εξηγεί τι εννοεί: «Ο Μητσοτάκης πρέπει να διδαχθεί από τα σφάλματα των προηγούμενων κυβερνήσεων, των οποίων υπήρξε μέλος και να στηρίξει την εφαρμογή των μεταρρυθμίσεων. Σε αυτό το πλαίσιο θα ήταν θετική η δραστηριοποίηση δημάρχων και δημοτικών συμβουλίων για ένα θετικό επιχειρηματικό κλίμα σε τοπικό επίπεδο, για να δημιουργηθεί καλύτερο περιβάλλον στις υπάρχουσες επιχειρήσεις και σε νέες καινοτόμες. Αλλά τα έσοδα των φόρων από επιχειρηματική δραστηριότητα πηγαίνουν ολοκληρωτικά στο υπουργείο Οικονομικών. Παρά τις μεταρρυθμίσεις από το πρόγραμμα «Καλλικράτης» οι κοινοτικοί προϋπολογισμοί εξαρτώνται από την κεντρική κυβέρνηση, η οποία έχει ευχέρεια χειρισμών στη διανομή κονδυλίων σε πόλεις και κοινότητες. Αντί να νοιάζονται οι δήμαρχοι και κοινοτάρχες για την ενίσχυση της τοπικής οικονομίας και επιχειρηματικότητας, κάνουν αγώνα για επιδοτήσεις από την Αθήνα».</p>
      <p>Πηγή: Deutsche Welle</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125693/i-etymigoria-tis-komision-beltionei-tin-eikona-sta-ellinika-omologa"/>
        <a href="https://www.insider.gr/eidiseis/oikonomia/125237/diatiroyntai-oi-pieseis-sta-ellinika-omologa"/>
        <a href="https://www.insider.gr/eidiseis/oikonomia/125122/synehizontai-oi-reystopoiiseis-sta-ellinika-omologa"/>
      </related>
    </article>
  </body>
</html>