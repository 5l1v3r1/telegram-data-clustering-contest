<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-cieslak-nie-bedzie-mial-lekko-musi-na-nowo-poukladac-wlokniarza/gjkrdmq"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Cieślak nie będzie miał lekko. Musi na nowo poukładać Włókniarza"/>
    <meta property="og:description" content="Niedawno zakończył się okres transferowy w ligach polskich. Wiele klubów dokonało w swoich składach zmian. Przedstawiamy sześć najgłośniejszych transferów zdaniem Marceliny Rutkowskiej - dziennikarki Eleven Sports."/>
  </head>
  <body>
    <article>
      <h1>Cieślak nie będzie miał lekko. Musi na nowo poukładać Włókniarza</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author" href="https://www.przegladsportowy.pl/autorzy/artur-kaciak" target="_blank">Artur Kąciak</a></address>
      <p>
        <b>Niedawno zakończył się okres transferowy w ligach polskich. Wiele klubów dokonało w swoich składach zmian. Przedstawiamy sześć najgłośniejszych transferów zdaniem Marceliny Rutkowskiej - dziennikarki Eleven Sports.</b>
      </p>
      <p>
        <b>Najciekawsze transfery według Marceliny Rutkowskiej:</b>
      </p>
      <p>
        <b>1. Jason Doyle (forBET Włókniarz Częstochowa):</b>
      </p>
      <p>Po dwóch sezonach spędzonych w barwach Get Well Toruń, mistrz świata z 2017 roku postanowił przenieść się na południe Polski. Dołączy tam do silnych indywidualności - Leona Madsena i Fredrika Lindgrena. Oznacza to, że we Włókniarzu będzie aż trzech mocnych liderów. Niewątpliwie jest to duże wzmocnienie. Jason Doyle przez ostatnie lata pokazywał, że jest wartościowym zawodnikiem, skłonnym działać pod presją i zdobywać cenne punkty. Pytanie, jak zaaklimatyzuje się w nowym otoczeniu. Przed Markiem Cieślakiem nie lada wyzwanie, by drużynę odpowiednio poukładać. Jeśli się uda, Włókniarz Częstochowa będzie naprawdę mocnym graczem w przyszłym sezonie PGE Ekstraligi.</p>
      <p>
        <b>2. Nicki Pedersen (MrGarden GKM Grudziądz):</b>
      </p>
      <p>Do ciekawej wymiany doszło pomiędzy klubami z Zielonej Góry i Grudziądza. Chodzi oczywiście o Nickiego Pedersena i Antonio Lindbacka. Duńczyk w barwach GKM-u już w przeszłości występował, ale było to prawie dwadzieścia lat temu. Postać Nickiego zawsze budzi wiele emocji. Duńczyk znany jest ze swojego wybuchowego charakteru i dość indywidualnej jazdy. Jednak w porównaniu z Antonio Lindbackiem zdaje się być pewniejszym zawodnikiem, który potrafi skutecznie punktować, a grudziądzkiej drużynie może przydać się przede wszystkim na wyjazdach.</p>
      <p>
        <b>3. Antonio Lindback (Stelmet Falubaz Zielona Góra):</b>
      </p>
      <p>Dla Szweda z kolei zmiana klubu może pomóc mu się przebudzić. W ostatnich sezonach sprawiał wrażenie zablokowanego. Ma wszelkie atuty, które mogą uczynić z niego skutecznego zawodnika, ale by to uruchomić, być może potrzebna będzie właśnie zmiana otoczenia. Lindback to bardzo doświadczony zawodnik, uczestnik cyklu Grand Prix, jeśli popracuje, nad strefą mentalną to z pewnością będzie ważnym ogniwem zespołu.</p>
      <p>
        <b>4. Adrian Miedziński (Apator Toruń):</b>
      </p>
      <p>Wiele emocji budzi także powrót Adriana Miedzińskiego do macierzystego klubu. Po dwóch latach startów w Częstochowie, toruński wychowanek postanowił wesprzeć drużynę Apatora Toruń, która po 44 sezonach spędzonych w najwyższej klasie rozgrywkowej, spadła ligę niżej. Adrian Miedziński ma być mocnym filarem zespołu i kluczowym zawodnikiem w walce o powrót do PGE Ekstraligi. Z pewnością przerwa od startów w macierzystym klubie pozwoliła Miedzińskiemu nieco się przewietrzyć, odetchnąć i nabrać dystansu. Ponadto w obliczu misji, jaką jest powrót do elity, biorąc pod uwagę perspektywę występów w roli lidera oraz uwzględniając wielkie ambicje, Adrian może zyskać dodatkową motywację i siłę do działania. Na Motoarenie czuje się bardzo dobrze, co potwierdził w ubiegłym sezonie.</p>
      <p>
        <b>5. Robert Lambert (PGG ROW Rybnik):</b>
      </p>
      <p>W sezonie 2020, wszystkie oczy z pewnością zwrócone będą w kierunku beniaminka z Rybnika. PGG ROW Rybnik wywalczył upragniony awans do PGE Ekstraligi i od razu zapowiedział twardą walkę z najlepszymi. Wśród "Rekinów" nową twarzą w przyszłym sezonie będzie m.in. Robert Lambert, który w składzie zastąpi Daniela Bewley’a. Lambert to młody i ambitny zawodnik, który będzie występował pod numerem 8/16. Choć Lambert, jak wielu jego młodych kolegów, nie jest fanem przepisu o zawodniku rezerwowym, to pozostanie w PGE Ekstralidze, było dla niego ważnym krokiem w karierze. Ma już za sobą pierwszy sezon w najwyższej klasie rozgrywkowej i duże doświadczenie w walce z najmocniejszymi rywalami. Ubiegły sezon był dla niego niezwykle pracowity. Występował we wszystkich najważniejszych imprezach indywidualnych, a także jeździł w kilku ligach. Z jednej strony mogło być to bardzo eksploatujące, z drugiej zaś pozwoliło sprawdzić się na różnych torach i w różnych warunkach. A powszechnie wiadomo, że dla żużlowców najważniejsza jest regularność startów. Lambert z pewnością wniesie dużo do ekipy z Rybnika i jeśli tylko dostanie szanse startów, na pewno ją wykorzysta.</p>
      <p>
        <b>6. Peter Kildemand (Zdunek Wybrzeże Gdańsk):</b>
      </p>
      <p>Wokół tego transferu pojawiało się wiele spekulacji. Czy Wybrzeże Gdańsk podjęło słuszną decyzję, kontraktując Duńczyka, który od kilku sezonów boryka się z ustabilizowaniem formy? Kildemand ostatnie lata spędził w ekstraligowych klubach, kolejno zmieniając barwy, szukając odpowiednich warunków, by wreszcie się odbudować. Jak na razie z marnym skutkiem. Jak sam przyznał, w końcu nadszedł moment, by popracować nad swoją dyspozycją w Nice 1. LŻ. Być może radość z jazdy odnajdzie, reprezentując barwy klubu z Pomorza. Wielu zawodników chwali Wybrzeże za profesjonalizm, dobrą atmosferę i poczucie stabilizacji. Tego z pewnością potrzebuje Peter. Jeśli wszystko zagra, tak jak Duńczyk to sobie zaplanował, może się okazać, że ten transfer był strzałem w dziesiątkę. Z drugiej strony Wybrzeże Gdańsk dysponuje bardzo szeroką kadrą i niewykluczone, że Kildemand o swoje występy w meczach będzie musiał mocno zawalczyć.</p>
    </article>
  </body>
</html>