<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/there-is-still-bombs-and-weapons-from-ww2-in-geneva-lake"/>
    <meta property="og:site_name" content="euronews"/>
    <meta property="article:published_time" content="2019-11-25T16:53:19+00:00"/>
    <meta property="og:title" content="صدها تُن مهمات جنگ جهانی دوم همچنان در بستر «دریاچه لمان» سوئیس است"/>
    <meta property="og:description" content="انجمن غواصان فرانسوی بر خلاف ادعای مقامات سوئیسی معتقد است که همچنان بخشی از مهمات جنگ جهانی دوم در بستر دریاچه لمان سوئیس قرار دارد."/>
  </head>
  <body>
    <article>
      <h1>صدها تُن مهمات جنگ جهانی دوم همچنان در بستر «دریاچه لمان» سوئیس است</h1>
      <address><time datetime="2019-11-25T16:53:19+00:00">25 Nov 2019, 16:53</time> by <a rel="author">یورونیوز </a></address>
      <p>مقام‌های سوئیسی بارها اعلام کرده‌اند که مهمات و تجهیزات جنگیِ مدفون شده در دریاچۀ لمان که بخش بزرگی از آن در شهر ژنو است، تهدیدی برای شهروندان و محیط زیست این دریاچه نیست زیرا این تسلیحات در بستر دریا دیگر به شکل اولیه خود نیستند، مهمات رسوب شده‌اند و اثرات خطرناک و سمی خود را از دست داده‌اند.</p>
      <p>اما یک انجمن غواصی فرانسوی این روایت را به چالش کشیده است و می‌گوید که جعبه‌های مهمات و سلاح‌های مدفون شده در بستر دریاچه لمان همچنان خطرناکند.</p>
      <p>به گفته لیونل رار سخنگوی این انجمن، نگرانی‌ها از آن جهت است که امکان دارد بخشی از این تسلیحات در نزدیکی «خطوط لوله انتقال گاز و آب آشامیدنی» قرارگرفته باشند. وی اضافه کرد معلوم نیست که آیا «وضعیت نگهداری سلاح‌ها» در شرایط ایمنی است یا خیر.</p>
      <p>تخمین زده می‌شود حدود ۱۵۰۰ تُن مهمات متعلق به سال‌های ۱۹۴۰ تا ۱۹۶۰ میلادی در این دریاچه ریخته شده باشد.</p>
      <p>در دهه ۳۰ میلادی بسیاری از کشورهای اروپایی با افزایش تنش‌های ناشی از قدرت گرفتن آلمان نازی تلاش زیادی برای تولید و خرید تسلیحات جنگی کردند.</p>
      <p>سوئیسی‌ها که در دوران این جنگ کشوری بی‌طرف محسوب می‌شدند، پس از پایان جنگ جهانی دوم بخش بزرگی از مهمات فعال در آلمان و دیگر کشورهای شکست خورده در جنگ را پذیرفتند تا آنها را در انبارهای مخصوص نگهداری کنند اما دو انفجار مهیب در سال ۱۹۴۶ و ۱۹۴۷ میلادی که باعث مرگ ده‌ها نفر شد مقامات ارتش سوئیس را برآن داشت تا این تسلیحات را به درون آب بیندازند.</p>
      <p>در همین راستا ارتش سوئیس تا سال ۱۹۶۰میلادی هشت هزارتن مهمات را در چندین دریاچه این کشور از جمله لمان دفن کرد.</p>
      <p>حال گفته می‌شود که پس از گذشته نزدیک به شش دهه، برخلاف اظهارات مقامات سوئیسی این تسلیحات رسوب نشده‌اند و با تایید و شواهد ارائه شده از سوی انجمن غواصان فرانسوی، خطر بزرگی برای شهروندان و محیط زیست این منطقه محسوب می‌شوند.</p>
      <p>به جز شهروندان سوئیسی، فرانسوی‌ها هم نگران این مهمات و اثرات آن بر محیط زیست و سلامت خود هستند زیرا بخشی از دریاچه مرزی لمان در فرانسه قراردارد. بحث درباره این تسلیحات به مهمترین موضوع رسانه‌های سوئیس تبدیل شده است و پارلمان فدرال این کشور، روز اول دسامبر در این باره جلسه خواهد داشت.</p>
    </article>
  </body>
</html>