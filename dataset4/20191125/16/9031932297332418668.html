<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/skonczylo-sie-paliwo-i-osiedli-na-mieliznie-w-okrecie-podwodnym-znaleziono-3-tony-kokainy/"/>
    <meta property="og:site_name" content="Polsat News"/>
    <meta property="article:published_time" content="2019-11-25T16:01:00+00:00"/>
    <meta property="og:title" content="3 tony kokainy na łodzi podwodnej. Przemytnicy osiedli na mieliźnie, bo skończyło się paliwo"/>
    <meta property="og:description" content="Hiszpańska policja we współpracy z portugalskimi organami ścigania przejęła niedaleko przygranicznej miejscowości Cangas łódź podwodną z 3 tonami kokainy na pokładzie. Do popołudnia w poniedziałek hiszpańska prokuratura postawiła zarzuty dwóm członkom załogi."/>
  </head>
  <body>
    <article>
      <h1>3 tony kokainy na łodzi podwodnej. Przemytnicy osiedli na mieliźnie, bo skończyło się paliwo</h1>
      <address>
        <time datetime="2019-11-25T16:01:00+00:00">25 Nov 2019, 16:01</time>
      </address>
      <p>
        <b>Hiszpańska policja we współpracy z portugalskimi organami ścigania przejęła niedaleko przygranicznej miejscowości Cangas łódź podwodną z 3 tonami kokainy na pokładzie. Do popołudnia w poniedziałek hiszpańska prokuratura postawiła zarzuty dwóm członkom załogi.</b>
      </p>
      <related>
        <a href="https://www.polsatnews.pl/wiadomosc/2019-07-30/w-meksyku-zatrzymano-trzech-polskich-i-19-filipinskich-marynarzy/"/>
      </related>
      <p>Jak poinformowała hiszpańska żandarmeria (Guardia Civil), w poniedziałek po południu wciąż trwały poszukiwania trzeciego członka załogi. Dwaj pozostali to obywatele Ekwadoru, którzy usłyszeli zarzuty przynależności do organizacji przestępczej oraz przemytu narkotyków.</p>
      <p>Ze zbliżonych do śledztwa źródeł, na które powołują się portugalskie media, wynika, że łódź wyposażona w zaawansowaną technologię, przypłynęła do północno-zachodniej Hiszpanii z Portugalii. Prawdopodobnie kilka dni wcześniej gang przetransportował ładunek około 3 ton kokainy z Ameryki Południowej.</p>
      <figure>
        <img src="https://r.dcs.redcdn.pl/http/o2/redefine/cp/72/727wkioc4a1h77has9ers4c79d5aig6s.jpg"/>
        <figcaption>
          <cite>PAP/EPA/Salvador Sas</cite>
        </figcaption>
      </figure>
      <p>
        <a href="https://www.polsatnews.pl/wiadomosc/2019-03-23/powstala-pierwsza-w-europie-podwodna-restauracja-zachwyca-swoim-pieknem_1553131/">
          <b>ZOBACZ: Powstała pierwsza w Europie podwodna restauracja. Zachwyca swoim pięknem</b>
        </a>
      </p>
      <p>
        <b>Zatrzymali się blisko wybrzeża</b>
      </p>
      <p>Przejęcie jednostki było możliwe, bo zatrzymała się ona blisko wybrzeża w okolicach portugalsko-hiszpańskiej granicy. Według źródła zbliżonego do śledztwa służby przejęły okręt krótko po tym, gdy z braku paliwa osiadł na mieliźnie.</p>
      <p>Zarekwirowana przez żandarmerię jednostka to pierwszy transatlantycki okręt podwodny z kokainą, jaki przejęto na wodach terytorialnych Hiszpanii. Pochodząca z Gujany Francuskiej jednostka mogła pomieścić do 6 ton narkotyków.</p>
      <p>
        <a href="https://www.polsatnews.pl/wiadomosc/2019-10-13/ojciec-i-syn-wracali-z-pracy-w-aucie-kokaina-brak-prawa-jazdy-badania-technicznego-i-oc/">
          <b>ZOBACZ: Ojciec i syn "wracali z pracy". W aucie kokaina, brak prawa jazdy, badania technicznego i OC</b>
        </a>
      </p>
      <p>
        <b>Obserwowali ich od trzech dni</b>
      </p>
      <p>"Ruchy tego okrętu były obserwowane od trzech dni przez funkcjonariuszy. Wiemy, że ta 20-metrowa jednostka była wykorzystywana do dostarczania narkotyków do brzegów Galicji" - ujawniło źródło w hiszpańskiej żandarmerii, zaznaczając, że proceder mógł trwać od kilku lat.</p>
      <figure>
        <img src="https://r.dcs.redcdn.pl/http/o2/redefine/cp/ed/edmuintqi68k2myeayxch54qoj4ec2xm.jpg"/>
        <figcaption>
          <cite>PAP/EPA/Salvador Sas</cite>
        </figcaption>
      </figure>
      <p>Ujęcie członków załogi miało miejsce w niedzielę rano, ale w poniedziałek po południu wciąż trwa akcja poszukiwania trzeciego jej członka oraz dodatkowych dowodów w dochodzeniu. Na kilku drogach w prowincji Pontevedra ruch był mocno utrudniony z powodu policyjnych kontroli.</p>
      <p>Akcję poszukiwania w okolicach brzegu utrudnia skaliste wybrzeże okolic hiszpańskiego Cangas. Przyjmuje się, że trzeci z członków gangu opuścił wynurzoną do połowy łódź podwodną w kombinezonie płetwonurka.</p>
      <p>
        <a href="https://www.polsatnews.pl/wideo/zedre-maske-obiektywnego-nudziarza-tusk-od-1-grudnia-zaangazuje-sie-w-polska-polityke_6760060/">WIDEO - "Zedrę maskę obiektywnego nudziarza". Tusk od 1 grudnia zaangażuje się w polską politykę</a>
      </p>
      <figure>
        <img src="https://r.dcs.redcdn.pl/http/o2/redefine/cp/es/eseteund55vpqi222xxu86x5nvh6dahf.jpg"/>
      </figure>
    </article>
  </body>
</html>