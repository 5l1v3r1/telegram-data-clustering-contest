<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/francuska-nece-iskljuciti-huavej-iz-razvoja-5g-mreze/"/>
    <meta property="og:site_name" content="Krstarica"/>
    <meta property="article:published_time" content="2019-11-25T16:04:00+00:00"/>
    <meta property="og:title" content="Francuska neće isključiti Huavej iz razvoja 5G mreže"/>
    <meta property="og:description" content="PARIZ - Francuska neće slediti Sjedinjene Države i isključiti kineski Huavej iz razvoja svoje 5G mreže nove generacije, ali imaće ovlašćenje da proverava"/>
  </head>
  <body>
    <article>
      <h1>Francuska neće isključiti Huavej iz razvoja 5G mreže</h1>
      <address><time datetime="2019-11-25T16:04:00+00:00">25 Nov 2019, 16:04</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521494-750x430.jpg"/>
        <figcaption>Foto: Tanjug/MaxPixel, ilustracija</figcaption>
      </figure>
      <p>PARIZ – Francuska neće slediti Sjedinjene Države i isključiti kineski Huavej iz razvoja svoje 5G mreže nove generacije, ali imaće ovlašćenje da proverava sve proizvođače opreme zbog bilo kakve potencijalne pretnje po bezbednost, izjavila je danas zamenica francuskog ministra ekonomije Anjes Panije-Runaše.</p>
      <p>„Ne ciljamo na jednog proizvođača opreme. Nema isključenja“, rekla je Panije-Runaše za televiziju BFM, a prenosi agencija Rojters.</p>
      <p>Navela je da u Francuskoj postoje tri proizvođača telekomunikacione opreme.</p>
      <p>„Huavej ima 25 odsto tržišnog udela, a tu su i Nokija i Erikson. Samsung još nije aktivan u Francuskoj, ali ga interesuje 5G“, navela je zamenica ministra, i dodala da vlada u Parizu neće isključiti nikoga.</p>
      <p>„Ne sledimo stavove Sjedinjenih Država“, poručila je Panije-Runaše.</p>
      <p>Rojters navodi da će telekomunikacioni operateri u Francuskoj morati da traže dozvolu od premijera za svoje 5G mrežne projekte, i podseća da je francuski telekomunikacioni regulator Arkep započeo prošlog četvrtka dugo očekivanu prodaju spektra frekvenci za 5G.</p>
      <p>(Tanjug)</p>
    </article>
  </body>
</html>