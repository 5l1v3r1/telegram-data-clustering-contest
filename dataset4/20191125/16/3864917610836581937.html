<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2825124-ukraina-prodovzit-nablizuvati-armiu-do-standartiv-nato-popri-vijnu-homcak.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="Україна продовжить наближувати армію до стандартів НАТО попри війну – Хомчак"/>
    <meta property="og:description" content="Збройні сили України навіть в умовах війни із зовнішнім ворогом продовжують процеси реформ та впевнено рухаються до досягнення взаємосумісності з підрозділами країн НАТО."/>
  </head>
  <body>
    <article>
      <h1>Україна продовжить наближувати армію до стандартів НАТО попри війну – Хомчак</h1>
      <h2>Збройні сили України навіть в умовах війни із зовнішнім ворогом продовжують процеси реформ та впевнено рухаються до досягнення взаємосумісності з підрозділами країн НАТО.</h2>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>Про це <a href="https://www.ukrinform.ua/rubric-ato/2824697-ruslan-homcak-nacalnik-genstabu-golovnokomanduvac-zsu.html">в інтерв’ю для Укрінформу</a> заявив начальник Генерального штабу – Головнокомандувач ЗС України генерал-лейтенант Руслан Хомчак.</p>
      <p>«В контексті адаптації до стандартів НАТО, ми йдемо широкою дорогою сьогодні, у всіх сферах. Десь досягнення більші, десь – менші, але не тому що не хотіли працювати, а тому, що в усьому є своя послідовність. Триває шостий рік війни, - і він не дає нам можливості зупинити все і сказати – ми повинні трансформуватися. Коли йде війна, ми жодним чином не можемо знижувати боєздатність і боєготовність наших військ. Це якраз наша специфіка, і я інформував всіх представників країн, які взяли участь у засіданні Військового комітету ЄС, що війна йде, а ми трансформуємося. Вони це дуже серйозно оцінюють», - сказав начальник Генерального штабу ЗС України.</p>
      <p>Він зауважив, що поділяє точку зору партнерів по <a href="https://www.ukrinform.ua/tag-nato">НАТО</a>, що у військовому будівництві ніколи не можна заспокоюватися на досягненнях та потрібно зберігати динаміку розвитку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2825057-navkolo-rozvedenna-sil-na-donbasi-vidbuvaetsa-vidverta-manipulacia-homcak.html">Навколо розведення сил на Донбасі відбувається відверта маніпуляція - Хомчак</a>
      </blockquote>
      <p>«Ми в процесі (наближення до НАТО), і вже далеко не на початку шляху. І навряд чи цей шлях закінчиться, у хорошому сенсі... Лише коли ми йдемо в ногу з часом, а краще – йти з випередженням тих викликів та загроз, які постійно постають, - тоді ми можемо говорити, що ми - надійна армія, що ми можемо захистити країну, і тоді ворог до нас не полізе, тому що знатиме, що отримає за це по зубах», - зауважив Хомчак.</p>
    </article>
  </body>
</html>