<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/maturita-2020-invalsi-1.4905630"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T16:44:24+00:00"/>
    <meta property="og:title" content="Maturità 2020, Invalsi obbligatorio per l'ammissione"/>
    <meta property="og:description" content="Il Miur conferma inoltre la reintroduzione del tema storico nella prima prova scritta e l'eliminazione delle buste per la prova orale"/>
  </head>
  <body>
    <article>
      <h1>Maturità 2020, Invalsi obbligatorio per l'ammissione</h1>
      <h2>Il Miur conferma inoltre la reintroduzione del tema storico nella prima prova scritta e l'eliminazione delle buste per la prova orale</h2>
      <address><time datetime="2019-11-25T16:44:24+00:00">25 Nov 2019, 16:44</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905666.1574700265!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Studenti durante l'esame di Stato (Ansa)</figcaption>
      </figure>
      <p>Roma, 25 novembre 2019 - L'<b>esame di Stato</b> cambia nuovamente. Dopo la reintroduzione della Storia nella prima prova, e l'eliminazione delle buste per la prova orale, si torna indietro anche per quel che riguarda la <b>prova Invalsi</b>. Per accedere all'esame di <b>maturità 2020,</b> oltre allo svolgimento di attività di <b>alternanza scuola-lavoro</b>, è obbligatorio aver sostenuto i test Invalsi. A stabilirlo una circolare del Ministero dell'Istruzione inviata oggi ai dirigenti scolastici. Con la legge Milleproroghe 2018 il precedente titolare del Miur, <b>Marco Bussetti</b>, aveva differito di un anno (all'1 settembre 2019) l'applicazione della norma sull' Invalsi - prevista dal Decreto legislativo 13 aprile 2017, n. 62 - <b>esonerando</b> così gli studenti che hanno fatto la maturità nel 2019.</p>
      <p>Ora però, "non essendo intervenuto un ulteriore differimento annuale", la circolare ricorda che "dovrà essere verificato, ai fini dell'ammissione dei candidati interni all`esame di Stato dell'a.s. 2019/2020, oltre al requisito della frequenza scolastica e del profitto scolastico, anche il requisito della partecipazione, durante l`ultimo anno di corso, alle <b>prove a carattere nazionale.</b> La circolare Miur conferma infine la reintroduzione del tema storico nella prima prova scritta ("almeno una delle tracce della tipologia B, analisi e produzione di un testo argomentativo, deve riguardare l'ambito storico") e, per il colloquio orale, l'annullamento della procedura di assegnazione del materiale agli studenti tramite le <b>buste da sorteggiare.</b></p>
      <p>"Ho aperto una riflessione critica sulle prove Invalsi ma interpreto il ruolo di ministro con prudenza e responsabilità. Ci sono dei passaggi di legge da rispettare. Personalmente resto dell'opinione che queste prove vadano <b>ripensate</b>: possono essere utili per evidenziare le fragilità del nostro sistema di istruzione", afferma il <b>ministro dell'Istruzione Lorenzo Fioramonti</b>. "Ad ogni modo i loro esiti <b>non influiranno</b> in alcun modo sull'ammissione alla Maturità", ha aggiunto.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>