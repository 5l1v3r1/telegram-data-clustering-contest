<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zivotni-styl/zdravi/cesko-pocet-potratu-rizika-tehotenstvi_1911251627_jak"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="Potratů v Česku ubývá. Podle lékařů lidé těhotenství více plánují, rodí se tak ale méně dětí"/>
    <meta property="og:description" content="Zamlklých těhotenství a samovolných potratů je v Česku ročně hlášených kolem 14 tisíc. Do budoucna by jich ale mohlo přibývat s tím, jak se zvyšuje průměrný věk matek, který je teď kolem 30 let."/>
  </head>
  <body>
    <article>
      <h1>Potratů v Česku ubývá. Podle lékařů lidé těhotenství více plánují, rodí se tak ale méně dětí</h1>
      <address><time datetime="2019-11-25T16:27:00+00:00">25 Nov 2019, 16:27</time> by <a rel="author">Janetta Roubková</a></address>
      <p>
        <b>Těhotenství v Česku dobrovolně ukončuje stále méně žen. Umělých potratů za posledních pět let ubylo skoro o pětinu. Zatímco v roce 2014 jich Ústav zdravotnických informací a statistiky evidoval necelých 22 tisíc, loni to bylo zhruba 18 300. Důvodem je podle gynekologů to, že lidé rodičovství víc plánují. To má ale i další dopady: rodí se méně dětí, než by z dlouhodobého hlediska bylo potřeba.</b>
      </p>
      <p>„Šla jsem na běžnou kontrolu, po prvním trimestru se chodí na velký ultrazvuk, žádné problémy jsem neměla, nic mi nebylo. Přišla jsem k doktorovi a ten zjistil, že miminku už nebije srdíčko a že už je to asi týden, co se to stalo,“ vypráví Kateřina z Liberce, která při druhém těhotenství prodělala takzvaný zamlklý potrat.</p>
      <figure>
        <audio src="https://www.irozhlas.cz/sites/default/files/audios/3111ebb7b69e77babbfdb4147ac99ff1.mp3"/>
        <figcaption>Poslechněte si reportáž Janetty Roubkové</figcaption>
      </figure>
      <p>Hned druhý den šla na zákrok, při němž jí lékaři plod z dělohy odstranili. Proč se to stalo, do dneška neví. Důvodů ale může být řada.</p>
      <p>„Nejčastější příčinou je, že zárodek není schopen dalšího vývoje, není to embryo, které se může dál vyvíjet a v určité fázi přestane růst a potratí se. Méně časté příčiny jsou závažné onemocnění matky, infekt, působení škodlivin, ale to jsou raritní případy,“ popisuje Radiožurnálu předseda gynekologické a porodnické společnosti Vladimír Dvořák.</p>
      <h3>Rizika pozdního těhotenství</h3>
      <p>Podle Pavla Caldy z Gynekologicko-porodnické kliniky Všeobecné fakultní nemocnice v Praze to není tak výjimečné.</p>
      <p>„Až 20 procent těhotenství, která jsou diagnostikována, může skončit v prvních 12-13 týdnech neúspěchem. A to je přirozené, tomu se říká těhotenský ledovec, kdy se má na mysli, že jen špička toho ledovce dopadne dobře,“ vysvětluje.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/slovensko-interrupce-umele-preruseni-tehotenstvi-demonstrace-snemovna-zprisneni_1909251247_dok"/>
      </related>
      <p>Zamlklých těhotenství a samovolných potratů je v Česku ročně hlášených kolem 14 tisíc. Do budoucna by jich ale mohlo přibývat s tím, jak se zvyšuje průměrný věk matek, který je teď kolem 30 let. Pětina žen totiž rodí po 35. roku věku.</p>
      <p>„Čím je žena starší, tím je častější výskyt chromozomálních poruch, které souvisí s dělením zárodku, a to je závislé na věku. Takže u žen kolem 40 let už je jednoprocentní riziko, že plod bude mít chromozomální poruchu. To je vysoké číslo, které může souviset s neúspěchem v prvních měsících těhotenství,“ upozorňuje Calda.</p>
      <h3>Jak zachovat populaci</h3>
      <p>Čeho ale naopak ubývá, jsou umělé potraty. Tedy takové, kdy se žena rozhodne těhotenství ukončit dobrovolně. Loni jich bylo zhruba 18 300, to je o skoro čtyři tisíce méně než před pěti lety. Důvody doplňuje předseda gynekologů Vladimír Dvořák.</p>
      <p>„Určitě jedno z toho je i to, že více těch těhotenství je plánovaných a snad i lidé se chovají zodpovědněji.“</p>
      <related>
        <h4>Číst článek</h4>
        <a href="https://www.irozhlas.cz/zivotni-styl/zdravi/nemocnice-motol-porod-transplantovana-deloha_1909170928_zit"/>
      </related>
      <p>Na umělý potrat většinou chodí ženy v pozdějším věku, náctileté jsou spíš výjimky. „Máme problém s pokročilejšími třicátnicemi, které se touto otázkou přestanou zabývat a bohužel i ony mohou nechtěně přijít do jiného stavu, což je potřeba stále opakovat a a preventivně se snažit zabránit tomu, pokud dítě nechtějí,“ říká gynekolog a porodník Calda.</p>
      <p>Tím, že ženy odkládají a pečlivěji plánují těhotenství, sice ubývá umělých potratů, na druhou stranu to ale podle Caldy vede k tomu, že mají dětí málo. Loni na jednu ženu podle dat Českého statistického úřadu připadalo 1,7 dítěte. Pro zachování populace by ale byly potřeba minimálně dvě.</p>
      <related>
        <h4>Související články</h4>
        <a href="https://www.irozhlas.cz/zpravy-domov/podcast-vinohradska-12-nahradni-materstvi_1906030600_pak"/>
        <a href="https://www.irozhlas.cz/zivotni-styl/zdravi/apolinarska-nedonosenatka-pomahaji-matkam-v-narocne-situaci-jake-je-porodit_1901261817_pj"/>
        <a href="https://www.irozhlas.cz/zpravy-svet/indie-potraty-selektivni-interrupce-zeny-uttarakhand-patriarchat_1908191715_dp"/>
        <a href="https://www.irozhlas.cz/zpravy-svet/severni-irsko-legalizace-potratu-snatky-homosexualu-lgbt-labour_1907100635_per"/>
      </related>
    </article>
  </body>
</html>