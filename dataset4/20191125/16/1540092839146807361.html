<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198550/syntagmatiki-anatheorisi-perasan-ta-arthra-gia-eklogi-ptd-kai-psifo-apodimon"/>
    <meta property="og:site_name" content="CNN.gr"/>
    <meta property="article:published_time" content="2019-11-25T16:26:12+00:00"/>
    <meta property="og:title" content="Συνταγματική Αναθεώρηση: Πέρασαν τα άρθρα για εκλογή ΠτΔ και ψήφο αποδήμων"/>
    <meta property="og:description" content="Αναθεωρητέα έκρινε η Ολομέλεια της Βουλής εννέα άρθρα, εκ των οποίων τα επτά πέρασαν με ευρεία πλειοψηφία, καθώς υπήρξε σύγκλιση μεταξύ των κομμάτων. Δύο..."/>
  </head>
  <body>
    <article>
      <h1>Συνταγματική Αναθεώρηση: Πέρασαν τα άρθρα για εκλογή ΠτΔ και ψήφο αποδήμων</h1>
      <h2>Αναθεωρητέα έκρινε η Ολομέλεια της Βουλής εννέα άρθρα, εκ των οποίων τα επτά πέρασαν με ευρεία πλειοψηφία, καθώς υπήρξε σύγκλιση μεταξύ των κομμάτων. Δύο άρθρα στήριξε μόνον η ΝΔ. Το αποτέλεσμα της ψηφοφορίας στο οποίο συμμετείχαν 297 βουλευτές, δεν έκρυβε εκπλήξεις. </h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/2767290.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΙΝΤΙΜΕ/ΤΖΑΜΑΡΟΣ ΠΑΝΑΓΙΩΤΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/2767233.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΙΝΤΙΜΕ/ΤΖΑΜΑΡΟΣ ΠΑΝΑΓΙΩΤΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/2767288.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΙΝΤΙΜΕ/ΤΖΑΜΑΡΟΣ ΠΑΝΑΓΙΩΤΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/2767209.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΙΝΤΙΜΕ/ΤΖΑΜΑΡΟΣ ΠΑΝΑΓΙΩΤΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/2767236.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΙΝΤΙΜΕ/ΤΖΑΜΑΡΟΣ ΠΑΝΑΓΙΩΤΗΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/25/19434/photos/full/21939918.jpg"/>
          <figcaption>H Bουλή ψηφίζει για την αναθεώρηση του Συντάγματος - Πηγή: ΑΠΕ-ΜΠΕ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 18:26 , 25 November 2019 - 18:59</p>
      <p>Από τα άρθρα που συγκέντρωναν το μεγαλύτερο ενδιαφέρον, ήταν το 32 που αφορά στον <b>τρόπο <a href="https://www.cnn.gr/eidhseis/tag/30038/eklogh-proedroy-dhmokratias">εκλογής του Προέδρου της Δημοκρατίας</a></b>, το οποίο στηρίχθηκε μόνον από τους «γαλάζιους» βουλευτές. Στο άρθρο για τη συνταγματική κατοχύρωση της ψήφου των ομογενών δεν υλοποιήθηκε η κυβερνητική προσδοκία για <b>300 θετικές ψήφους</b>, καθώς ο <a href="https://www.cnn.gr/eidhseis/tag/212/syriza"><b>ΣΥΡΙΖΑ</b></a> στήριξε τη δική του πρόταση. Με μεγάλη πλειοψηφία «πέρασε» το άρθρο 86 για την ποινική ευθύνη υπουργών, με την κατάργηση της σύντομης αποσβεστικής προθεσμίας.</p>
      <p>Ειδικότερα, τις περισσότερες θετικές ψήφους έλαβε το <b>άρθρο 86</b> για την <b>ποινική ευθύνη υπουργών</b>, το οποίο αποτελούσε κοινή πρόταση της ΝΔ και του ΣΥΡΙΖΑ. Συγκεκριμένα, υπέρ του άρθρου ψήφισαν 274 βουλευτές, δεν καταψήφισε κανείς, ενώ 23 βουλευτές δήλωσαν «παρών». Η ερμηνευτική δήλωσε που ζητούσε ο ΣΥΡΙΖΑ <b>δεν έγινε δεκτή</b>, αφού την στήριξαν μόλις 84 βουλευτές, έναντι 188 που καταψήφισαν και 25 που είπαν «παρών».</p>
      <p>Η συνταγματική κατοχύρωση της<a href="https://www.cnn.gr/eidhseis/tag/30923/pshfos-omogenwn"><b> ψήφου των ομογενών</b> </a>(άρθρο 54) ψηφίστηκε από 212 βουλευτές. Την πρόταση της ΝΔ καταψήφισαν 84 βουλευτές, ενώ 1 δήλωσε «παρών». Η πρόταση του ΣΥΡΙΖΑ έλαβε 108 θετικές ψήφους, 178 αρνητικές και 11 «παρών».</p>
      <p>Την «γαλάζια» πρόταση για τον τρόπο εκλογής του Προέδρου της Δημοκρατίας (άρθρο 32)<b> στήριξαν μόνον οι βουλευτές της ΝΔ</b>, καθώς 139 βουλευτές την καταψήφισαν. Μόλις 83 ψήφους έλαβε η πρόταση του ΣΥΡΙΖΑ για την εκλογή του ανώτατου πολιτειακού άρχοντα , καθώς 212 βουλευτές καταψήφισαν και 1 δήλωσε «παρών». Μόνον τις ψήφους της συμπολίτευσης έλαβε η πρόταση της ΝΔ για την επιλογή των μελών των ανεξάρτητων αρχών. Δεν πέρασε ούτε η πρόταση του ΣΥΡΙΖΑ στο ίδιο άρθρο, αφού ψηφίστηκε μόνον από 84 βουλευτές. Η πρόταση καταψηφίστηκε από 194 βουλευτές, ενώ 19 δήλωσαν «παρών».</p>
      <p>Το<b> άρθρο 62</b> για τον περιορισμό της βουλευτικής ασυλίας αναθεωρείται στη βάση της πρότασης της ΝΔ που έλαβε 179 θετικές ψήφους, 117 αρνητικές και 1 «παρών». Η πρόταση του ΣΥΡΙΖΑ για το ίδιο άρθρο έλαβε 117 «ναι», 171 «όχι» και 9 «παρών». Ευρεία πλειοψηφία 254 ψήφων έλαβε και το άρθρο 73 για τη θέσπιση λαϊκής νομοθετικής πρωτοβουλίας. Το καταψήφισαν 32 βουλευτές, ενώ 11 είπαν «παρών».</p>
      <p>Με 190 θετικές ψήφους αναθεωρείται στη βάση της πρότασης της ΝΔ το άρθρο 21 που αφορά το <a href="https://www.cnn.gr/eidhseis/tag/15756/elaxisto-eggyhmeno-eisodhma"><b>ελάχιστο εγγυημένο εισόδημα</b></a>. Την πρόταση της πλειοψηφίας καταψήφισαν 107 βουλευτές. Την πρόταση του ΣΥΡΙΖΑ για την εγγύηση αξιοπρεπούς επιπέδου διαβίωσης για όλους στήριξαν 106 βουλευτές, καταψήφισαν 182, ενώ 9 δήλωσαν «παρών».</p>
      <p>Επίσης, αναθεωρείται στη βάση της πρότασης της ΝΔ η <b>σύσταση εξεταστικών επιτροπών ύστερα από πρόταση της μειοψηφίας</b> (άρθρο 68: 189 ναι, 94 όχι και 14 «παρών») αλλά και το άρθρο 96 για την <b>εξομοίωση στρατιωτικών/ τακτικών δικαστών</b>. Υπέρ της πρότασης της πλειοψηφίας τάχθηκαν 189 βουλευτές, κατά 94 και 14 είπαν «παρών». Αντιστοίχως την πρόταση του ΣΥΡΙΖΑ στήριξαν 103 βουλευτές, έναντι 180 που καταψήφισαν και 14 «παρών».</p>
      <p>Από την ψηφοφορία απουσίαζαν οι βουλευτές του ΣΥΡΙΖΑ Νίκος Φίλης και Μανώλης Θραψανιώτης και ο βουλευτής του ΚΚΕ Θανάσης Παφίλης. </p>
      <p>Η συζήτηση για τη συνταγματική αναθεώρηση ολοκληρώθηκε με τις ομιλίες του πρωθυπουργού και των πολιτικών αρχηγών.</p>
      <figure>
        <img src="https://cdn.cnngreece.gr/images/news/2019/11/25/77206849_1005632993144039_272140994869198848_n.jpg"/>
      </figure>
      <figure>
        <img src="https://cdn.cnngreece.gr/images/news/2019/11/25/78186771_1715824788547923_3593893479261929472_n.jpg"/>
      </figure>
      <h3>Τι είπαν στις ομιλίες τους οι πολιτικοί αρχηγοί </h3>
      <p>Με τις ομιλίες του <a href="https://www.cnn.gr/eidhseis/tag/215/kyriakos-mitsotakis"><b>πρωθυπουργού</b> </a>και των πολιτικών αρχηγών κορυφώθηκε στην Ολομέλεια της Βουλής η <a href="https://www.cnn.gr/eidhseis/tag/17218/syntagmatikh-anathewrhsh"><b>συνταγματική αναθεώρηση</b></a>. </p>
      <p>Στο <b>επίκεντρο της αντιπαράθεσης</b> των πολιτικών αρχηγών και κυρίως των κ.κ. Μητσοτάκη και <a href="https://www.cnn.gr/eidhseis/tag/5/tsipras"><b>Τσίπρα</b> </a>βρέθηκε το άρθρο για τον τρόπο εκλογής <b>Προέδρου της Δημοκρατίας</b>, καθώς και το άρθρο για την <b>ποινική ευθύνη υπουργών</b>, στο οποίο ο <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>ζητά να ψηφιστεί και ερμηνευτική δήλωση για την αναδρομική ισχύ που να εξαιρεί το αδίκημα της δωροδοκίας.</p>
      <p>Ο πρωθυπουργός δήλωσε <b>περήφανος</b> για την πρωτοβουλία συνταγματικής κατοχύρωσης της ψήφου των αποδήμων, επισημαίνοντας πως ο εφαρμοστικός νόμος θα ψηφιστεί από τη Βουλή μέχρι το τέλος του έτους.</p>
      <p>«Ας είναι μόνο αυτό το νομοσχέδιο σε αυτή την αίθουσα που θα ψηφιστεί από 300 βουλευτές», ανέφερε χαρακτηριστικά. Απαντώντας στην κριτική που δέχθηκε για την πρόβλεψη εκλογής του «<b>πρώτου πολίτη</b>» ακόμη και με σχετική πλειοψηφία, στην πέμπτη ψηφοφορία, αν δεν καρποφορήσουν οι προηγούμενες ψηφοφορίες, ο κ. Μητσοτάκης επεσήμανε πως θα επιδιώξει τη μεγαλύτερη δυνατή συναίνεση στο πρόσωπο του Προέδρου της Δημοκρατίας.</p>
      <figure>
        <iframe src="https://www.youtube.com/embed/KaEHBPjjb50" width="560" height="315" data-service="Youtube" scrolling="no"/>
      </figure>
      <p>Κατέστησε δε, σαφή την πρόθεσή του να προτείνει για το ύπατο πολιτειακό αξίωμα πρόσωπο ευρύτερης πολιτικής συναίνεσης και όχι απλώς κομματικής στήριξης, υπογραμμίζοντας χαρακτηριστικά πως «η πρόταση για σχετική πλειοψηφία, <b>δεν αναιρεί την πολιτική ευθύνη της εκάστοτε πλειοψηφίας</b> να αναζητεί πρόσωπο με τη μεγαλύτερη δυνατή συναίνεση».</p>
      <p>Αναπτύσσοντας τη θέση της <a href="https://www.cnn.gr/eidhseis/tag/1/nea-dhmokratia"><b>ΝΔ</b></a>, είπε πως θα ισχύσει η υφιστάμενη διάταξη που αναζητεί μεγάλες συνθέσεις και εν τέλει καταλήγει στην απλή πλειοψηφία.</p>
      <p>«Μας μέμφεστε ότι προσχωρήσαμε στη θέση αντίθετα με παλαιότερες προτάσεις μας. <b>Καλό είναι στο σπίτι κρεμασμένου να μη μιλάμε για σκοινί</b>. Γιατί από τότε μεσολάβησε η δραματική εμπειρία και αναθεώρησε λογικές που ήταν ωμή καταστρατήγηση του Συντάγματος από σας προσωπικά το '14 όταν αρνηθήκατε την εκλογή οποιουδήποτε προσώπου για Πρόεδρο. Και σας να προτείναμε αντίθετοι θα ήσασταν, τόσο πολύ θέλατε να εργαλειοποιήσετε το Σύνταγμα για να διαλύσετε Βουλή», είπε προς τον Αλέξη Τσίπρα που παρομοίασε με «<b>κομματάρχη</b>», «<b>κηπουρό του κόμματος</b>» και «<b>διοικητή ΔΕΚΟ</b>» το πρόσωπο που θα εκλεγεί Πρόεδρος της Δημοκρατίας αν υιοθετηθεί η πρόταση της ΝΔ.</p>
      <blockquote>«Η ΝΔ προτείνει το αδιανόητο. Μέχρι πέντε ψηφοφορίες για την εκλογή Προέδρου. Το αδιανόητο είναι ότι η ΝΔ προτείνει Πρόεδρο μειοψηφίας, Πρόεδρο τον οποίο θα έχει αποδοκιμάσει, είτε με καταψήφιση είτε με αποχή, η απόλυτη πλειοψηφία της Βουλής, δηλαδή Πρόεδρο (μονο)κομματικό. ‘Η μάλλον Πρόεδρο κομματάρχη», ανέφερε και σημείωσε: «Θα μπορούσαν ποτέ να φανταστούν ο Κωνσταντίνος Καραμανλής και ο Κωνσταντίνος Τσάτσος, όταν έφτιαχναν το Σύνταγμα του 1975, ότι έχει θέση στο πολίτευμά μας Πρόεδρος μειοψηφίας;», υποστήριξε ο πρόεδρος του ΣΥΡΙΖΑ.</blockquote>
      <p>Για αναθεώρηση «<b>παρωδία</b>», «<b>ποτ πουρί ασύνδετων ρυθμίσεων</b>», «<b>μίζερη</b>» και «<b>καχεκτική</b>» έκανε λόγο στην ομιλία του ο Αλέξης Τσίπρας. Στο στόχαστρό του μπήκαν κυρίως, το άρθρο για την προεδρική εκλογή και το άρθρο 86 για την ποινική ευθύνη υπουργών.</p>
      <blockquote>«Έπρεπε να έρθει η Αριστερά στη διακυβέρνηση για να εκκινήσει η αναθεώρηση του άρθρου 86», είπε και υπεραμύνθηκε της πρότασης για υιοθέτηση της ερμηνευτικής δήλωσης.</blockquote>
      <p>«Έχετε το θράσος να έρχεστε και να μας λέτε ότι αν κάποιος υπουργός δωροδοκήθηκε δεν θα διωχθεί πριν το 2015 γιατί τα αδικήματα έχουν παραγραφεί. <b>Γι’ αυτό φέραμε και τη διευκρινιστική δήλωση</b> έχοντας την αίσθηση ότι θα τύχει την έγκριση ευρύτερης πλειοψηφίας. Στα μουλωχτά αποφύγατε να το ψηφίσετε! Και το ίδιο κάνετε και τώρα και ψάχνω να βρω το επιχείρημα της απόρριψης για να φυλάξετε τα νώτα σας. <b>Δεν υπάρχει λέτε ερμηνευτική διχογνωμία</b>! Βεβαίως και υπάρχει το γνωρίζετε και γι' αυτό προτείνουμε τη δήλωση αυτή. Η δική μας πρόταση είναι πεντακάθαρη. Όπως η διακυβέρνησή μας που δεν τη σκιάζει τίποτα. Αντίθετα η δική σας διακυβέρνηση ήταν σκιώδης και θλιβερή», ανέφερε.</p>
      <figure>
        <iframe src="https://www.youtube.com/embed/7Cek4DVB8X8" width="560" height="315" data-service="Youtube" scrolling="no"/>
      </figure>
      <p>«Τις προτάσεις σας δεν τις απορρίπτει η ΚΟ της ΝΔ <b>αλλά ο ελληνικός λαός στις εκλογές της 7ης Ιουλίου</b>», ανέφερε ο πρωθυπουργός ανεβαίνοντας στο βήμα και σχολίασε σε έντονο ύφος αναφορά του Αλέξη Τσίπρα ότι η ΝΔ είχε ταχθεί υπέρ απλής αναλογικής.</p>
      <blockquote>«Επικίνδυνες διατάξεις κομματικού καιροσκοπισμού η απλή αναλογική, ποιος σας είπε ότι εμείς προτείναμε απλή αναλογική; Δεν γνωρίζετε την πάγια αντίθεσή μας; Είναι άλλο οι σταθεροί κυβερνητικοί κύκλοι, μα, λίγο κοινή λογική δεν έχετε κ. Τσίπρα; Σας γράφουν κάποιοι τις ομιλίες αλλά βάλτε και τη δική σας αξιολογική κρίση», είπε απευθυνόμενος στον πρόεδρο του ΣΥΡΙΖΑ και τέως πρωθυπουργό.</blockquote>
      <h3>«Άτολμη αλλά αναγκαία» </h3>
      <p><b>Άτολμη αλλά αναγκαία</b> χαρακτήρισε την συνταγματική αναθεώρηση η Φώφη Γεννηματά που επέμεινε στη διαφωνία του ΚΙΝΑΛ για τη δυνατότητα εκλογής Προέδρου της Δημοκρατίας με σχετική πλειοψηφία.</p>
      <figure>
        <iframe src="https://www.youtube.com/embed/H_xcgBUWPhs" width="560" height="315" data-service="Youtube" scrolling="no"/>
      </figure>
      <p>«<b>Δεν εκλέγουμε πρόεδρο Σωματείου</b>», είπε.</p>
      <p>Την άποψη ότι η συνταγματική αναθεώρηση, παρά τους επιμέρους καυγάδες των κομμάτων, αποτυπώνουν την ταύτιση της ΝΔ, του ΣΥΡΙΖΑ και του ΚΙΝΑΛ, εξέφρασε με τη σειρά του ο <b>Δημήτρης Κουτσούμπας</b>, φέροντας ως παράδειγμα το άρθρο για την εκλογή του <b>Προέδρου</b> της <b>Δημοκρατίας</b>.</p>
      <p>Ο κ. Κουτσούμπας χαρακτήρισε «καρικατούρα» τα δημοψηφίσματα, όπως του 2015 και επέμεινε στην πρόταση του ΚΚΕ για τη συνολική κατάργηση του άρθρου 86 περί ευθύνης υπουργών και όχι μόνο την κατάργηση της αποσβεστικής προθεσμίας.</p>
      <figure>
        <iframe src="https://www.youtube.com/embed/GJo5MM3kGSU" width="560" height="315" data-service="Youtube" scrolling="no"/>
      </figure>
      <p>Τάχθηκε επίσης, κατά του άρθρου 32 για την αποσύνδεση της εκλογής Προέδρου Δημοκρατίας από το λαό.</p>
      <h3>«Χαμένη ευκαιρία»</h3>
      <p>Ο γραμματέας του ΜέΡΑ 25, <b>Γιάνης Βαρουφάκης</b>, ανέβηκε πρώτος στο βήμα και έκανε λόγο για «χαμένη ευκαιρία».</p>
      <p>Επανέλαβε δε, πως η χώρα βρίσκεται υπό την «κατοχή των δανειστών και της ολιγαρχίας» και πως το κόμμα του αντιστέκεται με «δημιουργική ανυπακοή».</p>
      <figure>
        <iframe src="https://www.youtube.com/embed/8ULy6nt8cV8" width="560" height="315" data-service="Youtube" scrolling="no"/>
      </figure>
      <p>Μετέφερε μάλιστα, συνομιλία που είχε με οδηγό ταξί για να καταδείξει την εικόνα που έχουν οι πολίτες για τη Βουλή.</p>
      <p>«Δειλή» χαρακτήρισε με τη σειρά του την αναθεώρηση του Συντάγματος ο πρόεδρος της Ελληνικής Λύσης Κυριάκος Βελόπουλος και τάχθηκε υπέρ της εκλογής Προέδρου της Δημοκρατίας απευθείας από το λαό. </p>
      <figure>
        <iframe src="https://www.youtube.com/embed/7b0j_uL5CZw" width="560" height="315" data-service="Youtube" scrolling="no"/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/gallery/19447/pagkosmia-hmera-gia-tin-exaleipsi-tis-vias-kata-ton-gynaikon-sta-portokali-i-voyli-kai-o-leykos-pyrgos">Παγκόσμια Ημέρα για την Εξάλειψη της Βίας κατά των Γυναικών: Στα πορτοκαλί Βουλή και Λευκός Πύργος</a>
        </li>
        <li>
          <a href="https://www.cnn.gr/news/politiki/story/198567/syriza-gia-mitsotaki-amixanos-kai-pali-pseydomenos">ΣΥΡΙΖΑ για Μητσοτάκη: Αμήχανος και πάλι ψευδόμενος</a>
        </li>
        <li>
          <a href="https://www.cnn.gr/news/politiki/story/198528/live-voyli-h-omilia-toy-kyriakoy-mitsotaki-gia-ti-syntagmatiki-anatheorisi">Μητσοτάκης: Τις προτάσεις του ΣΥΡΙΖΑ απέρριψε ο ελληνικός λαός στις εκλογές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/184/olomeleia">ΟΛΟΜΕΛΕΙΑ</a>
        </li>
        <li>
          <a href="https://www.cnn.gr/eidhseis/tag/17218/syntagmatikh-anathewrhsh">ΣΥΝΤΑΓΜΑΤΙΚΗ ΑΝΑΘΕΩΡΗΣΗ</a>
        </li>
        <li>
          <a href="https://www.cnn.gr/eidhseis/tag/15583/anathewrhsh-syntagmatos">ΑΝΑΘΕΩΡΗΣΗ ΣΥΝΤΑΓΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/5444/olomeleia-tis-voylis">ΟΛΟΜΕΛΕΙΑ ΤΗΣ ΒΟΥΛΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/26/198620/snapshot/2767294.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198615/snapshot/1-n29.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198616/snapshot/seismos-lekkas.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
    </article>
  </body>
</html>