<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/az-arab-liga-elitelte-az-izraeli-telepekkel-kapcsolatos-uj-amerikai-allaspontot"/>
    <meta property="og:site_name" content="444"/>
    <meta property="article:published_time" content="2019-11-25T16:39:50+00:00"/>
    <meta property="og:title" content="Az Arab Liga elítélte az izraeli telepekkel kapcsolatos új amerikai álláspontot"/>
    <meta property="og:description" content="Szerintük az Egyesült Államok elveszítette a semleges közvetítő szerepét Izrael és a palesztinok között."/>
  </head>
  <body>
    <article>
      <h1>Az Arab Liga elítélte az izraeli telepekkel kapcsolatos új amerikai álláspontot</h1>
      <address><time datetime="2019-11-25T16:39:50+00:00">25 Nov 2019, 16:39</time> by <a rel="author">Horváth Bence</a></address>
      <p>Az Arab Liga hétfőn Kairóban elítélte az amerikai kormányzat bejelentését, amely szerint nem tekinti a nemzetközi joggal ellentétesnek a ciszjordániai zsidó telepeket.</p>
      <p>Egy héttel Mike Pompeo amerikai külügyminiszter bejelentése után a pánarab szervezet hétfőn sürgősséggel összehívott külügyminiszteri ülésén Ahmed Abul-Geit főtitkár igazságtalanul elfogultnak és elfogadhatatlannak nevezte a döntést.  Hozzátette: az Egyesült Államok elveszítette a semleges közvetítő szerepét Izrael és a palesztinok között.</p>
      <p>Ahmed Abul-Geit felszólította az országokat, lépjenek fel a döntés ellen, "amely kedvezőtlenül befolyásolja a béke megkötésének kilátásait".</p>
      <p>Rijád al-Máliki palesztin külügyminiszter "törvénytelennek" nevezte az amerikai bejelentést.</p>
      <p>"A döntés megerősíti a Trump-kormányzat soha nem látott elfogultságát és azt, hogy a megszállás, a terrorizmus, a korrupció, a fajgyűlölet és a szélsőségesség államát, Izraelt támogatja". </p>
      <p>Az amerikai álláspont nemzetközileg bírált megváltoztatása volt a Fehér Ház legutóbbi lépése, amellyel kiállt az izraeli jobboldali kormányzat mellett a palesztinok rovására a több évtizede tartó konfliktus egyik kulcskérdésében - írta az AP amerikai hírügynökség.</p>
      <p>Egyes arab országok, mint Szaúd-Arábia, nyilvánosan támogatásukról biztosították a palesztinokat, de az Izraellel fenntartott viszony szorosabbra fűzésén munkálkodnak közös vetélytársukkal, Iránnal szemben.</p>
      <p>A ciszjordániai és kelet-jeruzsálemi több mint 200 telepen több mint 600 ezer zsidó él. A telepek bővítése miatt a palesztinok veszélyeztetve látják a kétállami megoldást.</p>
      <p>Az ENSZ Biztonsági Tanácsa 2016-ban a telepépítés teljes leállítására szólította fel Izraelt, a nemzetközi jog megsértésének és a közel-keleti béke fő akadályának nevezve a telepek létesítését. (MTI)</p>
    </article>
  </body>
</html>