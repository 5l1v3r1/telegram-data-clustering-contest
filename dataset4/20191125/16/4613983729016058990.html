<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/da-premestish-universitet-v-koyto-si-investiral-usd880-miliona-soros-se-sboguva-s-budapeshta.html"/>
    <meta property="og:site_name" content="Money.bg"/>
    <meta property="article:published_time" content="2019-11-25T16:35:40+00:00"/>
    <meta property="og:title" content="Да преместиш университет, в който си инвестирал $880 милиона: Сорос се сбогува с Будапеща"/>
    <meta property="og:description" content="След атаките от страна на правителството на Виктор Орбан"/>
  </head>
  <body>
    <article>
      <h1>Да преместиш университет, в който си инвестирал $880 милиона: Сорос се сбогува с Будапеща</h1>
      <address>
        <time datetime="2019-11-25T16:35:40+00:00">25 Nov 2019, 16:35</time>
      </address>
      <p>През 1991 година, в периода на бурния преход от комунистическия режим към демокрацията в Източния блок, врати отваря Централноевропейски университет. Хората зад него си поставят за цел да се отдадат на изследването на предизвикателствата пред модерното отворено общество и демократизацията.</p>
      <p>Основен принос за създаването на учебното заведение има милиардерът с унгарски корени Джордж Сорос, който дарява за него 880 милиона долара.</p>
      <p>Към днешна дата ЦЕУ е смятан за един от най-престижните университети за изучаване на философия, политически и международни науки, история и други. Към 2017 година в него учат близо 1500 студенти от 117 различни страни, а от есента на тази година студентите на учебното заведение вече официално се обучават във Виена, а не в Будапеща, както досега.</p>
      <p>След като преди година от ръководството на ЦЕУ обявиха, че от началото на академичната 2019/2020 година висшето учебно заведение напуска унгарската сполица след години целенасочени атаки от страна на правителството в страната срещу него и три десетилетия след отварянето му там.</p>
      <p>И така в края на миналата седмица Джордж Сорос пътува за Виена, където официално откри, за втори път, създадения от него университет. През следващите няколко месеца все още лекциите по някои от дисциплините ще се провеждат в Будапеща, но от следващия семестър по-голямата час от тях ще бъдат окончателно преместени в австрийската столица.</p>
      <p>
        <b>Как се стигна до преместването на Централноевропейския университет?</b>
      </p>
      <p>В разгара на бежанската криза в Европа през 2015 година американският инвеститор, роден в Унгария, Джорд Сорос се превърна в мишена за правителството на премиера Виктор Орбан.</p>
      <p>"Орбан промени законите и политическата среда в Унгария по начин, който успя да заглуши независимите гласове и да затрудни работата на университетите и на другите институции на гражданското ", пишат от The New York Times по темата.</p>
      <p>В началото на миналата година кабинетът на Виктор Орбан представи законопроект, станал известен като "Спри Сорос". Неговата цел беше да даде правомощия на министърът на вътрешните работи да блокира дейността на неправителствени организации, които "представляват риск за националната сигурност", чрез подкрепянето на миграцията.</p>
      <p>В допълнение трябваше да бъде наложен данък от 25% върху даренията за такива организации, идващи от чужбина.</p>
      <p>Първата реакция дойде няколко месеца по-късно, когато от фондацията "Отворено общество" обявиха, че затварят офиса си в Будапеща и се местят в Берлин.</p>
      <p>"Под автократичното управление на Виктор Орбан няма независими институции, които да са толерирани. Така че беше просто въпрос на време вниманието на правителството да се обърне към ЦЕУ", коментира професорът от Принстънския университет Кил Лейн Шепъл.</p>
      <p>Въпреки че вече и университетът, финансиран от Джордж Сорос, официално се мести от унгарската столица, милиардеръ посочва, че той няма да я напусне завинаги.</p>
      <p>"Централноевропейският университет ще продължи да има присъствие в Будапеща от чувство за морално задължение заради получената подкрепа там", заяви той в интервю, дадено след официалното повторно откриване на учебното заведение в Австрия.</p>
    </article>
  </body>
</html>