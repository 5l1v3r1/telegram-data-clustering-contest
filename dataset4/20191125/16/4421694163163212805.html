<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/try-komunalni-pidpryyemstva-lvova-pryhovuyut-informatsiyu-pro-vykorystannya-publichnyh-koshtiv/"/>
    <meta property="og:site_name" content="VARTA1"/>
    <meta property="article:published_time" content="2019-11-25T16:10:59+00:00"/>
    <meta property="og:title" content="Три комунальні підприємства Львова приховують інформацію про використання публічних коштів"/>
    <meta property="og:description" content="Три комунальні підприємства Львова приховують інформацію про використання публічних коштів"/>
  </head>
  <body>
    <article>
      <h1>Три комунальні підприємства Львова приховують інформацію про використання публічних коштів</h1>
      <address>
        <time datetime="2019-11-25T16:10:59+00:00">25 Nov 2019, 16:10</time>
      </address>
      <p>Post Views: 556</p>
      <p>Всі три комунальні підприємства, які входять у сферу управління департаменту житлового господарства та інфраструктури Львівської міської ради не публікують інформації на Єдиному веб-порталі використання публічних коштів — про це повідомив депутат Львівської міської ради Ігор Зінкевич, на своїй сторінці в соціальній мережі «Facebook». Йдеться про ЛКП «Львівелектротранс», ЛКП «Львівавтодор» і Львівське комунальне автотранспортне підприємство № 1.</p>
      <p>Як повідомив Ігор Зінкевич, про факт неподання інформації про використання бюджетних та інших публічних коштів він дізнався, коли збирав у відкритих джерелах інформацію про фінансові результати діяльності комунальних перевізників — ця інформація була потрібна депутату для того, щоб перевірити обґрунтованість підвищення тарифів на проїзд в електротранспорті та автобусах міста Львова.</p>
      <p>«Ще у 2015 році вступив в дію Закон України «Про відкритість використання публічних коштів». Відповідно до цього Закону до публічних коштів належать не лише ті кошти, які підприємства отримують із державного чи місцевого бюджету, але й ті кошти, які підприємства державної і комунальної форми власності отримують в результаті своєї господарської діяльності. Інформація про використання цих коштів має публікуватися на Єдиному веб-порталі використання публічних коштів (https://spending.gov.ua/)», — говорить Ігор Зінкевич.</p>
      <p>Переглянувши сторінку ЛКП «Львівелектротранс» на цьому веб-порталі, депутат виявив, що інформація на ній давно не оновлюється — у профілі підприємства зазначено, що його керівником є М. В. Сидорович, який звільнився із посади іще в кінці 2017 року — <a href="https://spending.gov.ua/new/disposers/03328406/profile">https://spending.gov.ua/new/disposers/03328406/profile</a>. На веб-порталі використання публічних коштів ЛКП «Львівелектротранс» розмістило інформацію лише про два договори із ПАТ «Львівобленерго», останній із яких датовано 30 грудня 2016 року. Підприємство також не опублікувало жодного звіту про використання бюджетних коштів, які перераховуються йому в вигляді поповнення статутного капіталу із бюджету розвитку та у вигляді компенсації за перевезення пасажирів-пільговиків. Так само немає інформації про трансакції (платежі) підприємства.</p>
      <p>Аналогічна картина із Львівським комунальним автотранспортним підприємством № 1 — на сторінці підприємства на Єдиному веб-порталі використання публічних коштів (https://spending.gov.ua/new/disposers/23884071/profile) керівником підприємства досі значиться Я. Іванець, хоча підприємство уже більше року очолює О. Хамула. На веб-порталі опубліковані відомості лише про три договори, укладені ЛКП АТП № 1, останній із яких датується 18 вересня 2015 року. Жодного звіту на порталі не опубліковано.</p>
      <p>Ситуація із ЛКП «Львівавтодор» дещо краща — до кінця 2017 року, коли підприємством керував Олег Береза, на Єдиному веб-порталі використання публічних коштів керівництво підприємства публікувало передбачену законом інформацію. Але починаючи із 2018 року ЛКП «Львівавтодор» теж фактично перестало публікувати інформацію про використання публічних коштів. На веб-порталі досі в якості керівника «Львівавтодору» значиться Роман Познанський, хоча після нього підприємством керували Євген Калитич і Оксана Єстєфєрова. Останній договір, відомості про який внесено на Єдиний веб-портал використання публічних коштів, заключений «Львівавтодором», датований іще 14 грудня 2017 року. Останній звіт — за IV квартал 2017 року, підписаний Олегом Березою.</p>
      <p>«Неоприлюднення інформації про використання публічних коштів — це є адміністративне правопорушення, яке передбачене статтею 212-3 Кодексу України про адміністративні правопорушення. Протоколи про такі адміністративні правопорушення відповідно до статті 255 цього ж Кодексу мають складати уповноважені особи секретаріату Уповноваженого Верховної ради України з прав людини або представники Уповноваженого Верховної ради з прав людини. Отож по кожному із цих підприємств я скерував звернення до представника Уповноваженого в західних областях України. Сподіваюся на належне реагування», — каже Ігор Зінкевич. Він також повідомив, що планує з цього приводу звернутися до заступника міського голови Львова з питань безпеки Сергія Бабака із проханням провести службове розслідування, чому комунальні підприємства, які належать до сфери управління департаменту житлового господарства та інфраструктури не виконують вимоги Закону України «Про відкритість використання публічних коштів» і чому в самому департаменті закривають на це очі.</p>
      <figure>
        <img src="https://varta1.com.ua/wp-content/uploads/2019/11/76695200_592833834804232_8171125008047800320_n.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/76689029_2514666992146227_1103889737048915968_n.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/76706821_2511287665651289_3082151188255211520_n.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/76697360_739210913227765_7602943728625385472_n.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/75266148_2470912543037785_651604645415747584_n.jpg"/>
      </figure>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>