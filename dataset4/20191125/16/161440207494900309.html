<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/calcio/2019/11/25/cacciatore-che-ingenuita-ninja-trascina-olsen-para-tutto-ma-perde-4-956601.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T16:31:43+00:00"/>
    <meta property="og:title" content="Cacciatore ingenuo, Radja leader. Olsen paratutto, ma perde la testa"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Le pagelle</h6>
      <h1>Cacciatore ingenuo, Radja leader. Olsen paratutto, ma perde la testa</h1>
      <h2>Joao Pedro raggiunge quota 7 gol, il suo record in serie A. E mancano ancora 25 partite</h2>
      <address>
        <time datetime="2019-11-25T16:31:43+00:00">25 Nov 2019, 16:31</time>
      </address>
      <p>Lecce-Cagliari <a href="https://www.unionesarda.it/articolo/sport/calcio/2019/11/25/cagliari-pari-beffa-a-lecceda-0-2-a-2-2-in-dieci-minuti-4-956953.html">finisce 2-2</a>. Le pagelle rossoblù.</p>
      <p><b>Olsen</b><b> 6.5</b>: Il portierone svedese disputa la solita prova di sostanza e respinge tutti gli attacchi dei salentini, facendo un paio di grandissime parate. Per poco non prende anche il rigore di Lapadula, poi nel finale perde la testa. Si scontra con l'attaccante salentino e vengono entrambi espulsi.</p>
      <p><b>Cacciatore 4.5</b>: Assieme all'estremo difensore scandinavo lascia in inferiorità numerica la squadra. A partita ormai chiusa colpisce con la mano un gol già fatto del Lecce. Avrebbe potuto farne a meno e dare una mano ai suoi nel finale.</p>
      <p><b>Klavan</b><b> 6.5: </b>L'ex Liverpool è ordinato e preciso per tutto l'incontro. Negli ultimi minuti perde un attimo la concentrazione, ma il Via del Mare era infuocato.</p>
      <p><b>Pisacane</b><b> 6.5</b>: Come il compagno di reparto disputa un bel match. Una sicurezza.</p>
      <p><b>Lykogiannis</b><b> 5.5</b>: Maran dà fiducia al greco e lui la ripaga soprattutto nel primo tempo. Nella ripresa cala vistosamente e permette troppo spesso a Petriccione di mettere palloni insidiosi nel mezzo.</p>
      <p><b>Cigarini</b><b> 6</b>: L'ex Sampdoria soffre un po' il campo pesante. Nonostante tutto si disimpegna bene e la sua prestazione è sufficiente.</p>
      <p><b>Nandez</b><b> 6.5</b>: "El Leon" non molla di un centimetro. Il campo pesante esalta le sue qualità da lottatore, anche se stavolta manca della consueta lucidità in fase di finalizzazione.</p>
      <p><b>Rog</b><b> 6.5</b>: Il centrocampo è il punto forte del Cagliari anche, e soprattutto, per merito suo. Il croato è autore di discese prorompenti e suggerimenti al bacio. Peccato Simeone non fosse nella sua miglior versione.</p>
      <p><b>Mattiello</b><b> (dall'87') 5,5: </b>Pochi minuti in grandissimo affanno davanti a un Farias che lo fa letteralmente impazzire.</p>
      <p><b>Nainggolan</b><b> 7.5</b>: Il Ninja è un treno e ormai non lo ferma più nessuno. Il vero trascinatore della squadra. Recupera palloni, motiva i compagni, e spesso e volentieri trova la via del gol. Non gli si può chiedere di più.</p>
      <p><b>Rafael</b><b> (dall'87') </b><b>s.v</b><b>.</b> Entra nel finale dopo l'espulsione di Olsen. Non può nulla sul gol di Calderoni</p>
      <p><b>Joao</b><b>Pedro</b><b> 7</b>: E a proposito di trascinatori, non si può dimenticare Joao Pedro. Solita freddezza dal dischetto e settimo gol in campionato: è record per lui in serie A, e mancano ancora 25 giornate.</p>
      <p><b>Simeone 6</b>: "El Cholito" combatte come sempre, ma perde efficacia in zona gol probabilmente a causa delle condizioni del campo, tutt'altro che semplici.</p>
      <p><b>Ionita</b><b> (dal 76') 6:</b> Gioca 20 minuti, i più incandescenti del match. Non riesce ad entrare del tutto in partita.</p>
      <p><b>Maran</b><b> 6</b>: Il condottiero del Cagliari prepara bene la partita: il 2-0 dei primi 81 minuti lo dimostra. La doppia espulsione condiziona inevitabilmente il risultato finale.</p>
    </article>
  </body>
</html>