<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915060"/>
    <meta property="og:site_name" content="Dnevnik"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="V Teheranu več tisoč ljudi na shodu proti izgredom na protestih"/>
    <meta property="og:description" content="Na teheranskih ulicah se je danes zbralo več tisoč podpornikov iranske vlade, ki so obsodili izgredništvo na protivladnih protestih, ki je državo pretreslo v minulih dneh. Pred današnjim shodom je iransko zunanje ministrstvo tuje države obtožilo vmešavanja v nasilje."/>
  </head>
  <body>
    <article>
      <h1>V Teheranu več tisoč ljudi na shodu proti izgredom na protestih</h1>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">STA</a></address>
      <p>
        <b>Na teheranskih ulicah se je danes zbralo več tisoč podpornikov iranske vlade, ki so obsodili izgredništvo na protivladnih protestih, ki je državo pretreslo v minulih dneh. Pred današnjim shodom je iransko zunanje ministrstvo tuje države obtožilo vmešavanja v nasilje.</b>
      </p>
      <p>Provladni protestniki, ki so se zbrali na trgu Enghelab (revolucija), so vihteli iranske zastave in v rokah držali napise: "Smrt Ameriki". Po poročanju francoske tiskovne agencije AFP so med njimi moški in ženske različnih starosti, vključno s kleriki, ki so v rokah držali fotografije vrhovnega verskega voditelja, ajatole Alija Hameneja.</p>
      <p>Zbrane je nagovoril vodja iranske revolucionarne garde, generalmajor Hosein Salami. "Pokazali smo zadržanost (...) pokazali smo potrpežljivost ob sovražnih dejanjih Amerike in sionističnega režima (Izraela) proti Islamski republiki Iran (...), vendar jih bomo uničili, če bodo prekoračili naše skrajne meje," je poudaril.</p>
      <p>Iransko zunanje ministrstvo je že pred protesti obsodilo "vmešavanje tujih držav" v nasilje na ulicah. "Priporočamo jim, da gledajo zborovanja, ki bodo v teh dneh v naših državi, da bodo videli, kdo so pravi ljudje," je povedal tiskovni predstavnik zunanjega ministrstva Abas Musavi.</p>
      <p>Protesti v Iranu so izbruhnili sredi meseca, potem ko je vlada nepričakovano zvišala cene goriva. Po podatkih oblasti je bilo v izgredih ubitih pet protestnikov, medtem ko nevladna organizacija za človekove pravice poroča o več kot 100 smrtnih žrtvah. Tudi Združeni narodi ocenjujejo, da je bilo ubitih več deset ljudi.</p>
      <p>Dostopa do interneta, ki so ga oblasti izklopile kmalu po začetku protestov, sicer še vedno niso povsem obnovili.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913599/svet/nemcija-svari-teheran-zaradi-krsenja-jedrskega-dogovora"/>
        <a href="https://www.dnevnik.si/1042912987/svet/iran-bo-znova-zacel-bogatiti-uran-v-obratu-juzno-od-teherana-"/>
      </related>
    </article>
  </body>
</html>