<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/bouliazei_ksana_h_lesbos_maziki_apobasi_apo_2_793_prosfyges_kai_metanastes_se_mia_ebdomada-589504/"/>
    <meta property="og:site_name" content="Real.gr"/>
    <meta property="article:published_time" content="2019-11-25T16:55:00+00:00"/>
    <meta property="og:title" content="Μετάβαση κλιμακίων μηχανικών στην πληγείσα περιοχή της Κινέτας"/>
    <meta property="og:description" content="Συνολικά 2.793 πρόσφυγες και μετανάστες πέρασαν, σύμφωνα με τα στοιχεία της Γενικής Αστυνομικής Διεύθυνσης βορείου Αιγαίου, στα νησιά του βορείου Αιγαίου σε μια εβδομάδα, από τις πρώτες ώρες της Δευτέρας 18 Νοεμβρίου μέχρι τα μεσάνυχτα της Κυριακής 24 Νοεμβρίου."/>
  </head>
  <body>
    <article>
      <h1>
        <a href="https://www.real.gr/koinonia/arthro/metabasi_klimakion_mixanikon_stin_pligeisa_perioxi_tis_kinetas-589503/">Μετάβαση κλιμακίων μηχανικών στην πληγείσα περιοχή της Κινέτας</a>
      </h1>
      <address><time datetime="2019-11-25T16:55:00+00:00">25 Nov 2019, 16:55</time> by <a rel="author">ant1news.gr</a></address>
      <p>
        <b>Συνολικά 2.793 πρόσφυγες και μετανάστες πέρασαν, σύμφωνα με τα στοιχεία της Γενικής Αστυνομικής Διεύθυνσης βορείου Αιγαίου, στα νησιά του βορείου Αιγαίου σε μια εβδομάδα, από τις πρώτες ώρες της Δευτέρας 18 Νοεμβρίου μέχρι τα μεσάνυχτα της Κυριακής 24 Νοεμβρίου.</b>
      </p>
      <p>Συγκεκριμένα με πλαστικές βάρκες αποβιβάστηκαν σε ακτές και καταγράφηκαν στα Κέντρα Υποδοχής και Ταυτοποίησης, 1.615 άτομα στη Λέσβο, 548 στη Χίο και 630 στη Σάμο.</p>
      <p>Από το πρωί της Δευτέρας και μέχρι τις 2 το μεσημέρι λόγω της επικρατούσας κακοκαιρίας δεν έχουν καταγραφεί αφίξεις.</p>
      <p>Στον καταυλισμό του Κέντρου Υποδοχής και Ταυτοποίησης της Μόριας, όπου οι βροχοπτώσεις δεν έχουν προκαλέσει σοβαρά προβλήματα, αφού σύμφωνα με τη διοίκησή του, υπήρξε έγκαιρη διανομή των απαραίτητων προστατευτικών υλικών, σήμερα διαβιούν 16.459 αιτούντες άσυλο.</p>
      <p>Ενώ στο χώρο προσωρινής διαμονής στη Σκάλα Συκαμνιάς ζουν μέχρι να μεταφερθούν για καταγραφή στη Μόρια 220 άτομα. Στο δημοτικό καταυλισμό του Καρά Τεπέ σήμερα διαβιούν σε πολύ καλές συνθήκες 1.326 πρόσφυγες και μετανάστες στη συντριπτική τους πλειοψηφία οικογένειες.</p>
      <p>Συνολικά στη Λέσβο και σε δομές της ευρύτερης περιοχής Μυτιλήνης, όπου και η Μόρια, σήμερα σύμφωνα με τα επίσημα στοιχεία ζουν 18.853 πρόσφυγες και μετανάστες.</p>
      <p>Για αύριο, 26 Νοεμβρίου έχει προγραμματισθεί η μεταφορά, με κατεύθυνση δομές στην Καβάλα και στην Κοζάνη, 133 αιτούντων άσυλο.</p>
    </article>
  </body>
</html>