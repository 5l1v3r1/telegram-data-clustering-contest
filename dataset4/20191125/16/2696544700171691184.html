<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_szurobusz_nemzeti_nepegeszsegugyi_kozpont_egeszsegugy_szurovizsgalat"/>
    <meta property="og:site_name" content="HVG.hu"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Alig használják a darabonként százmillióért vett szűrőbuszokat"/>
    <meta property="og:description" content="A buszok átlagosan és darabonként 225 kilométert tettek meg idén, és havonta 1,4 helyszínre sem jutottak el."/>
  </head>
  <body>
    <article>
      <h1>Alig használják a darabonként százmillióért vett szűrőbuszokat</h1>
      <address><time datetime="2019-11-25T16:52:00+00:00">25 Nov 2019, 16:52</time> by <a rel="author">hvg.hu</a></address>
      <p>
        <b>A buszok átlagosan és darabonként 225 kilométert tettek meg idén, és havonta 1,4 helyszínre sem jutottak el.</b>
      </p>
      <p>Két éve több mint egymilliárd forintért vásárolt tíz általános szűrőbuszt a magyar kormány, amelyekkel házhoz vihetnék a szűrővizsgálatokat az olyan településekre, amelyeken nem elérhetőek. A program idei szakaszát néhány héttel ezelőtt Nógrádszakálban zárták le, akkor Surján Orsolya helyettes országos tisztifőorvos azt mondta, hogy a járművek 18 ezer kilométert tettek meg, 109 helyszínen jártak, és csaknem tízezer embert vizsgáltak meg bennük. Ennek nyomán a <a href="https://444.hu/2019/11/25/eleteket-menthetnenek-a-szazmilliokert-vasarolt-szurobuszok-megis-parkoltatjak-oket">444.hu</a> kérdéseket küldött a Nemzeti Népegészségügyi Központnak, ahol azt közölték velük, hogy mindezt nyolc hónap alatt, idén május és október között sikerült teljesíteni, azaz</p>
      <blockquote>egy busz átlagosan 225 kilométert tett meg egy hónapban, miközben havonta kevesebb mint 1,4 helyszínre jutott el.</blockquote>
      <p>A lap emlékeztetett: a magyar fejlesztésű, Credo Econell Medic típusú buszokat a Kravtex Kft. gyártotta, recepciót, két vizsgálóközpontot, vécét, konyhát és utazórészleget alakítottak ki bennük, wifivel, légkondicionálóval, nyomtatókkal és tévékkel is fel vannak szerelve. Télen is használhatók, így – jegyzik meg a cikkben – az sem érthető, hogy miért csak tavasztól őszig üzemeltették őket.</p>
      <figure>
        <img src="https://img2.hvg.hu/image.aspx?id=b35116c4-39e5-473f-a034-831d0e553ca0&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI / Máthé Zoltán</cite>
        </figcaption>
      </figure>
      <p>A 444.hu arról is ír, hogy a tíz általános szűrőbusz mellé tíz mammográfiás járművet is rendeltek összesen 1,75 milliárd forintért a vonatkozó pályázat nyertesétől, a H1 Systems Kft.-től, amely az Ikarus Egyedi Kft.-t bízta meg, hogy alvállalkozóként gyártsa le őket. <a href="https://hvg.hu/itthon/20181019_Egyetlen_mellrakszuro_busz_keszult_el_az_17_milliardert_megrendelt_tizbol">Határidőre azonban csak egy busz készült el</a>, mert az Ikarus Egyedi ellen tavaly júliusban csődeljárást indított a bíróság. Erre – ahogy mi is megírtuk – <a href="https://hvg.hu/kkv/20180709_Csodvedelmet_kert_a_regota_nbetegeskedo_Ikarus_Egyedi_Kft">a cég csődvédelmet kért</a>, a kormány pedig <a href="https://hvg.hu/gazdasag/20180711_a_volanbusz_is_szerzodest_bont_az_ikarus_egyedivel">stratégiailag kiemelt jelentőségű gazdálkodó szervezetté</a> minősítette. A módosított szerződés szerint a maradék kilenc járművet idén április végéig kellett volna leszállítani, a lap szerint azonban nem érkezett hír arról, hogy elkészültek volna.</p>
      <p>Mindeközben Magyarországon kétszer akkora a megelőzhető halálozási arány, mint az Európai Unió 14 országában. Ez rosszabb a lengyel, a cseh és a szlovák adatnál is – idézte a 444.hu Orosz Éva és Kollányi Zsófia <a href="https://hvg.hu/itthon/20161019_magyar_egeszsegugy_tarki_tarsadalmi_riport_2016">2016-os tanulmányát, amelyről itt írtunk</a>.</p>
      <p>A lap további kérdéseket küldött a Nemzeti Népegészségügyi Központnak arról, miért ennyire alacsony a szűrőbuszok kihasználtsága idén, mekkora volt tavaly, és mikorra készülnek el a mammográfiás járművek.</p>
    </article>
  </body>
</html>