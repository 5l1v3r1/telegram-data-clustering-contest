<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/lech-sprawka-nowym-wojewoda-lubelskim-dzisiaj-otrzymal-akt-powolania-od-premiera-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-25T16:39:00+00:00"/>
    <meta property="og:title" content="Lech Sprawka nowym wojewodą lubelskim. Dzisiaj otrzymał akt powołania od premiera (zdjęcia)"/>
    <meta property="og:description" content="Tak jak przewidywano, nowym wojewodą lubelskim został były poseł Prawa i Sprawiedliwości Lech Sprawka. Dzisiaj otrzymał akt powołania, jutro ma rozpocząć urzędowanie."/>
  </head>
  <body>
    <article>
      <h1>Lech Sprawka nowym wojewodą lubelskim. Dzisiaj otrzymał akt powołania od premiera (zdjęcia)</h1>
      <address>
        <time datetime="2019-11-25T16:39:00+00:00">25 Nov 2019, 16:39</time>
      </address>
      <p>
        <b>Tak jak przewidywano, nowym wojewodą lubelskim został były poseł Prawa i Sprawiedliwości Lech Sprawka. Dzisiaj otrzymał akt powołania, jutro ma rozpocząć urzędowanie.</b>
      </p>
      <p>W poniedziałek szef rządu Mateusz Morawiecki, w obecności ministra spraw wewnętrznych i administracji Mariusza Kamińskiego, przekazał akty powołania dla nowych wojewodów. Wojewodą lubelskim został Lech Sprawka, który od początku był wymieniany jako jeden z najpoważniejszych kandydatów na zastąpienie Przemysława Czarnka. W trakcie ostatnich wyborów nie udało mu się bowiem uzyskać wystarczającej liczby głosów, uprawniającej do zajęcia miejsca w sejmowych ławach na kolejną kadencję.</p>
      <p>Lech Sprawka ma 64 lata i jest byłym posłem Prawa i Sprawiedliwości. Przed laty dwukrotnie pełnił funkcję lubelskiego kuratora oświaty. W 2007 roku dostał się do Sejmu, był posłem przez 12 lat. W latach 2000 – 2001 pełnił funkcję wiceministra edukacji zaś w 2010 roku startował w wyborach na prezydenta Lublina. Dostał się do drugiej tury, jednak przegrał z Krzysztofem Żukiem.</p>
      <p>W trakcie uroczystości premier podkreślał, jak bardzo ważna jest rola wojewody, który pełni istotną funkcję w terenie. Urzędy wojewódzkie są zaś integralną częścią całego aparatu państwowego, który zapewnia obecność państwa, w każdym zakątku Polski. Mateusz Morawiecki dodał, że wraz z wojewodami rząd będzie dążył do usprawnienia państwa, tak żeby usługi publiczne były coraz bardziej dostępne dla wszystkich obywateli i w przyjazny sposób stosowane w różnych obszarach życia społecznego.</p>
      <p>Nowy wojewoda rozpocznie urzędowanie już we wtorek.</p>
      <figure>
        <img src="https://www.lublin112.pl/wp-content/uploads/2019/11/181-3.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/182-2.jpg"/>
      </figure>
      <p>(fot. Krystian Maj/KPRM)</p>
    </article>
  </body>
</html>