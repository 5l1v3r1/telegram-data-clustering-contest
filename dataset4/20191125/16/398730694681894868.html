<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/kane-hoppas-pa-titlar-tack-vare-mourinho/"/>
    <meta property="og:site_name" content="DN.SE"/>
    <meta property="article:published_time" content="2019-11-25T16:43:47+00:00"/>
    <meta property="og:title" content="Kane hoppas på titlar – tack vare Mourinho"/>
    <meta property="og:description" content="Vid seger mot Olympiakos tar sig Tottenham vidare i Champions League."/>
  </head>
  <body>
    <article>
      <h1>Kane hoppas på titlar – tack vare Mourinho</h1>
      <address><time datetime="2019-11-25T16:43:47+00:00">25 Nov 2019, 16:43</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>José Mourinhos comeback i Premier League slutade lyckligt, men det är i cuperna som hoppet om att vinna titlar lever.<br/>Vid seger mot Olympiakos tar sig Tottenham vidare i Champions League.<br/>– Han har vunnit i varenda klubb han har gått till, säger Tottenhamstjärnan Harry Kane.</b>
      </p>
      <p>3–2-segern mot West Ham i helgen gör att Tottenham försiktigt kan snegla uppåt i ligatabellen, men där handlar det troligen om att i bästa fall kunna reparera den svaga säsongsstarten till en topp 4-placering.</p>
      <p>I Champions League är bordet bättre dukat för José Mourinho, som i förra veckan ersatte sparkade Mauricio Pochettino som tränare. Tottenham ligger tvåa i grupp B, bakom Bayern München, och kan säkra en plats i åttondelsfinalerna när Olympiakos kommer till London.</p>
      <p><b>Tottenham har inte</b> vunnit en enda pokal sedan Ligacuptiteln 2008, men förhoppningen är att Mourinho ska kunna råda bot på trofétorkan.</p>
      <p>– Vi måste kvalificera oss först, det är vårt fokus. Ge mig tid att utveckla mina idéer och vi kommer inte ha problem att spela mot vilket lag som helst i Europa. Vi är inte rädda för någon, säger Mourinho enligt Tottenham på Twitter.</p>
      <p>Portugisens digra meritlista imponerar också på spelartruppen, som förutom Champions League också har FA-cupen kvar att hoppas på den här säsongen.</p>
      <p>– Han har vunnit i varenda klubb han har gått till – det går inte att blunda för det. Jag har gjort klart att jag är i ett läge i min karriär där jag vill vinna troféer och jag vill vinna dem här. Det är ett stort år för oss, säger anfallsstjärnan Harry Kane.</p>
      <p><b>Engelske landslagsmittfältaren</b> Eric Dier lovordar också José Mourinho:</p>
      <p>– Hans facit är otroligt. Om någon skulle ersätta Pochettino så var det han, med den vinnarmentaliteten.</p>
      <p>Bland allt som 56-årige Mourinho har vunnit genom åren märks de två segrarna i Champions League, med Porto 2004 och Inter 2010. Han nådde semifinal med Chelsea 2014, men har sedan dess inte varit och nosat på fler framgångar i den finaste klubblagsturneringen. Senast Mourinho fick lyfta en pokal var i Solna våren 2017, då Manchester United slog Ajax i Europa League-finalen på Friends arena.</p>
      <p><b>Inte bara Tottenham</b> kan säkra sitt avancemang när Champions League inleder den nästa sista gruppspelsomgången på tisdagskvällen. Real Madrid behöver seger i tungviktsmötet hemma mot fullpoängaren Paris SG för att garantera sig en plats i åttondelen. Rivalen Atletico Madrid måste också ta tre poäng, borta mot gruppettan Juventus, för att försäkra sig om fortsatt CL-spel i vår.</p>
      <p>Manchester Citys uppgift framstår som enklare. Kryss hemma mot Sjachtar Donetsk räcker i grupp C.</p>
      <details>
        <summary>Fakta. Läget i CL-grupperna</summary>
        <p><b>Grupp A:</b> Paris SG 12 poäng, Real Madrid 7, Club Brygge 2, Galatasaray 1.</p>
        <p>Tisdagens matcher: Galatasaray–Club Brygge, Real Madrid–Paris SG.</p>
        <p><b>Grupp B:</b> Bayern München 12, Tottenham 7, Röda Stjärnan 3, Olympiakos 1.</p>
        <p>Tisdagens matcher: Tottenham–Olympiakos, Röda Stjärnan–Bayern München.</p>
        <p><b>Grupp C:</b> Manchester City 10, Sjachtar Donetsk 5, Dinamo Zagreb 5, Atalanta 1.</p>
        <p>Tisdagens matcher: Manchester City–Sjachtar Donetsk, Atalanta–Dinamo Zagreb.</p>
        <p><b>Grupp D:</b> Juventus 10, Atletico Madrid 7, Lokomotiv Moskva 3, Leverkusen 3.</p>
        <p>Tisdagens matcher: Lokomotiv Moskva–Leverkusen, Juventus–Atletico Madrid.</p>
        <p><b>Grupp E:</b> Liverpool 9, Napoli 8, Salzburg 4, Genk 1.</p>
        <p>Onsdagens matcher: Liverpool–Napoli, Genk–Salzburg.</p>
        <p><b>Grupp F:</b> Barcelona 8, Dortmund 7, Inter 4, Slavia Prag 2.</p>
        <p>Onsdagens matcher: Barcelona–Dortmund, Slavia Prag–Inter.</p>
        <p><b>Grupp G:</b> Leipzig 9, Lyon 7, Zenit S:t Petersburg 4, Benfica 3.</p>
        <p>Onsdagens matcher: Zenit S:t Petersburg–Lyon, Leipzig–Benfica.</p>
        <p><b>Grupp H:</b> Ajax 7, Chelsea 7, Valencia 7, Lille 1.</p>
        <p>Onsdagens matcher: Valencia–Chelsea, Lille–Ajax.</p>
      </details>
    </article>
  </body>
</html>