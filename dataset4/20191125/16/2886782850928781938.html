<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/borkai-ugy-nyomozas-indult-a-transparency-feljelentesebol"/>
    <meta property="og:site_name" content="euronews"/>
    <meta property="article:published_time" content="2019-11-25T16:07:19+00:00"/>
    <meta property="og:title" content="Borkai-ügy: nyomozás indult a Transparency feljelentéséből"/>
    <meta property="og:description" content="A rendszeres feljelentéseiről ismertté vált Ifj. Tényi István és a korrupció elleni küzdelemmel civil szervezet ügyét egyesítették."/>
  </head>
  <body>
    <article>
      <h1>Borkai-ügy: nyomozás indult a Transparency feljelentéséből</h1>
      <address><time datetime="2019-11-25T16:07:19+00:00">25 Nov 2019, 16:07</time> by <a rel="author">Pálfi Rita</a></address>
      <p><a href="https://hu.euronews.com/2019/10/10/borkai-ugy-feljelentest-tett-a-transparency-international-magyarorszag">Ahogy arról korábban beszámoltunk</a>, feljelentést tett a Transparency International Magyarország a <a href="https://www.youtube.com/watch?v=22X_sexgw3s">Borkai Zsolt-féle szexvideó publikálása után</a> újra a reflektorfénybe kerülő 2011-12-es audis földvásárlások miatt. Borkai először a <a href="https://www.youtube.com/watch?v=22X_sexgw3s">videó</a> és a gyanús ügyek miatt a <a href="https://hu.euronews.com/2019/10/15/kilep-a-fideszbol-borkai-zsolt">Fideszből lépett ki</a>, majd a <a href="https://hu.euronews.com/2019/10/14/borkai-nyert-ugyan-gyorben-de-az-elozo-evekhez-kepest-megis-oriasi-vereseget-szenvedett">megnyert választás után</a> nem sokkal <a href="https://hu.euronews.com/2019/11/06/lemond-polgarmesteri-tisztsegerol-borkai-zsolt">saját maga mondott le polgármesteri címéről</a>.</p>
      <p>A civil szervezet hétfőn Facebook-oldalán közölte, hogy nyomozás indult a feljelentésük alapján, erről a Nemzeti Nyomozó Iroda (NNI) határozatából értesültek.</p>
      <p>A feljelentést csalás és vesztegetés alapos gyanúja miatt tették, de a Transparency azt feltételezi, hogy a földvásárlásokkal kapcsolatban leírt csalással összefüggésben a hivatali visszaélésnél lényegesen súlyosabb megítélés alá eső, korrupciós bűncselekmény is megvalósult.</p>
      <p>A hatóság egyesítette az ügyet egy másik, ugyanebben az ügyben tett feljelentéssel, amit ifj. Tényi István tett. Tényi a Fidesz volt tagja, és a nevét a magyar sajtó a civil szervezetek norvég pénzeinek kapcsán ismerte meg - ő tett feljelentést az Ökotárs Alapítvány ellen. Eddig többnyire az ellenzéki média illetve politikusok elleni feljelentéseiről volt híres.</p>
      <p>Borkai ügyében Hadházy Ákos független országgyűlési képviselő a múlt héten tett feljelentést. Szintén a hatóságokhoz fordult Juhász István szocialista győri önkormányzati képviselő, azonban ez utóbbi két név nem szerepel az NNI határozatában.</p>
    </article>
  </body>
</html>