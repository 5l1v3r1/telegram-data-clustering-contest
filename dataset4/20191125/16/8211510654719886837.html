<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/lego-speed-champions-nissan-gtr-nismo-469136.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T16:00:22+00:00"/>
    <meta property="og:title" content="Lego Speed Champions Nissan GT-R Nismo"/>
    <meta property="og:description" content="Un nuovo bolide si aggiunge alla lista delle macchinine ricreate con i mattoncini danesi: questa volta tocca ad una belva del Sol Levante"/>
  </head>
  <body>
    <article>
      <h1>Lego Speed Champions Nissan GT-R Nismo</h1>
      <h2>Un nuovo bolide si aggiunge alla lista delle macchinine ricreate con i mattoncini danesi: questa volta tocca ad una belva del Sol Levante</h2>
      <address><time datetime="2019-11-25T16:00:22+00:00">25 Nov 2019, 16:00</time> by <a rel="author">Lorenzo Moro</a></address>
      <p><b>Lego</b> continua a rimpolpare il suo catalogo in vista dell’anno venturo e, dopo aver svelato i nuovi set della serie Speed Champions dedicati a <a href="https://www.formulapassion.it/automoto/mondoauto/immagini-ufficiali-set-lego-76899-dedicato-lamborghini-urus-huracan-466923.html">Lamborghini</a>, <a href="https://www.formulapassion.it/automoto/mondoauto/nuovi-lego-speed-champions-dedicati-ferrari-f8-tributo-audi-quattro-s1-gruppo-b-rally-468584.html">Ferrari e Audi</a>, arriva oggi la micidiale <b>Nissan GT-R Nismo</b>, anche lei ricostruita con i celebri mattoncini danesi e pronta per correre sui tappeti di tutte le case.</p>
      <blockquote>
        <a href="https://www.formulapassion.it/automoto/mondoauto/nissan-gt-r-nismo-451110.html">Ecco come Nissan giustifica i 190 mila auro necessari per la GT-R Nismo</a>
      </blockquote>
      <p>Presentato in Giappone dallo stesso CEO Lego<b> Niels B. Christiansen, </b>il nuovo set che si aggiunge alla ricca serie Speed Champions sarà composto<b> da 298 pezzi</b> che riescono nella non facile impresa di ricreare fedelmente le particolari e tese linee della muscolosa sportiva giapponese. Degni di nota i quattro terminali di scarico, tanto <b>imponenti</b> nella realtà quanto nel piccolo bolide di Lego.</p>
      <figure>
        <img src="https://www.formulapassion.it/wp-content/uploads/2019/11/LEGO-Speed-Champions-Nissan-GT-R-Nismo-8-1024x513-699x350-666x333.jpg"/>
      </figure>
      <p>La nuova Lego Speed Champions Nissan GT-R Nismo verrà venduta a 19,99 euro e sarà disponibile nei negozi a <b>partire dal prossimo 26 dicembre</b>. Per tutti gli appassionati di questa tipologia di set Lego, ci teniamo a informarvi che avete ancora circa un mese per accaparravi i seguenti set che<b> usciranno dal catalogo con la fine del 2019:</b></p>
      <p>-1968 Ford Mustang Fastback (75884)<br/>– Ford Fiesta M-Sport WRC (75885)<br/>-Ferrari 488 GT3 “Scuderia Corsa” (75886)<br/>-Porsche 911 RSR and 911 Turbo 3.0 (75888)<br/>-Ferrari Ultimate Garage (75889)</p>
      <p>Infine, visto che il suo arrivo ha caratterizzato – sconvolto – il mondo automotive di questo fine 2019, è curioso notare che qualcuno ha già ricreato in Lego la nuovissima <b>Tesla Cybertruck</b>: creata dall’appassionato Peter Blackert, questa particolare MOC (My Own Creation, una creazione Lego indipendente) arriva solo pochi giorni dopo la presentazione del nuovo pick-up creato da Elon Musk e ne riproduce fedelmente le curiose forme.</p>
      <figure>
        <img src="https://www.formulapassion.it/wp-content/uploads/2019/11/tesla-cybertruck-lego-666x444.jpg"/>
      </figure>
      <p>Non sappiamo se Lego produrrà mai una versione “ufficiale” di questo set, per il momento rimane un <b>bell’esercizio di stile</b> (senza finestrini, così non possono rompersi).</p>
      <p>
        <i>Foto Tesla: profilo Flickr di Peter Blackert</i>
      </p>
      <footer>RIPRODUZIONE RISERVATA</footer>
    </article>
  </body>
</html>