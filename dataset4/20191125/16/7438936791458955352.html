<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Prvni-zavazny-problem-sefky-TOP-09-Vuci-tehle-kauze-z-minulosti-je-i-Kalousek-treti-liga-604659"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T16:46:00+00:00"/>
    <meta property="og:title" content="První závažný problém šéfky TOP 09: Vůči téhle kauze z minulosti je i Kalousek třetí liga"/>
    <meta property="og:description" content="V minulých týdnech proběhla médii zpráva o vývoji kolem kauzy, která hýbe českou společností od počátku devadesátých let. Jde o nechvalně proslulé harvardské fondy, které připravily desítky tisíc Čechů o miliardy korun a staly se synonymem divokých devadesátých let. V čele fondů stál Viktor Kožený, který se vrátil do Česka ze Spojených států, kde se naučil nejen anglicky, ale nastudoval také fungování volného trhu."/>
  </head>
  <body>
    <article>
      <h1>První závažný problém šéfky TOP 09: Vůči téhle kauze z minulosti je i Kalousek třetí liga</h1>
      <address>
        <time datetime="2019-11-25T16:46:00+00:00">25 Nov 2019, 16:46</time>
      </address>
      <p>
        <b>V minulých týdnech proběhla médii zpráva o vývoji kolem kauzy, která hýbe českou společností od počátku devadesátých let. Jde o nechvalně proslulé harvardské fondy, které připravily desítky tisíc Čechů o miliardy korun a staly se synonymem divokých devadesátých let. V čele fondů stál Viktor Kožený, který se vrátil do Česka ze Spojených států, kde se naučil nejen anglicky, ale nastudoval také fungování volného trhu.</b>
      </p>
      <p>V 90. letech, tedy v době kupónové privatizace, Kožený neotálel a chopil se příležitostí, které se nabízely. Z jeho následných aktivit vzešel Harvardský investiční fond, jenž sliboval roční zhodnocení vkladů v tisících procent. S vidinou vysokých zisků do fondu vložily peníze tisíce Čechů, především ve formě kupónových knížek. Na konci celého příběhu zůstaly desítky tisíc podvedených a vytunelované miliardy.</p>
      <p>Po téměř pětadvaceti letech, jež uběhly od stručně popsaných událostí, by se mohlo zdát, že je tato kapitola uzavřená. Avšak opak je pravdou – respektive se začíná psát nová kapitola této kauzy.</p>
      <p>Harvardské fondy se totiž postupně transformovaly v nástupnickou organizaci pojmenovanou Harvardský průmyslový holding. Toto uskupení, které již nespadá pod vliv Viktora Koženého, má jako nástupnická organizace za úkol v zájmu akcionářů, tedy podvedených investorů, zajistit zbytkový majetek a peníze. </p>
      <p>V součtu jde o nároky v jednotkách miliard korun. A právě díky tomu začíná být současný vývoj celého příběhu velmi zajímavý. Nástupnický holding se totiž dostal pod většinovou kontrolu skupiny finančníků, jejichž cílem je údajně uplatnit majetkové a finanční nároky na jeho zbytkový majetek na úkor minoritních akcionářů, tedy drobných investorů původního fondu. </p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/FOTO-Na-tohle-chteli-u-Bakaly-dva-miliony-dotaci-Festival-o-vzdelavani-Fiasko-prazdne-zidle-ani-kompars-za-chlebicky-neprisel-ozyva-se-603812"/>
      </related>
      <p>Jedná se o známá jména českého byznysu.</p>
      <p>Hlavní postavičkou je finančník Vlastimil Jiřík, který se kolem holdingu dlouhodobě angažuje. Jiříkovi finančně sekunduje jistý Martin Burda, který proslul jako majitel lázní Luhačovice nebo pivovarů Lobkowicz, které prodal čínským investorům. Ti si stěžují na účelové zkreslení finanční situace pivovarů před prodejem. </p>
      <p>Tato dvojice byznysmenů nejprve skoupila menší objem akcií holdingu, aby je následně transformovala v kontrolní balík skrze navýšení základního kapitálu. Převahou peněz tak začali vytlačovat původní akcionáře z řad drobných investorů původního fondu a vytvořili si pozici pro jeho možné celkové ovládnutí.</p>
      <p>Každopádně tou opravdu zajímavou osobou v nové kapitole příběhu není ani jeden z dvojice podnikatelů, ale doposud mediálně neznámá tvář.</p>
      <figure>
        <iframe src="https://www.youtube.com/embed/FLcpoiq_Y8w" width="560" height="315" data-service="Youtube" scrolling="no"/>
      </figure>
      <p>Jde o Jana Maternu. Ten je z pozice člena představenstva odpovědný za zastupování holdingu a prosazování jeho zájmů. V kontextu historie tohoto uskupení je jasné, že jediným zájmem holdingu a faktickým důvodem jeho existence by mělo být konání kroků pro získání nárokovaných peněz a majetku a jejich následné rozdělení mezi akcionáře. Materna byl do pozice člena představenstva holdingu jmenován v roce 2013, přičemž ihned začal činit dílčí kroky směřující k jeho možnému ovládnutí.</p>
      <p>Sám Materna veřejně připouští, že jeho rolí je především zastupování a realizace zájmů Vlastislava Jiříka a jeho společníků. Právě s ohledem na Maternovo přiznání se začíná vykreslovat velmi nebezpečný kontext fungování tohoto člověka, a to především s ohledem na jeho další angažmá.</p>
      <p>Jan Materna je totiž zároveň místostarostou městské části Praha 3 za TOP 09 (respektive TOP 09/STAN). Do jeho přímé kompetence spadá odbor investic a správy majetku městské části. V této roli tak Materna přímo rozhoduje o stomilionových investicích realizovaných městskou částí a o způsobu, kterým městská část spravuje majetek a hospodaří s příjmy.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Urednice-byla-vyznamenana-za-dlouhodobe-kvalitni-praci-Jeji-sef-Pirat-s-ni-nalozil-po-svem-Uz-je-na-dlazbe-598829"/>
      </related>
      <p>Na Maternovo působení na radnici jsme se zeptali několika zaměstnanců úřadu Prahy 3. Ti Maternu označují za sympatického člověka, který je v úřadu oblíbený. Shodně však dodávají, že po pracovní stránce je považován za muže bez názoru nebo pevného přesvědčení, který radikálně mění postoje podle momentální potřeby a údajně je také „pod vlivem různých zájmů“.</p>
      <p>Materna je také podepsán pod řadou zdánlivě nevýhodných smluv a dokumentů, na jejichž základě vyplatila Praha 3 několika společnostem milionové částky. Kopie těchto smluv máme k dispozici a o jejich obsahu budeme informovat postupně. </p>
      <p>Jak uvedl náš zdroj, který na kauzu propojení politika a byznysu upozornil, „jistě zajímavé bude sledovat budoucí reakce na tuto kauzu ze strany vedení TOP 09. V případě naplnění strategie finančních nájezdníků se může Harvardský průmyslový holding opět stát věcí národního zájmu, tedy celorepublikové politiky. Otázkou pak bude, jak se topka postaví k roli Jana Materny jako významného a vlivného představitele strany. TOP 09 se od prvopočátku profiluje jako strana hájící zájmy podnikatelů, ale zároveň opakovaně a čím dál častěji poukazuje na Havlův odkaz solidarity a sounáležitosti. Zdá se, že Jan Materna může straně přichystat zátěžovou zkoušku jejích stěžejních hodnot.“</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Mikeska-STAN-Jak-jsem-17-listopadu-1989-zachranil-tchyni-602058"/>
        <a href="https://www.parlamentnilisty.cz/politika/politici-volicum/Ptacek-TOP-09-Zizkovske-listy-by-mohly-byt-studijnim-materialem-fake-news-590031"/>
        <a href="https://www.parlamentnilisty.cz/arena/monitor/-Strach-hroznej-strach-denne-zbita-sestileta-dcera-Piratsky-radni-sokoval-navrhem-na-slouceni-bilych-deti-do-romske-zakladky-na-Zizkove-577267"/>
        <a href="https://www.parlamentnilisty.cz/arena/monitor/VIDEO-Fekalie-zloutenka-Skolili-se-tam-jak-bojovat-s-policii-Byvaly-zizkovsky-starosta-prozrazuje-o-Klinice-i-veci-ktere-jste-asi-radeji-nechteli-vedet-568128"/>
      </related>
    </article>
  </body>
</html>