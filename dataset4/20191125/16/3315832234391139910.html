<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/043b712f0a93a8fb/psg-pierde-teren-vrea-sa-prelungeasca-intelegerea-cu-mbappe-dar-reprezentantii-francezului-cer-un-salariu-ametitor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T16:40:04+00:00"/>
    <meta property="og:title" content="PSG pierde teren: Vrea să prelungească înțelegerea cu Mbappe, dar reprezentanții francezului cer un salariu amețitor"/>
    <meta property="og:description" content="Șefii lui PSG vor să-i prelungească înțelegerea lui Kylian Mbappe (20 de ani) cu clubul, chiar dacă actualul contract expiră la finalul sezonului 2021-2022. Reprezentanții starului francez au cerut, însă, un salariu colosal, pe care francezii nu ar fi dispuși să-l ofere."/>
  </head>
  <body>
    <article>
      <h1>PSG pierde teren: Vrea să prelungească înțelegerea cu Mbappe, dar reprezentanții francezului cer un salariu amețitor</h1>
      <address><time datetime="2019-11-25T16:40:04+00:00">25 Nov 2019, 16:40</time> by <a rel="author">Jurnal.md</a></address>
      <p>
        <b>Șefii lui PSG vor să-i prelungească înțelegerea lui Kylian Mbappe (20 de ani) cu clubul, chiar dacă actualul contract expiră la finalul sezonului 2021-2022. Reprezentanții starului francez au cerut, însă, un salariu colosal, pe care francezii nu ar fi dispuși să-l ofere.</b>
      </p>
      <p>Discuțiile între Mbappe și cluburi precum Real Madrid pot reprezenta un pericol pentru PSG, scriu spaniolii de la Mundo Deportivo, care citează L'Equipe. Pentru a-și prelungi contractul, reprezentanții atacantului au cerut 30 de milioane de euro pe sezon, lucru considerat ”ridicol” de șefii de pe Parc des Princes. Totuși, directorul sportiv al lui PSG, Leonardo, insistă asupra discuțiilor și asupra rolului lui Mbappe într-un viitor proiect al campioanei Franței.</p>
      <p>Site-ul de specialitate Transfermarkt îl clasează pe Mbappe pe primul loc în topul celor mai bine cotați jucători din lume. 200 de milioane de euro este cota de piață a francezului.</p>
      <p>Cu 33 de puncte, PSG s-a așezat comod în fotoliul de lider din Ligue 1. Echipa lui Thomas Tuchel este la opt puncte în fața lui Marseille, ocupanta locului doi. Angers completează podiumul, cu 24 de puncte.</p>
      <p>Mbappe este al doilea în topul celor mai scumpi fotbalişti din istorie, după ce PSG i-a plătit lui Monaco 180 de milioane de euro pentru transfer.</p>
      <p>Sosit în 2017 pe Parc des Princes, francezul a jucat 12 meciuri şi a marcat nouă goluri în acest sezon pentru PSG, în toate competiţiile.</p>
    </article>
  </body>
</html>