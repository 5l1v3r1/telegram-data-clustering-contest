<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/jaf-f-r-precedent-n-dresda-ho-ii-au-plecat-din-muzeul-gr-ne-gew-lbe-cu-bijuterii-i-exponate-de-1-miliard-de-euro-1323129"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-25T16:28:00+00:00"/>
    <meta property="og:title" content="Jaf fără precedent în Dresda: Hoții au plecat din muzeul Grüne Gewölbe cu bijuterii și exponate de 1 miliard de euro"/>
    <meta property="og:description" content="Hoții au furat luni dimineață bunuri cu o valoare ce urcă înspre un miliard de euro la muzeul Grüne Gewölbe din Dresda, a arătat poliția germană, potrivit cotidianului Guardian."/>
  </head>
  <body>
    <article>
      <h1>Jaf fără precedent în Dresda: Hoții au plecat din muzeul Grüne Gewölbe cu bijuterii și exponate de 1 miliard de euro</h1>
      <address><time datetime="2019-11-25T16:28:00+00:00">25 Nov 2019, 16:28</time> by <a rel="author">ZIUA NEWS</a></address>
      <p>
        <b>Hoții au furat luni dimineață bunuri cu o valoare ce urcă înspre un miliard de euro la muzeul Grüne Gewölbe din Dresda, a arătat poliția germană, potrivit cotidianului Guardian.</b>
      </p>
      <p>Hoții care au pătruns în muzeul Grüne Gewölbe luni dimineață, la Dresda, au reușit să sustragă bijuterii și sute de alte exponate a căror valoare urcă spre suma de un miliard de euro.</p>
      <p>Spărgătorii au provocat un incendiu la primele ore ale dimineții, provocând defecțiuni la sistemul de alimentare cu electricitate al clădirii astfel că sistemele de securitate nu au mai funcționat.</p>
      <p>Poliția vorbește deja despre cel mai mare jaf din istoria post-belică a muzeelor din lume. O purtătoare de cuvânt a poliției a explicat: "Putem confirma că a avut loc o spargere la Grüne Gewölbe... Făptașii au reușit să fugă".</p>
      <p>Potrivit tabloidului Bild, hoții ar fi vizat colecția de bijuterii a muzeului și au pătruns în incinta instituției printr-o fereastră de mici dimensiuni.</p>
      <p>Michael Kretschmer, prim-ministrul landului Saxonia, s-a arătat afectat de pagubele jafului: "Nu doar galeria a fost jefuită ci toți saxonii". În momentul declarației nu apucase să afle cu exactitate la ce nivel se ridică pierderile dar anunța că "bogățiile pe care le poți găsi numai aici, ca și în Palat, au fost adunate de saxoni de-a lungul secolelor și sunt comori obținute cu greu".</p>
      <p>Politicianul a arătat că "nu poți înțelege istoria țării sau a statului Saxonia fără Grüne Gewölbe și colecțiile de artă ale Saxoniei".</p>
      <p>Grüne Gewölbe are 10 încăperi în care sunt expuse peste 3.000 de obiecte, de la bijuterii la capodopere consacrate. Clădirea a fost afectată de bombardamentele din Cel De-al Doilea Război Mondial și nu a fost restaurată pentru a fi redeschisă decât în 2006.</p>
      <p>Este vorba despre al doilea furt de amploare din ultimii ani în Germania, după ce o monedă de aur de 24 de carate uriașă, cântărind 100kg, a dispărut la Berlin din Muzeul Bode Museum.</p>
      <p>Spărgătorii au vizat secțiunea istorică a colecției deținute de muzeu. Colecția Grünes Gewölbe a fost creată între 1723 and 1730 la porunca lui August al II-lea, Elector de Saxonia (ca Frederic Augustus I), rege al Poloniei și Mare Duce de Lituania.</p>
      <p>În prezent, exponatele muzeului sunt prezentate în două secțiuni. Colecția istorică este expusă în camera originală a muzeului restaurată la parterul palatului regal din Dresda. Anumite exponate sunt plasate în Neues Grünes Gewölbe, la următorul etaj al palatului.</p>
      <p>Unul dintre cele mai valoroase exponate din colecția muzeului este un diamant verde, de 41 de carate, expus în prezent la Muzeul Metropolitan de Artă din New York.</p>
    </article>
  </body>
</html>