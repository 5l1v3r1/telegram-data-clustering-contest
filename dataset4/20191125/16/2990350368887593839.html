<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/politsiiu-prosytymut-okhoroniaty-vybory-rektora-snu-vid-titushok-i-provok/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T16:56:00+00:00"/>
    <meta property="og:title" content="Правоохоронців проситимуть охороняти вибори ректора СНУ від тітушок і провокацій"/>
    <meta property="og:description" content="Виборча комісія з проведення виборів ректора Східноєвропейського національного університету звернеться до очільника поліції Волині Петра Шпиги із проханням забезпечити охорону під час виборчого періоду. Адже існує загроза зовнішнього втручання, в тому числі і силового."/>
  </head>
  <body>
    <article>
      <h1>Правоохоронців проситимуть охороняти вибори ректора СНУ від тітушок і провокацій</h1>
      <address>
        <time datetime="2019-11-25T16:56:00+00:00">25 Nov 2019, 16:56</time>
      </address>
      <p>Виборча комісія з проведення виборів ректора Східноєвропейського національного університету звернеться до очільника поліції Волині<a href="https://www.volynnews.com/dossiers/218/"> <b>Петра Шпиги</b></a> з проханням забезпечити охорону під час виборчого періоду. Адже існує загроза зовнішнього втручання, в тому числі і силового.<br/><br/>Текст звернення ухвалили під час засідання виборчої комісії.<br/><br/>Очільник комісії <b>Анатолій Федонюк</b> висловив пропозиції, аби сейф з бюлетенями і печатками перенести в зал голосування та розмістити під камерами спостереження, а не зберігати в кімнаті виборчої комісії. Самі ж бюлетні задля прозорості процедури запропонували виготовляти там же, під камерами. Обидві пропозиції підтримали 25 присутніх із 27 членів комісії.<br/><br/>В другому турі для голосування використовуватимуть бланк з гербом університету, на який нанесена захисна сітка, що унеможливить фальсифікації і копіювання бюлетенів.<br/><br/>В одному з інтерв’ю багаторічний очільник СНУ <b>Ігор Коцан</b>, який із суттєвим відривом програв перший тур виборів, заявив, що буцімто на виборах голосували особи, які не пред’являли посвідчення особи.<br/><br/>Анатолій Федонюк спростував цю інформацію та додав, що для того, аби уникнути будь-яких маніпуляцій на цю тему, під час другого туру голосування організують групу внутрішньої безпеки: з числа членів комісії оберуть 3 осіб, які будуть контролювати, щоб виборці отримували лише по 1 бюлетню і лише після того, як пред’являть посвідчення особи.</p>
      <figure>
        <a href="https://www.volynnews.com/files/news/2019/11-25/281212/photo_2019-11-25_16-49-11w.jpg">
          <img src="https://www.volynnews.com/files/news/2019/11-25/281212/photo_2019-11-25_16-49-11w.jpg"/>
        </a>
      </figure>
      <p>Члени комісії також відзначили, що проведення другого туру виборів – під загрозою зриву. Зокрема, через заяву жителя Рівного <b>Віталія Вотави</b>, якого судили за незаконне носіння зброї. Свого часу чоловіка затримали під час спецоперації «Сокіл», яка закінчилась вбивством лідера «Правого сектору» <b>Олександра Музичка.</b><br/><br/><b>Читайте також: <a href="https://www.volynnews.com/ua/news/all/politsiiu-prosytymut-okhoroniaty-vybory-rektora-snu-vid-titushok-i-provok/../../../../news/all/titushky-i-zaliakuvannia-kotsan-hotuye-provokatsiyi-u-druhomu-turi-vyboriv">Тітушки і залякування: Коцан готує провокації у другому турі виборів?</a></b><br/><br/>У фейсбуці чоловік заявив, що приїде на вибори на чолі 40 бійців з обіцянкою «знайти і покарати» тих, хто чинив фальсифікації. Хоча жоден із кандидатів чи спостерігачів не зафіксував ні одного порушення, а вибори визнані такими, що відбулися.<br/><br/>Відтак, в колективному зверненні до правоохоронців члени комісії, зважаючи на ймовірність зриву виборів, попросили забезпечити охорону бюлетенів в переддень голосування, а також безпосередньо в день виборів.</p>
      <slideshow>
        <figure>
          <a href="https://www.volynnews.com/files/news/2019/11-25/281212/photo_2019-11-25_18-10-52.jpg">
            <img src="https://www.volynnews.com/files/news/2019/11-25/281212/photo_2019-11-25_18-10-52.jpg"/>
          </a>
        </figure>
        <figure>
          <a href="https://www.volynnews.com/files/news/2019/11-25/281212/photo_2019-11-25_18-11-00.jpg">
            <img src="https://www.volynnews.com/files/news/2019/11-25/281212/photo_2019-11-25_18-11-00.jpg"/>
          </a>
        </figure>
      </slideshow>
      <p>Реклама</p>
    </article>
  </body>
</html>