<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/attualita/ambiente/2019/11/25/nuovo-record-emissioni-co2/"/>
    <meta property="og:site_name" content="Wired"/>
    <meta property="article:published_time" content="2019-11-25T16:16:22+00:00"/>
    <meta property="og:title" content="Il mondo ha raggiunto un nuovo record di emissioni di gas serra"/>
    <meta property="og:description" content="Secondo l'Organizzazione meteorologica mondiale (Wmo), le emissioni di gas serra hanno raggiunto un nuovo storico record negativo, toccando un dato che non si vedeva da almeno tre milioni di anni"/>
  </head>
  <body>
    <article>
      <h1>Il mondo ha raggiunto un nuovo record di emissioni di gas serra</h1>
      <address><time datetime="2019-11-25T16:16:22+00:00">25 Nov 2019, 16:16</time> by <a rel="author" href="https://www.wired.it/author/afoderi/" target="_blank">Alessio Foderi</a></address>
      <h3>Secondo l'Organizzazione meteorologica mondiale (Wmo), le emissioni di gas serra hanno raggiunto un nuovo storico record negativo, toccando un dato che non si vedeva da almeno tre milioni di anni</h3>
      <p>C’è un nuovo <b>record negativo</b> per le concentrazioni atmosferiche di anidride carbonica e altri gas a effetto serra, che riguarda l’ultimo anno di misurazioni, il 2018. Secondo l’<a href="https://public.wmo.int/en/media/press-release/greenhouse-gas-concentrations-atmosphere-reach-yet-another-high">Organizzazione meteorologica mondiale delle Nazioni Unite</a> (Wmo), lo scorso anno la concentrazione di Co2 – che rappresenta il principale <a href="https://www.wired.it/scienza/ecologia/2019/03/26/gas-serra-emissioni/">gas a effetto serra derivante da attività umane</a> – <b>ha raggiunto le 407,8 parti per milione</b> (ppm), ovvero la concentrazione più alta da 3-5 milioni di anni. Non solo: dal rapporto pubblicato emerge che il dato del 2018 è al di sopra dell’aumento medio dell’ultimo decennio e che altri gas, come metano e ossido di azoto, sono aumentati di quantità superiori alla media.</p>
      <p>Dal 1990, secondo il Wmo, l’effetto di riscaldamento dei gas a effetto serra <b>è aumentato del 43%</b>, e la tendenza è in crescita perché, <a href="https://www.bbc.com/news/science-environment-50504131">sottolinea il segretario generale dell’organizzazione Petteri Taalas</a>, “<i>non vi è alcun segno di rallentamento o di calo della concentrazione di gas serra nell’atmosfera nonostante tutti gli impegni previsti dall’accordo di Parigi sui cambiamenti climatici</i>”. Se nel 2017 aveva raggiunto le 405,5 ppm, oggi il <b>diossido di carbonio</b> è pari al 147 per cento in più rispetto ai livelli che si registravano in epoca pre-industriale, ovvero prima del 1750. Senza contare che il segretario nella presentazione del report specifica che “<i>l’ultima volta che il pianeta ha sperimentato una tale concentrazione di anidride carbonica è stato 3-5 milioni di anni fa, quando la temperatura era due-tre gradi più calda e il livello del mare 10-20 metri più alto</i>”.</p>
      <figure>
        <iframe data-src="https://twitter.com/WMO/status/1198906673450094592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Come si spiega nel rapporto, a destare preoccupazione è il fatto che la crescita che si registra di anno in anno <b>è superiore al tasso medio di aumento</b>. Non va dimenticato infatti che la concentrazione di anidride carbonica <b>può restare per secoli nell’atmosfera </b>e ancora più a lungo negli oceani, che comunque assorbono un quarto del totale delle emissioni. Difatti, lo studio non si basa sulle quantità dei gas a effetto serra ma proprio sul loro impatto nell’atmosfera, che tradotto significa quanto gas vi rimane. L’organizzazione dell’Onu ha calcolato che servirà <b>un intervento netto entro il 2030</b> affinché sia possibile frenare l’aumento delle temperature globali di 1,5 gradi centigradi. Si capisce quindi come questo aumento record si tradurrà inevitabilmente con l’aggravarsi dei cambiamenti climatici.</p>
      <figure>
        <iframe data-src="https://twitter.com/WMO/status/1198955904059748352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Oltre questa asticella, milioni di persone sarebbero soggette ancora di più a ondate di siccità, alluvioni, inondazioni. “<i>Le generazioni future dovranno affrontare sempre dipiù gli impatti sul clima come temperature più altre, <b>condizioni meteorologiche estreme</b>, aumento dei livelli del mare, acidificazione degli oceani, distruzione degli ecosistemi</i>” scrive il Wmo. I dati di oggi sono in linea con la ricerca <a href="https://www.iea.org/statistics/co2emissions/">pubblicata lo scroso aprile dall’Aie</a>, l’Agenzia internazionale per l’energia, che sottolineava come se tra il 2014 e il 2016 l’economia mondiale aveva avanzato senza aumentare le emissioni, dal 2017 questa dinamica si è interrotta, peggiorando. Nello specifico si faceva riferimento al settore energetico (che corrisponde a più del 50 per cento del totale di Co2 immessa nell’atmosfera): qui l’aumento era dell’<b>1,7 per cento nel 2018</b>, con un massimo storico di 33,1 miliardi di tonnellate.</p>
      <h4>La neutralità climatica è un miraggio?</h4>
      <p>Nonostante tutti gli sforzi, gli annunci e gli impegni fatti dagli Stati per perseguire l’obiettivo dell’accordo di Parigi sul clima, legato proprio alla riduzione delle emissioni, gli obiettivi sembrano lontanamente raggiungibile e la situazione in netto declino, quasi a un punto di non ritorno. Di recente, <a href="https://www.wired.it/attualita/ambiente/2019/11/12/accordi-clima-parigi-paese-g20-rispetta/">un altro studio </a>sottolineava infatti come nessuno dei paesi del G20 stesse rispettando gli accordi: gli stessi a cui i climatologi Onu invitano all’azione. Se ne deduce quindi che <b>la neutralità climatica </b>– ovvero il raggiungimento di un equilibrio tra le emissioni e l’assorbimento del carbonio, che si vorrebbe raggiungere entro metà secolo – appare più lontana all’orizzonte. Eppure il parlamento europeo è <a href="http://www.ansa.it/europa/notizie/europarlamento/news/2019/11/25/eurocamera-e-emergenza-clima-piu-tagli-a-emissioni-_820e220b-7033-43e2-8b3c-b51e48543d20.html">pronto a dichiarare l’emergenza clima</a> e, in vista della Cop25, sta votando delle mozioni che prevedono zero emissioni per il 2050 e <b>un taglio delle attuali del 55 per cento</b> entro il 2030.</p>
    </article>
  </body>
</html>