<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_retrospektivne-znizhennya-zelenogo-tarifu-prizvede-do-efektu-domino-v-ekonomici-ukrayini-ekspert/939826"/>
    <meta property="og:site_name" content="Gazeta.ua"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="Ретроспективне зниження &quot;зеленого&quot; тарифу призведе до ефекту доміно в економіці України – експерт"/>
    <meta property="og:description" content="Керівник відділу сталого розвитку компанії Baker Tilly Олександр Баськов переконаний, що ретроспективне зниження &quot;зеленого&quot; тарифу може викликати ефект доміно в економіці та призвести до дефолту України. Про це експерт заявив в колонці для інтернет-видання &quot;Новое время&quot;. Експерт ..."/>
  </head>
  <body>
    <article>
      <h1>Ретроспективне зниження "зеленого" тарифу призведе до ефекту доміно в економіці України – експерт</h1>
      <address><time datetime="2019-11-25T16:18:00+00:00">25 Nov 2019, 16:18</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939826_w_300.jpg?v=0"/>
        <figcaption>Керівник відділу сталого розвитку компанії Baker Tilly Олександр Баськов: "Питання про розмір "зеленого" тарифу досягло своєї кульмінації". Фото: InVenture</figcaption>
      </figure>
      <p>Керівник відділу сталого розвитку компанії Baker Tilly Олександр Баськов переконаний, що ретроспективне зниження "зеленого" тарифу може викликати ефект доміно в економіці та призвести до дефолту України.</p>
      <p>Про це експерт заявив в <a href="https://nv.ua/biz/experts/izmenenie-zelenogo-tarifa-zadnim-chislom-prichiny-i-posledstviya-50054901.html">колонці</a> для інтернет-видання "Новое время".</p>
      <p>Експерт нагадав, що "зелений" тариф в Україні ввели для залучення інвестицій у розвиток відновлюваних джерел енергії (ВДЕ), зокрема, для будівництва сонячних і вітрових електростанцій. І держава гарантувала його незмінність до 2030 року. При цьому на даний час стали звучати заяви про необхідність його ретроспективного зниження.</p>
      <p>"Сьогодні склалася ситуація, коли питання про розмір "зеленого" тарифу досягло своєї кульмінації: його хочуть не просто знизити, а знизити "заднім числом" за 3 роки, тобто ретроспективно", - написав Баськов.</p>
      <p>На його думку, це буде мати негативні наслідки для України. Експерт підкреслив, що ретроспективне зниження "зеленого" тарифу стане поганим сигналом для інвесторів і здатне викликати ефект доміно в економіці.</p>
      <p>"Ретроспективне зниження "зеленого" тарифу фактично призведе до здешевлення електроенергії в мережі на 5 коп. Критична ця сума для кінцевого споживача? Очевидно, що ні. Однак зниження тарифу для інвестора може викликати ефект доміно, обвалити банківську систему та викликати дефолт в країні", - підкреслив Баськов.</p>
      <p>Крім того, він нагадав про досвід ряду європейських країн, які ретроспективно знижували "зелений" тариф, внаслідок чого вони зазнали значних втрат, виплачуючи компенсації інвесторам.</p>
      <p>"Приклад Румунії, Іспанії та Італії, які зробили ретроспективне зниження "зеленого" тарифу. Це призвело, по-перше, до низки судових позовів до міжнародного арбітражу. Радикальна зміна нормативної бази тягне за собою відповідальність держави за порушення своїх інвестиційних зобов'язань. Як наслідок - уряди країн несуть мільйонні збитки для виплати компенсацій інвесторам. А по-друге, і найголовніше, таким кроком фактично зруйнована галузь ВДЕ, яку не можуть відновити протягом останніх 2-3 років через втрату довіри інвесторів", - зазначив Баськов.</p>
      <blockquote>Нагадаємо, раніше банкір департаменту електроенергетики Європейського банку реконструкції і розвитку (ЄБРР) Ольга Єрьоміна заявила, що ретроспективний перегляд "зеленого" тарифу завдасть шкоди Україні, оскільки країна виплатить за позовами у міжнародних судах значно більше, ніж хочуть заощадити ініціатори такого рішення, а також відлякуватиме іноземних інвесторів.<br/>Посол Норвегії в Україні Уле Хорпестад раніше заявив, що для інвесторів стабільні умови для інвестицій є фундаментальним питанням, і вони негативно відреагують на ретроспективний перегляд "зеленого" тарифу.</blockquote>
    </article>
  </body>
</html>