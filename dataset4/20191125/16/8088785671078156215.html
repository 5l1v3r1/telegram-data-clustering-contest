<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/egitim-calisanlarina-yonelik-siddet-ile-ilgili-aciklama-h544018.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T16:50:21+00:00"/>
    <meta property="og:title" content="Eğitim Çalışanlarına Yönelik Şiddet İle İlgili Açıklama"/>
    <meta property="og:description" content="Türk Eğitim Sen Genel Başkanı Talip Geylan, ''Umuyoruz ki, taleplerimiz doğrultusunda gerekli düzenlemeler yapılır ve eğitim çalışanlarına yönelik şiddet son bulur.'' dedi."/>
  </head>
  <body>
    <article>
      <h1>Eğitim Çalışanlarına Yönelik Şiddet İle İlgili Açıklama</h1>
      <address><time datetime="2019-11-25T16:50:21+00:00">25 Nov 2019, 16:50</time> by <a rel="author">KamuAjans</a></address>
      <p>
        <b>Türk Eğitim Sen Genel Başkanı Talip Geylan, ''Umuyoruz ki, taleplerimiz doğrultusunda gerekli düzenlemeler yapılır ve eğitim çalışanlarına yönelik şiddet son bulur.'' dedi.</b>
      </p>
      <p>Eğitimde şiddetin her geçen gün daha da büyüyen, engelleyemediğimiz bir sorun olarak karşımıza çıktığını bildiren Türk Eğitim Sen Genel Başkanı Talip Geylan, Osmangazi Üniversitesi’nde yaşanan şiddet olayı neticesinde akademisyenlerimizin hayatını kaybettiğini hatırlattı. Geylan, “Sendika olarak bu davanın takipçisiyiz. Failler hakkında Türk adaletinin gerekli müeyyideleri uygulayacağına inanıyoruz. Eğitim çalışanlarına şiddet uygulandığında bir şikâyete bağlı kalmaksızın fail hakkında kamu davası açılmasını ve en ağır cezai müeyyidelerin uygulanmasını talep ediyoruz” diye konuştu.</p>
      <p>Eğitim çalışanlarına yönelik şiddetin toplum meselesi olduğuna dikkat çeken Türk Eğitim Sen Genel Başkanı Talip Geylan, “Öğretmene verdiğimiz değer aslında çocuklarımıza verdiğimiz kıymettir. Biz toplum olarak canımızın parçasını en kıymetli varlığımızı öğretmene teslim ediyoruz. Çocuklarımız öğretmenlerin elinde yoğruluyor. Dolayısıyla öğretmenleri güçlü kılmamız, çocuklarımıza yapacağımız en iyi yatırım olur” dedi.</p>
      <p>Türk Eğitim-Sen’in Öğretmenler Günü anketinde öğretmenlerimizin yüzde 48.7’sinin meslek hayatlarında şiddete maruz kaldığının ortaya çıktığını belirten Türk Eğitim Sen Genel Başkanı Talip Geylan, “Bu fecaat bir orandır. ‘Bir harf öğretenin kırk yıl kölesi oluruz’ diyen şuurun şekillendirdiği bir medeniyetin çocuklarıyız. Düne kadar çocuklarımızı okula kaydettirirken, ‘Eti senin kemiği benim’ derdik. Bugün toplum nereye geldi? Bu noktada yapılması gereken, öğretmene şiddet olayı vuku bulduğu zamana toplumun öğretmene sahip çıkmasıdır. Eğitim çalışanlarına şiddetin engellenmesi için bir yasa tasarısı hazırladık. Bu tasarı Iğdır Milletvekili aynı zamanda Milli Eğitim Komisyon üyesi Yaşar Karadağ tarafından TBMM’ye sunuldu. Kanun teklifinde bir şikâyete bağı kalmaksızın fail hakkında kamu davası yürütmesini talep ettik. Milli Eğitim Bakanı Sayın Ziya Selçuk’ta katıldığı bir programda eğitim çalışanlarına yönelik kanun teklifi yapılacağını duyurdu. Bu konuda kendisine teşekkür ediyorum. Ayrıca geçtiğimiz günlerde Sayın Cumhurbaşkanı’na eğitim çalışanlarına yönelik şiddette bir irade ortaya konulması için 81 ilden 81 mektup gönderdik. Umuyoruz ki taleplerimiz doğrultusunda gerekli düzenlemeler yapılır ve eğitim çalışanlarına yönelik şiddet son bulur” diye konuştu.</p>
    </article>
  </body>
</html>