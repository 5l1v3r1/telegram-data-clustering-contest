<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/meshkanci-kamyanskogo-cherez-vidsutnist-opalennya-viyshli-na-protest-642345.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T16:37:55+00:00"/>
    <meta property="og:title" content="Мешканці Кам'янського через відсутність опалення вийшли на протест"/>
    <meta property="og:description" content="До пікетувальників вийшов начальник Кам'янського РЕМ ДТЕК «Дніпровські електромережі» Микола Шумейко"/>
  </head>
  <body>
    <article>
      <h1>Мешканці Кам'янського через відсутність опалення вийшли на протест</h1>
      <address>
        <time datetime="2019-11-25T16:37:55+00:00">25 Nov 2019, 16:37</time>
      </address>
      <h4>До пікетувальників вийшов начальник Кам'янського РЕМ ДТЕК «Дніпровські електромережі» Микола Шумейко</h4>
      <p>У Кам'янському на Дніпропетровщині досі без опалення кілька сотень квартир. Через холод у помешканнях люди вийшли на акцію протесту та перекрили одну з центральних вулиць міста.</p>
      <p>Про це повідомляє <a href="https://www.5.ua/regiony/teplovyi-kolaps-u-kamianskomu-liudy-protestuiut-bo-kilkasot-kvartyr-dosi-bez-opalennia-vkliuchennia-203457.html">«5 канал».</a></p>
      <p>На акцію зібралися жителі багатоквартирних будинків одного мікрорайону. В їх будинках, скаржаться, холодно. Торік два мікрорайони влада вирішила перевести на індивідуальне електричне опалення, проте з переобладнанням запізнилася. Потім вирішили підключити квартири до центрального, проте й ці роботи вчасно не виконали.</p>
      <p>Частина мешканців встановила у квартирах індивідуальне електроопалення, інші так само, як в попередні роки, чекають на появу тепла в централізованій системі опалення.</p>
      <p>У підсумку опалення мешканці не мають ніякого.</p>
      <p>«Три доби не було світла. Його вмикають на дві години – є світло. Потім це холоднеча страшенна. Електроопалення не вмикається. Дзвонимо – ведуться ремонтні роботи. В 5 вечора немає. Ми поставили, ми заплатили 24 тисячі за опалення. Ми не можемо ним користуватися. Тому що включаємо – вибиває», - розповіла мешканка Кам'янського Світлана Плитка.</p>
      <p>У свою чергу мешканка Кам'янського Наталя Задорожна каже: «Ми стали заручниками в цій ситуації. Тому що люди, які на центральному опаленні, вони його не отримують. І люди, які поставили опалення. При цьому, у людей, у яких стоять газові котли – вони теж не тягнуть».</p>
      <p>Тим часом начальник Кам'янського РЕМ ДТЕК «Дніпровські електромережі» Микола Шумейко пояснив: «У зв'язку з тим, що переклад під програму індивідуального опалення зайшов в листопаді місяці, термін дуже короткий. За два тижні ми не можемо здійснити розбудову мережі і посилити. На це потрібен час. Багато клієнтів не отримали тепло і вирішили знову включитися в розетки (включати обігрівачі – ред.). Це призвело до зростання напруги в мережах. Наші кабелі не були розраховані на такі потужності – і вони погоріли».</p>
      <p>До слова, в Україні станом на ранок понеділка, 25 листопада, <a href="https://glavcom.ua/news/do-opalennya-shche-ne-povnistyu-pidklyucheni-pyat-oblastey--642221.html">повністю підключені до опалення 20 областей.</a></p>
      <related>
        <a href="https://glavcom.ua/news/do-opalennya-shche-ne-povnistyu-pidklyucheni-pyat-oblastey--642221.html"/>
        <a href="https://glavcom.ua/news/nadzvichayna-podiya-u-kishinevi-cholovik-u-moroz-zalishiv-bez-opalennya-10-tis-osib-641977.html"/>
        <a href="https://glavcom.ua/economics/finances/urjad-skasuvav-obmezhennja-grojsmana-na-tarifi-na-opalennja-ta-garjachu-vodu-640410.html"/>
      </related>
    </article>
  </body>
</html>