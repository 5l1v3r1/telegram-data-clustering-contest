<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/arapska-liga-osudjuje-stav-sad-prema-izraelskim-naseljima/"/>
    <meta property="og:site_name" content="Krstarica"/>
    <meta property="article:published_time" content="2019-11-25T16:44:00+00:00"/>
    <meta property="og:title" content="Arapska liga osuđuje stav SAD prema izraelskim naseljima"/>
    <meta property="og:description" content="KAIRO - Ministri spoljnih poslova Arapske lige osudili su danas saopštenje Trampove administracije u kojem poručuju da više ne smatraju da izraelska"/>
  </head>
  <body>
    <article>
      <h1>Arapska liga osuđuje stav SAD prema izraelskim naseljima</h1>
      <address><time datetime="2019-11-25T16:44:00+00:00">25 Nov 2019, 16:44</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>KAIRO – Ministri spoljnih poslova Arapske lige osudili su danas saopštenje Trampove administracije u kojem poručuju da više ne smatraju da izraelska naselja krše međunarodno pravo.</p>
      <p>Na hitnom sastanku koji je održan nedelju dana nakon američkog saopštenja, generalni sekretar Lige Ahmed Aboul Geit nazvao je odluku nepravedno pristrasnom i neprihvatljivom, preneo je AP.</p>
      <p>On je rekao da su SAD izgubile ulogu neutralnog arbitra između Izraela i Palestinaca.</p>
      <p>Administracija američkog predsednika Donalda Trampa objavila je prošlog ponedeljka da više ne smatra da izgradnja izraelskih naselja na Zapadnoj obali predstavlja kršenje međunarodnog prava, čime su promenili posle četiri decenije stav Vašingtona prema tom pitanju, preneo je Rojters.</p>
      <p>Američki državni sekretar Majk Pompeo je objavio da SAD odbacuju pravno mišljenje Stejt departmenta iz 1978. godine, prema kojem izgradnja naselja na okupiranim teritorijama nije u skladu sa međunarodnim pravom.</p>
      <p>Pompeo je novinarima u Stejt departmentu rekao da Trampova administracija smatra da sva pravna pitanja u vezi sa naseljima treba da rešavaju izraelski sudovi.</p>
      <p>(Tanjug)</p>
    </article>
  </body>
</html>