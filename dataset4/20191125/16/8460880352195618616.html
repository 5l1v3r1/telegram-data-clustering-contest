<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/tobb-halottja-is-van-az-arvizeknek-a-francia-es-az-olasz-rivieran-2142837/"/>
    <meta property="og:site_name" content="BAMA"/>
    <meta property="article:published_time" content="2019-11-25T16:53:00+00:00"/>
    <meta property="og:title" content="Több halottja is van az árvizeknek a francia és az olasz Riviérán"/>
    <meta property="og:description" content="Az ítéletidő Görögország nyugati részét sem kíméli."/>
  </head>
  <body>
    <article>
      <h6 class="kicker">KATASZTRÓFAHELYZET</h6>
      <h1>Több halottja is van az árvizeknek a francia és az olasz Riviérán</h1>
      <address>
        <time datetime="2019-11-25T16:53:00+00:00">25 Nov 2019, 16:53</time>
      </address>
      <h4>Hivatalos adatok szerint legalább hét ember halt meg a heves esőzések okozta árvizekben a francia és az olasz Riviérán, valamint Görögország nyugati részén, többen pedig a gépkocsijukban rekedtek.</h4>
      <p>A francia Riviéra több útját hétfőn is lezárták, Olaszországban a hétvégi áradások után tovább emelkedik a folyók vízszintje. A franciaországi Var megye közigazgatása szerint négy ember halt meg, közöttük egy Grasse-ban, a parfüm fővárosában lakó, hetvenes éveiben járó házaspár, amelynek az autója elmerült az árban. Egy másik férfi úgy vesztette életét, hogy elsüllyedt a mentőcsónakja a Földközi-tengeren, a negyedik áldozatot holtan találtak az autójában.</p>
      <p>Görögországban két férfi – feltehetően turista – holttestét találták meg vasárnap éjjel és hétfő hajnalban az Athéntől 250 kilométerre nyugatra fekvő Antirio kikötője közelében, miután viharba került a vitorlásuk.</p>
      <blockquote>Észak-Olaszországban egy holtan találtak egy nőt, miután a megáradt Bomida folyó elsodorta a gépkocsiját.</blockquote>
      <p>A mentők lehetséges áldozatok után kutatnak az árvíz sújtotta Savona közelében, ahol földcsuszamlás miatt beomlott egy autópályahíd-szakasz. Emanuele Gizzi tűzoltóparancsnok hétfőn közölte, nem lehetnek biztosak abban, hogy senki nem tűnt el. Az autósoknak sikerült megállniuk a beomlás előtt, de elővigyázatosságból folytatják a kutatást.</p>
      <p>Franciaországban megkezdődött a lassú apadás, de sok család így sem tudott visszatérni otthonába. A hatóságok dolgoztak az áramszolgáltatás helyreállításán és az utak megtisztításán.</p>
      <p>Görögország nyugati részén házaik százait öntötte el az ár a hirtelen lezúdult nagy mennyiségű csapadék miatt. Az özönvízszerű esőzés és a földcsuszamlások miatt lezárták a Patraszból Athénbe vezető utat.</p>
      <p>Kineta tengerparti üdülőhelyre földcsuszamlások zúdultak a közeli tar domboldalról. Több tucatnyian rekedtek elárasztott gépkocsijukban és házukban, a tűzoltóság mentette ki őket.</p>
    </article>
  </body>
</html>