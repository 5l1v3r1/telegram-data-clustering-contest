<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Institut-Reuters-ParlamentniListy-cz-jsou-jednim-z-nejduveryhodnejsich-medii-v-Cesku-Dosah-na-trhu-maji-vyssi-nez-Lidovky-iHNED-Denik-nebo-Televize-Seznam-604648"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T16:08:00+00:00"/>
    <meta property="og:title" content="Institut Reuters: ParlamentníListy.cz jsou jedním z nejdůvěryhodnějších médií v Česku. Dosah na trhu mají vyšší než Lidovky, iHNED, Deník nebo Televize Seznam"/>
    <meta property="og:description" content="„Reuters Institute Digital News Report 2019“, tedy hloubková analýza o vlivu a síle jednotlivých médií, je každoročně očekávaný report, pod nějž se letos podepsala hned čtveřice odborníků: Nic Newman, Richard Fletcher, Antonis Kalogeropoulos a Rasmus Kleis Nielsen."/>
  </head>
  <body>
    <article>
      <h1>Institut Reuters: ParlamentníListy.cz jsou jedním z nejdůvěryhodnějších médií v Česku. Dosah na trhu mají vyšší než Lidovky, iHNED, Deník nebo Televize Seznam</h1>
      <address>
        <time datetime="2019-11-25T16:08:00+00:00">25 Nov 2019, 16:08</time>
      </address>
      <p>
        <b>„Reuters Institute Digital News Report 2019“, tedy hloubková analýza o vlivu a síle jednotlivých médií, je každoročně očekávaný report, pod nějž se letos podepsala hned čtveřice odborníků: Nic Newman, Richard Fletcher, Antonis Kalogeropoulos a Rasmus Kleis Nielsen.</b>
      </p>
      <p>Tak jako už v minulosti <b><a href="https://reutersinstitute.politics.ox.ac.uk/sites/default/files/inline-files/DNR_2019_FINAL.pdf">ani pro rok 2019 nebyla vynechána Česká republika</a></b> a pohled na současné rozložení mediálních sil. Doplňme, že zpráva poměrně detailně informuje o pohybech a síle médií prakticky na všech kontinentech. Od Spojených států po Japonsko.</p>
      <p>Co se České republiky týká, v úvodním shrnutí je kladen vliv například na přeskupení mediálních sil, je zmíněna francouzská expanze podnikatele Daniela Křetínského (například koupě módního časopisu Elle) nebo akvizice PPF v oblasti telekomunikací. Dodejme, že nákup televize Nova ještě nebyl při psaní analýzy znám.</p>
      <p>Důležitou součástí jsou rovněž tabulky. Těmi institut Reuters poměřuje například čtenost – dosah anebo důvěru v lokální média. Ať už internetová nebo klasická či televizní a rozhlasová.</p>
      <p>
        <b>Dosah na trhu</b>
      </p>
      <figure>
        <img src="https://cms.parlamentnilisty.cz/edition_files/uploaded-images/9d09e554-cb80-4944-bd2d-52dde2c1ab17.jpg"/>
      </figure>
      <p>V přehledu dosahu je patrné, že nejvíce diváků získala skupina všech programů veřejnoprávní ČT. Jde o takzvaný reach (dosah) 56 procent. Zpravodajství TV Nova postihuje přesně polovinu divácké populace a například Televize Seznam 13 procent. Velmi zajímavě vyznívá tento přehled pro ParlamentníListy.cz, které získaly rovných 15 procent celkového dosahu na trhu.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/-Americani-vybrali-Havla-Manzelka-Milana-Kundery-o-minulosti-i-o-Parizi-kde-uz-se-neda-zit-604605"/>
      </related>
      <p>Pro srovnání: Deník.cz měl 14 procent, Super.cz 10 procent, Lidovky.cz 8 procent, Reflex.cz 7 procent. Lídrem v on-line prostředí je zpravodajství Seznamu (38 procent). Do přehledu se nikterak nevešel kupříkladu Respekt (jeho on-line podoba), Deník N, stránky Echo24.cz nebo Fórum24.cz. Dosah tištěných Hospodářských novin činí podle analýzy šest procent.</p>
      <p>
        <b>Důvěra v média (první sloupec – o médiu slyšel, druhý sloupec – je jeho uživatel, čtenář)</b>
      </p>
      <figure>
        <img src="https://cms.parlamentnilisty.cz/edition_files/uploaded-images/bdebf8b1-1130-440a-bde4-7bd3614b4d79.jpg"/>
      </figure>
      <p>Dalším kritériem, na které se analýza zaměřila, je důvěryhodnost v podobě kolonky „BRAND TRUST SCORES“. Jde o důvěru v dané médium. Reuters k měření přistoupil dvěma různými směry. V prvním se autoři zaměřili na obecnou důvěru těch, kteří o daném médiu slyšeli, a ve druhém měření do hodnocení (0–10 bodů) připočetli i hlasy čtenářů, diváků či posluchačů daného média.</p>
      <p>V této tabulce, jak je vidět, se ParlamentníListy.cz umístily na šestém místě, kdy důvěra (nejen) jejich čtenářů ve značku PL zůstává vyšší, než je důvěra v MF Dnes, Seznam.cz – zprávy, Novinky.cz či deník Blesk. </p>
      <p>V závěru analýzy je rovněž zmíněno, že sedm procent Čechů platí za on-line obsah a že skoro 40 procent lidí ho přeposílá či sdílí.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Kecy-Babisi-dostan-vlastizradce-Zemana-z-Hradu-Dohry-projevu-premiera-vytahli-i-nahravku-603755"/>
        <a href="https://www.parlamentnilisty.cz/arena/monitor/Respekt-siri-fake-news-Ozval-se-jeho-byvaly-sefredaktor-603083"/>
        <a href="https://www.parlamentnilisty.cz/arena/monitor/Simon-Panek-At-uprchlici-pomrou-Ze-vymyvame-mozky-603087"/>
        <a href="https://www.parlamentnilisty.cz/arena/monitor/Stavka-ucitelu-Babis-zjisti-ze-volici-jsou-na-ne-naprdnuti-A-zvysoka-se-na-ne-padlo-602273"/>
      </related>
    </article>
  </body>
</html>