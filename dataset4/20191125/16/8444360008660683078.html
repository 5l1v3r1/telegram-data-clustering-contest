<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-stin-romi-me-plousia-atzenta/2923074/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T16:24:48+00:00"/>
    <meta property="og:title" content="Μητσοτάκης: Στην Ρώμη με πλούσια ατζέντα"/>
    <meta property="og:description" content="Ο πρωθυπουργός, Κυριάκος Μητσοτάκης, θα ταξιδέψει το πρωί της Τρίτης, 15.11.2019, στην Ρώμη, όπου θα συναντηθεί με τον Ιταλό ομόλογό του Giuseppe Conte."/>
  </head>
  <body>
    <article>
      <h1>Μητσοτάκης: Στην Ρώμη με πλούσια ατζέντα</h1>
      <h2>Ο πρωθυπουργός, Κυριάκος Μητσοτάκης, θα ταξιδέψει το πρωί της Τρίτης, 15.11.2019, στην Ρώμη, όπου θα συναντηθεί με τον Ιταλό ομόλογό του Giuseppe Conte.</h2>
      <address><time datetime="2019-11-25T16:24:48+00:00">25 Nov 2019, 16:24</time> by <a rel="author">Newsit Newsroom</a></address>
      <p>Κατά τη διάρκεια της συνάντησης που θα έχει ο Κυριάκος Μητσοτάκης, θα γίνει επισκόπηση των διμερών σχέσεων και θα συζητηθούν οι προοπτικές περαιτέρω σύσφιξής τους, με έμφαση στον τομέα της οικονομίας, του εμπορίου και της ενέργειας, στους οποίους ήδη έχει εκδηλωθεί ενδιαφέρον ιταλικών εταιρειών για επενδύσεις στην Ελλάδα.</p>
      <h3>Ο Μητσοτάκης και οι συζητήσεις στην Ρώμη</h3>
      <p>Σε αυτό το πλαίσιο, θα συζητηθεί η έγκαιρη ολοκλήρωση του TAP, ο οποίος θα μεταφέρει προς την Ευρώπη αζέρικο φυσικό αέριο περνώντας από την Ιταλία καθώς και ο σχεδιασμός πολύ σημαντικών ενεργειακών εγχειρημάτων που βρίσκονται σε εξέλιξη, όπως ο EastMed.</p>
      <p>Ιδιαίτερη έμφαση θα δοθεί στην μεταναστευτική – προσφυγική κρίση, ζήτημα που απασχολεί ιδιαίτερα Ελλάδα και Ιταλία, μιας και σηκώνουν ιδιαίτερο βάρος ως χώρες πρώτης υποδοχής. Οι δύο Πρωθυπουργοί θα συζητήσουν για τον συντονισμό που απαιτείται σε ευρωπαϊκό επίπεδο και για την προώθηση κοινών πολιτικών και λύσεων σε επίπεδο ΕΕ.</p>
      <p>Επίσης θα συζητηθεί η ενταξιακή προοπτική των Δυτικών Βαλκανίων και η ανάγκη η διαδικασία αυτή να παραμείνει ζωντανή.</p>
    </article>
  </body>
</html>