<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/forsvaret-metoo-gor-utpekandet-forsvarligt-5459607.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T16:22:08+00:00"/>
    <meta property="og:title" content="Försvaret: Metoo gör utpekandet försvarligt"/>
    <meta property="og:description" content="Brott Metoo-kontexten motiverar Cissi Wallins utpekande av Fredrik Virtanen som våldtäktsman. Det hävdade hennes advokat under den sista förhandlingsdagen mot debattören, som åtalats för grovt förtalÅ"/>
  </head>
  <body>
    <article>
      <h1>Försvaret: Metoo gör utpekandet försvarligt</h1>
      <h2>Brott Metoo-kontexten motiverar Cissi Wallins utpekande av Fredrik Virtanen som våldtäktsman. Det hävdade hennes advokat under den sista förhandlingsdagen mot debattören, som åtalats för grovt förtalÅklagaren anser tvärtemot att agerandet är oförsvarligt och yrkar på villkorlig dom och böter.</h2>
      <address><time datetime="2019-11-25T16:22:08+00:00">25 Nov 2019, 16:22</time> by <a rel="author">Marc Skogelin/TT</a></address>
      <figure>
        <img src="https://img11.ntm.eu/unt/public/img/5459608/1125172505/aklagaren-yrkar-pa-villkorlig?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Fredrik Persson/TT | Åklagaren yrkar på villkorlig dom och böter för debattören Cissi Wallin som åtalats för grovt förtal. Bild från den första rättegångsdagen.</figcaption>
      </figure>
      <p>Den 15 oktober 2017 skriver skådespelaren Alyssa Milano på Twitter: "Om alla kvinnor som har blivit sexuellt trakasserade skriver 'jag också' (me too) som status, kanske människor kan förstå omfattningen av problemet". Det blev startskottet på metoo-rörelsen världen över. Dagen efter, den 16 oktober, pekar kolumnisten och debattören Cissi Wallin ut journalisten Fredrik Virtanen som våldtäktsman i sociala medier.</p>
      <p>Det är i denna kontext som hennes publicering ska ses, argumenterade försvaret under den avslutande förhandlingsdagen i Stockholms tingsrätt.</p>
      <blockquote>Metoo var en av de viktigaste och mest omvälvande händelserna under senare år, vilket innebär att uppgifter som kopplas till det har ett oerhört stort allmänintresse, säger advokat Percy Bratt.</blockquote>
      <h3>"Namngivanden gav sprängkraft"</h3>
      <p>Just namngivanden var avgörande för rörelsens sprängkraft, enligt advokaten, varför allmänintresset av Cissi Wallins uppgifter ökade. Enligt försvaret bidrog även Virtanens maktposition som namnkunnig skribent på Aftonbladet till att publiceringen ske anses vara försvarlig.</p>
      <p>Cissi Wallin står åtalad för grovt förtal efter utpekandena av Fredrik Virtanen. Enligt Wallin blev hon 2006 drogad och våldtagen av honom, en händelse som tidigare utretts av polis men lagts ned. Virtanen har förnekat anklagelserna.</p>
      <p>Åklagaren Daniel Suneson köpte inte argumenten om metoo.</p>
      <blockquote>Alla har inte sett namngivning som en central del av metoo. Det finns olika uppfattningar gällande det, säger han.</blockquote>
      <h3>"Svårt att försörja sig"</h3>
      <p>I stället argumenterade Suneson för att brottet ska ses som grovt. Anklagelserna har rört grova sexualbrott, spridningen har varit enorm och Fredrik Virtanen har skadats oerhört av spridningen.</p>
      <blockquote>Både hans privata och yrkesmässiga liv förändrades väldigt mycket av publiceringarna, han har haft svårt att försörja sig efter det, säger Suneson.</blockquote>
      <p>Det förelåg inte något allmänintresse för att sprida uppgifterna – Fredrik Virtanen hade inte sådan makt att det kunde motivera inläggen, säger åklagaren.</p>
      <blockquote>Då handlar det normalt om en person som samhället kan utkräva ansvar av, exempelvis förtroendevalda. Fredrik Virtanen var endast journalist på Aftonbladet.</blockquote>
      <p>Suneson yrkar på att Wallin ska dömas till villkorlig dom med dagsböter.</p>
      <h3>Bidra till backlash</h3>
      <p>Fredrik Virtanen yrkar på ersättning om 26 000 kronor för sveda och värk, samt 240 000 kronor för kränkning.</p>
      <p>Wallins advokat Percy Bratt hävdar i sin plädering att en fällande dom hade kunnat göra att kvinnor framöver inte vågar berätta om saker de utsatts för.</p>
      <blockquote>Det skulle bidra till en backlash. En dom som i stället grundar sig på ett ställningstagande om att det var försvarligt att offentliggöra uppgifterna kan bidra till att befästa och stärka den positiva utveckling som nu påbörjats med metoo.</blockquote>
      <p>Åklagaren var däremot noga med att poängtera att åtalet inte handlar om att "tysta någon".</p>
      <blockquote>Man har fortfarande en obegränsad rätt att berätta sin historia, för polis, vänner och familj. Man äger sin berättelse. Det här målet handlar om en helt annan sak, säger Suneson.</blockquote>
      <p>Stockholms tingsrätt meddelar sin dom den 9 december.</p>
    </article>
  </body>
</html>