<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/25/maltempo-breve-tregua-al-centronord-poi-di-nuovo-piogge_bf9d959d-f6de-41d1-a5db-83ac6332280a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-25T16:27:01+00:00"/>
    <meta property="og:title" content="Maltempo: breve tregua al Centronord, poi di nuovo piogge"/>
    <meta property="og:description" content="Al sud residue precipitazioni ma migliorerà nei prossimi giorni (ANSA)"/>
  </head>
  <body>
    <article>
      <h1>Maltempo: breve tregua al Centronord, poi di nuovo piogge</h1>
      <h2>Al sud residue precipitazioni ma migliorerà nei prossimi giorni</h2>
      <address><time datetime="2019-11-25T16:27:01+00:00">25 Nov 2019, 16:27</time> by <a rel="author">Redazione ANSA</a></address>
      <p>Il maltempo concede una breve tregua al Centronord, dove fino a domani si potrà 'tirare il fiato' dopo l'emergenza di questi giorni. Ma già mercoledì arriverà una nuova perturbazione che coinvolgerà specialmente settentrione e regioni tirreniche. La tregua non riguarderà il Sud, dove si registreranno residue piogge e rovesci: nel meridione, peraltro, il tempo migliorerà parzialmente nei giorni successivi. Le previsioni sono di Edoardo Ferrara, meteorologo di 3bmeteo.com.</p>
      <p>"Fino a martedì - spiega Ferrara - avremo sole prevalente e tempo spesso asciutto, ad eccezione del Sud e delle Isole maggiori, dove le piogge peraltro non saranno intense come quelle di domenica". Da mercoledì è però in arrivo una nuova perturbazione, con "nuove piogge e rovesci a partire da Nordovest e alta Toscana, in estensione a Nordest e resto del Centro ma con maggiore coinvolgimento del versante tirrenico". Resterà ai margini della perturbazione il Sud, con qualche pioggia o rovescio solo sulla Campania. "La neve tornerà a cadere sulle Alpi dai 1300-1600m di quota: attenzione - avverte il meteorologo di 3bmeteo.com - al pericolo valanghe che sarà molto elevato per via degli accumuli di neve notevoli in quota, specie sulle Alpi occidentali".</p>
      <p>Ad ogni modo questa perturbazione, sottolinea Ferrara, "fortunatamente non sarà violenta come quella del weekend e anche piuttosto rapida, tuttavia cadrà pioggia in terreni già saturi d'acqua e questo potrebbe ancora creare qualche locale criticità". Va sottolineato il vento di Libeccio o Ponente, che soffierà anche forte tra mercoledì e giovedì, con raffiche di oltre 70-80km/h su Tirreno e Sardegna e conseguenti mareggiate. Nei primi di dicembre, aggiunge Ferrara, "le ultime proiezioni ci mostrano come altamente probabile una vasta ondata di freddo artico sull'Europa. Parte di questi venti freddi potrebbero portare freddo e neve a quote basse anche in Italia".</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>