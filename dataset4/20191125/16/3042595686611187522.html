<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/soster-tror-avdod-fotballspiller-lever/71857945"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T16:34:33+00:00"/>
    <meta property="og:title" content="Søster tror avdød fotballspiller lever"/>
    <meta property="og:description" content="Den tidligere Premier League-spilleren Jlloyd Samuel døde i en bilulykke mai i fjor. Søsteren tror at bilulykken var iscenesatt og at Samuel er i live."/>
  </head>
  <body>
    <article>
      <h1>Søster tror avdød fotballspiller lever</h1>
      <h2>Den tidligere Premier League-spilleren Jlloyd Samuel døde i en bilulykke mai i fjor. Søsteren tror at bilulykken var iscenesatt og at Samuel er i live.</h2>
      <address><time datetime="2019-11-25T16:34:33+00:00">25 Nov 2019, 16:34</time> by <a rel="author">Christian M. Hugsted</a></address>
      <p>Det er Leslie-Ann, søsteren til Jlloyd Samuel, som gjennom flere meldinger på Instagram hevder at hennes avdøde bror er i live.</p>
      <p>Hun skal også ha beskyldt brorens kone, Emma, for å ha iscenesatt Samuels død for å sikre seg forsikringspenger.</p>
      <p>
        <b>Det var i mai i fjor at den tidligere Bolton- og Aston Villa-spilleren krasjet en Range Rover i en annen bil etter å ha levert sine tre barn på skolen. Samuel, som var 37 år gammel, giftet seg med Emma i 2009 og paret har tre barn sammen.</b>
      </p>
      <p>Familien hans mener imidlertid at Samuel ikke kjørte bilen som endte opp i et flammehav etter sammenstøtet, og hadde håpet å bevise dette ved å starte en egen undersøkelse av saken.</p>
      <p>Men ifølge familien får de ikke lov av rettslegen og det lokale politiet til å gjøre egne DNA-tester av restene som ble funnet av personen i den utbrente bilen.</p>
      <h3>Mottok klager</h3>
      <p>Søster Leslie-Ann viser fram et brev familien skal ha mottatt på sin Instagram-konto, hvor rettslegen forklarer hvordan Jlloyd Samuel ble identifisert ved hjelp av tannprøver og røntgenundersøkelser på Warrington sykehus 17. mai 2018.</p>
      <p>
        <b>Brevet er datert 5. april (se under).</b>
      </p>
      <p>Politiet bekrefter at de har mottatt klager fra et familiemedlem av Samuel når det gjelder etterforskningen av saken. Den klagen ble forkastet etter undersøkelser av prosessen som ble gjort, hvor det ikke ble funnet noen feil.</p>
      <p>Politiet forteller videre at familien hadde mulighet til å anke avgjørelsen innen 28 dager, men at de ikke hørte noe fra dem.</p>
      <figure>
        <embed-post data-src="https://www.instagram.com/p/BwM--cKAetA" data-service="Instagram"/>
      </figure>
      <p>
        <b>Samtidig har Leslie-Ann i flere meldinger gitt uttrykk for at hun tror broren fortsatt er i live.</b>
      </p>
      <p>«Jlloyd min bror vi vet du er i LIVE og har det bra og vi vet at DNA-et som patologen har besitter ikke er ditt DNA … 100 prosent … Løgner», skriver hun i en Instagram-melding.</p>
      <h3>Bekymret for barna</h3>
      <p>Avdødes kone Emma ønsker ikke å kommentere saken.</p>
      <p>- Jeg ønsker ikke å komme med noen kommentar nå. Min eneste bekymring nå er å komme gjennom neste ukes undersøkelse og beskytte mine tre nydelige unger som ikke bare har måttet takle det tragiske tapet av sin far, men også være vitne til nådeløse falske nyheter, trusler og personangrep i sosiale medier. Jeg vil komme med en kort uttalelse etter konkluderingen av undersøkelsen og må be om at vårt privatliv blir respektert fram til da, sier Emma i en uttalelse gjengitt av <a href="https://www.thesun.co.uk/sport/10410632/jlloyd-samuel-death-faked-family-claim/">The Sun</a>.</p>
    </article>
  </body>
</html>