<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/11/25/3996987_uefa_obmislia_izluchvane_na_shampionskata_liga_ot/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T16:16:00+00:00"/>
    <meta property="og:title" content="УЕФА обмисля излъчване на Шампионската лига от стрийминг платформи"/>
    <meta property="og:description" content="Това може да се случи чрез собствено приложение (OTT) за определени пазари."/>
  </head>
  <body>
    <article>
      <h1>УЕФА обмисля излъчване на Шампионската лига от стрийминг платформи</h1>
      <address><time datetime="2019-11-25T16:16:00+00:00">25 Nov 2019, 16:16</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Европейската футболна федерация (УЕФА) обяви, че проучва възможността за излъчване на Шампионската лига и Лига Европа чрез стрийминг платформи. Това може да се случи чрез собствено приложение (OTT) за определени пазари.</p>
      <p>В момента УЕФА преговаря за продажбата на телевизионните права на европейските турнири за периода 2021-22 до 2023-24. Вече бяха сключени сделки за Великобритания и САЩ с телевизиите BT Sport и CBS.</p>
      <p>През юни УЕФА стартира свое приложение за стрийминг uefa.tv, което предлага свободен достъп до живи излъчвания или записи. Услугата е насочена повече към юношески срещи, както и женски футбол.</p>
      <p>"В момента УЕФА има много партньори, които излъчват европейските турнири, и продължаваме да се радваме на голям интерес. Искаме обаче да сме готови за всичко и проучваме нови възможности. Може да използваме стрийминг услуги на пазари, където телевизионните права за излъчване не са толкова строги", каза пред Financial Times генералният секретар на УЕФА Теодор Теодоридис.</p>
      <p>Според него УЕФА се стреми "да експериментира със своя стрийминг платформа".</p>
    </article>
  </body>
</html>