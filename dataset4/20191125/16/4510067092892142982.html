<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/criza-in-psd-dupa-noaptea-fetelor-lungi-urmeaza-zilele-cutitelor-lungi-mai-multi-lideri-s-ar-pregati-s-o-debarce-pe-viorica-dancila-de-la-sefia-partidului-153038.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T16:40:00+00:00"/>
    <meta property="og:title" content="Criză în PSD: După noaptea feţelor lungi, urmează zilele cuţitelor lungi. Mai mulţi lideri s-ar pregăti s-o debarce pe Viorica Dăncilă de la şefia partidului"/>
    <meta property="og:description" content="După ce Viorica Dăncilă a obţinut la alegerile prezidenţiale de duminică cel mai prost scor din istoria partidului, în PSD începe tradiţionalul război intern pentru debarcarea perdantei. Înaintea unei noi şedinţe a celebrului CEx programată marţi, mai mulţi lideri ar fi gata să preia conducerea formaţiunii, de la preşedintele Camerei Deputaţilor, Marcel Ciolacu, şi fostul ministru al Finanţelor, Eugen Teodorovici, până la primăriţa Capitalei, Gabriela Firea, şi la fostul şef al Comisiei SRI, eurodeputatul Claudiu Manda."/>
  </head>
  <body>
    <article>
      <h1>Criză în PSD: După noaptea feţelor lungi, urmează zilele cuţitelor lungi. Mai mulţi lideri s-ar pregăti s-o debarce pe Viorica Dăncilă de la şefia partidului</h1>
      <address>
        <time datetime="2019-11-25T16:40:00+00:00">25 Nov 2019, 16:40</time>
      </address>
      <figure>
        <img src="https://www.ebihoreanul.ro/modules/news/files/ciolacu-dancila-stanescu25112019.jpg"/>
        <figcaption>(foto: www.libertatea.ro)</figcaption>
      </figure>
      <p>PSD se pregăteşte să o schimbe pe Viorica Dăncilă de la şefia partidului după pierderea alegerilor în faţa lui Klaus Iohannis, relatează presa centrală, citând surse din cadrul partidului, conform cărora un nou congres extraordinar ar putea avea loc până la sfârşitul acestui an, foarte posibil chiar înainte de sărbători. </p>
      <p>
        <b>Careu de pretendenţi</b>
      </p>
      <p>Potrivit acestor surse, afirmă g4media.ro, cel puţin patru lideri s-ar putea alinia la startul competiţiei pentru şefia PSD: Eugen Teodorovici (fost ministru al Finanţelor), Gabriela Firea (primarul general al Capitalei), Marcel Ciolacu (preşedintele Camerei Deputaţilor şi al organizaţiei judeţene PSD Buzău) şi Claudiu Manda (soţul Olguţei Vasilescu, fost şef al comisiei SRI, în prezent europarlamentar).</p>
      <p>Conform aceloraşi surse, fostul premier Mihai Tudose (şi el eurodeputat acum, ales pe lista Pro România), ar intenţiona să revină în PSD, fiind apropiat de Claudiu Manda. </p>
      <p>De cealaltă parte, Viorica Dăncilă s-ar baza în acest moment în principal pe susţinerea apropiaţilor lui Liviu Dragnea: Mihai Fifor (secretar general al partidului), Codrin Ştefănescu (fost secretar general), Cătălin Rădulescu (vestitul deputat "Mitralieră") etc.</p>
      <p>Graba cu care PSD-iştii vor să facă un congres extraordinar cât mai repede, chiar înainte de sărbătorile de Crăciun, ar avea legătură cu alegerile locale din primăvara anului viitor: baronii locali vor să strângă rândurile deoarece scrutinul de la sfârşitul lunii mai 2020 este important pentru aleşii locali, care se tem că dacă ar amâna congresul nu ar avea timp pentru campanie.</p>
      <p>
        <b>Târguieli înainte de CEx</b>
      </p>
      <p>În contextul în care actuala şefă a PSD, Viorica Dăncilă, a anunţat de duminică seară un nou Comitet Executiv în care să fie analizat eşecul de la prezidenţiale, programat marţi, preşedintele Camerei Deputaţilor, Marcel Ciolacu, ar fi chemat la Bucureşti greii partidului şi i-ar fi cerut lui Dăncilă să renunţe singură la funcţie, promiţându-i în schimb un loc eligibil pe lista de candidaţi la alegerile parlamentare de anul viitor. Ciolacu, potrivit g4media.ro, ar plănui să preia funcţia de preşedinte interimar al PSD şi să instaureze o conducere colectivă, din care să facă parte, între alţii, Gabriela Firea, Paul Stănescu, Claudiu Manda, Nicolae Bădălau şi Marian Oprişan.</p>
      <p>Luptele din PSD s-au declanşat după ce duminică Viorica Dăncilă a obţinut un scor de 34,12%, în timp ce Klaus Iohannis a obţinut 65,88% (rezultate parţiale, după centralizarea a peste 99% din voturile exprimate în ţară şi în Diaspora). Dăncilă a obţinut cel mai mic număr  de voturi din istoria PSD la alegerile: doar 3,3 milioane faţă de 7,3 milioane în "epoca Iliescu" şi între 5 şi 4 milioane sub conducerile lui Adrian Năstase, Mircea Geoană şi Victor Ponta.</p>
      <p>Din cauza acestui eşec, în cursul zilei de luni mai mulţi lideri au criticat prestaţia Vioricăi Dăncilă, de la Marcel Ciolacu şi Gabriela Firea până la Mihai Fifor, care i-a fost fidel actualei şefe a partidului la fel cum îi fusese credincios şi lui Liviu Dragnea până la condamnarea sa la închisoare.</p>
      <p>
        <b>Nu vrea să demisioneze</b>
      </p>
      <p>După anunțarea exit poll-urilor, Viorica Dăncilă a anunțat public, într-o intervenție la Antena 3, că nu își dă demisia din funcția de președinte și că va fi nevoie de un congres extraordinar ca să fie înlocuită din funcție. Declarația lui Dăncilă i-ar fi iritat pe liderii social democrații, care, susțin sursele citate, se așteptau ca aceasta să renunțe de bună-voie la șefia partidului.</p>
      <p>De precizat că, dacă Dăncilă nu demisionează, este nevoie de votul a două treimi dintre membrii Comitetului Executiv pentru a o demite. În plus, potrivit statutului, președintele executiv al partidului (în acest caz Eugen Teodorovici) va fi cel care va prelua conducerea, asta în cazul în care Dăncilă nu numește ea o conducere interimară.</p>
    </article>
  </body>
</html>