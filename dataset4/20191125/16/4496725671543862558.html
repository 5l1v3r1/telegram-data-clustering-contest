<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1701476-la-mobile-world-capital-crida-a-garantir-la-seguretat-i-la-mobilitat-a-barcelona-per-renovar-el-congres-de-telefonia.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T16:06:33+00:00"/>
    <meta property="og:title" content="La Mobile World Capital crida a garantir la seguretat i la mobilitat a Barcelona per renovar el congrés de telefonia"/>
    <meta property="og:description" content="El director general de la fundació a Barcelona, Carlos Grau, demana fer un bon Mobile 2020 sense &quot;talls ni vagues&quot;"/>
  </head>
  <body>
    <article>
      <h1>La Mobile World Capital crida a garantir la seguretat i la mobilitat a Barcelona per renovar el congrés de telefonia</h1>
      <address><time datetime="2019-11-25T16:06:33+00:00">25 Nov 2019, 16:06</time> by <a rel="author">ACN</a></address>
      <ul>
        <li>
          <b>El director general de la fundació a Barcelona, Carlos Grau, demana fer un bon Mobile 2020 sense “talls ni vagues”</b>
        </li>
      </ul>
      <p>El director general de la fundació Mobile World Capital Barcelona, Carlos Grau, ha fet aquest dilluns una crida per a garantir la seguretat i la mobilitat a Barcelona per renovar el Mobile World Congress (MWC) més enllà del 2023, quan expira el contracte.</p>
      <p>En un dinar informatiu organitzat per Barcelona Tribuna, Grau ha explicat que les negociacions per renovar el congrés de telefonia mòbil cinc anys més encara no han començat i ha apuntat que “fer un bon Mobile 2020 serà molt important”. “Si tenim sort amb el temps i no tenim cap tall ni cap vaga, ho tindríem tot”, ha apuntat abans de recordar que el president de GSMA, John Hoffman sempre assegura que la continuïtat del congrés “depèn de nosaltres”.</p>
      <p>Alhora, ha dit que totes les administracions estan compromeses amb la fundació i el MWC i ha assenyalat que el seu patronat és “un espai de diàleg” que els obliga a “seure plegats”.</p>
    </article>
  </body>
</html>