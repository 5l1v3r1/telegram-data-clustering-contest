<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/11/25/3997001_za_5_minuti_kradci_izmuknaha_bezcenni_bijuta_ot/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T16:23:00+00:00"/>
    <meta property="og:title" content="За 5 минути крадци измъкнаха &quot;безценни бижута&quot; от прочут музей в Германия"/>
    <meta property="og:description" content="Германски медии пишат, че щетите от обира, продължил само 5 минути, вероятно надхвърлят 1 млрд. евро."/>
  </head>
  <body>
    <article>
      <h1>За 5 минути крадци измъкнаха "безценни бижута" от прочут музей в Германия</h1>
      <address><time datetime="2019-11-25T16:23:00+00:00">25 Nov 2019, 16:23</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Двама крадци са успели днес сутринта да избягат с три комплекта бижута от началото на XVIII век, включващи диаманти, рубини и изумруди, но практически са безценни заради уникалния си характер. Германски медии пишат, че щетите от обира, продължил само 5 минути, вероятно надхвърлят 1 млрд. евро.</p>
      <p>Полицията в Дрезден и представители на музея "Зеления свод" (Grünes Gewölbe) показаха видео запис от охранителна камера в бароковия дворец Residenzschloss, на който се вижда те да минават през зарешетен прозорец. След това те разбиват три витрини и отнасят комплектите, които обикновено включват огърлица, обеци, гривни, брошки, диадема и др.</p>
      <p>Марион Акерман, директор на музея, каза, че бижутата за безценни и е невъзможно да бъдат продадени на открития пазар. "Би било ужасно", ако бижутата бъдат раздробени или претопени, защото културната им стойност далеч надхвърля тази на използваните материали, заяви тя.</p>
      <figure>
        <img src="https://www.dnevnik.bg/shimg/zx780_3997005.jpg"/>
        <figcaption>41-каратовият "Зелен диамант" - един от уникатите на музея, е бил в Метрополитън музей в Ню Йорк по време на обира. <br/>© Reuters</figcaption>
      </figure>
      <p>"Говорим за предмети с неизмерима културна стойност. Те са със статут почти на световно културно наследство. Никъде по света няма колекция от бижута в този формат, качество и количество", допълни колегата ѝ Дирк Зиндрам.</p>
      <p>Това не е пълният списък на откраднатото от един от най-прочутите музеи на Германия и Европа.</p>
      <p>Алармената инсталация се е включила минута преди 5 часа тази сутрин и 5 минути след това полицейски патрул е бил на мястото, но крадците са се измъкнали, съобщи полицията.</p>
      <p>Според в."Билд" в този момент в квартала е нямало ток заради пожар на разпределителна кутия, но не е ясно дали това има общо с обира. Полицията проверява и дали откритата опожарена кола е свързана с крадците.<br/>Фолкер Ланге, директор на полицията в Дрезден предупреди, че обирът може изобщо да не е дело само на двама души, а те да имат и съучастници.</p>
      <figure>
        <img src="https://www.dnevnik.bg/shimg/zx780_3997002.jpg"/>
        <figcaption>Канцлерът Ангела Меркел разглежда изложбата в "Зеления свод" през 2006 г. <br/>© Reuters</figcaption>
      </figure>
      <p>Колекцията е основана през XVIII век от Август II Силни (Фридрих Август I), курфюрст на Саксония и след това крал на Полша (1670-1733). Той поръчал още повече изключителни бижута с диаманти заради това, че се конкурирал с френския крал Луи ХIV и оформя първоначалния ѝ вид през 1723-1730 г.</p>
      <p>Тази изключителна съкровищница оцелява унищожителните бомбардировки на града от Съюзниците по време на Втората световна война. След края на войната тя е отнесена в бившия СССР като военна плячка. Връщането му в историческата столица на Саксония става през 1958 г.</p>
      <figure>
        <img src="https://www.dnevnik.bg/shimg/zx780_3997019.jpg"/>
        <figcaption>© Reuters</figcaption>
      </figure>
      <p>Днес колекцията е на две части - историческата е на приземния етаж на кралската резиденция, а на първия етаж са уникатите.</p>
      <p>Първоначално бароковите и ренесансови бижута са показани в 8 стаи в двореца, чието име по-късно идва от зелените колони и облицовка на стените и сводовете на много от залите. Три от тези пищно декорирани стаи са разрушени в бомбардировкат ана 13 февруари 1945 г. По-малките предмети по това време са евакуирани в крепостта Кьонигщайн в близката планина Албсандщайн.</p>
      <p>Когато СССР връща колекцията от близо 4000 предмета, дворецът още е в развалини и тя е изложена в градския музей "Албертинум". Над 1000 бижута и скъпоценности най-после са поставени там, където им е мястото, през 2004 г. Две години след това канцлерът Ангела Меркел присъства на официалното откриване след реставрация на сградата за милиони евро.</p>
      <p>
        <i>Подробности очаквайте по-късно на <a href="http://www.dnevnik.bg/">www.dnevnik.bg</a>.</i>
      </p>
    </article>
  </body>
</html>