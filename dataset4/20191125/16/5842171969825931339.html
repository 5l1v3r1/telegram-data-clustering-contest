<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359993-uz-daugavpils-sosejas-aizturets-soferis-policijai-piedava-700-eiro-kukuli"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T16:08:00+00:00"/>
    <meta property="og:title" content="Uz Daugavpils šosejas aizturēts šoferis policijai piedāvā 700 eiro kukuli"/>
    <meta property="og:description" content="Aizvadītās nedēļas nogalē uz šosejas Rīga-Daugavpils aizturēts iereibis autovadītājs, kurš likumsargiem piedāvājis 700 eiro kukuli, informēja Valsts policijas Zemgales reģiona pārvaldes pārstāve Arlita Dolgā."/>
  </head>
  <body>
    <article>
      <h1>Uz Daugavpils šosejas aizturēts šoferis policijai piedāvā 700 eiro kukuli</h1>
      <address><time datetime="2019-11-25T16:08:00+00:00">25 Nov 2019, 16:08</time> by <a rel="author">Jauns.lv</a></address>
      <p>
        <b>Aizvadītās nedēļas nogalē uz šosejas Rīga-Daugavpils aizturēts iereibis autovadītājs, kurš likumsargiem piedāvājis 700 eiro kukuli, informēja Valsts policijas Zemgales reģiona pārvaldes pārstāve Arlita Dolgā.</b>
      </p>
      <p>Par to, ka ceļu satiksmē, iespējams, piedalās vadītājs alkohola reibumā, policijai ziņots no kādas degvielas uzpildes stacijas Aizkrauklē. Reaģējot uz saņemto informāciju, tuvākā policijas ekipāža uz ceļa Rīga-Daugavpils fiksēja transportlīdzekli, kas uzvedās nepārliecinoši vai pat bīstami.</p>
      <p>Automašīna apturēta, un konstatēts, ka 1966.gadā dzimis transportlīdzekļa vadītājs pie stūres sēdies, būdams alkohola reibumā. Cenšoties izvairīties no administratīvās atbildības, vīrietis likumsargiem piedāvājis 700 eiro kukuli, par ko aizturēts, un pret viņu sākts kriminālprocess.</p>
      <p>Bargākais sods par kukuļdošanu ir cietumsods un laiku līdz pieciem gadiem, taču Krimināllikumā paredzēta arī īslaicīga brīvības atņemšana, piespiedu darbs vai naudas sods.</p>
    </article>
  </body>
</html>