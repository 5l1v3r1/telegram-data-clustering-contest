<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/25/kriza-pri-avtobusite-obslujvashti-malkite-naseleni-mesta.430712"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T16:08:00+00:00"/>
    <meta property="og:title" content="Криза при автобусите, обслужващи малките населени места"/>
    <meta property="og:description" content="Работещи и ученици не могат да стигнат до по-големите градове | Dnes.bg"/>
  </head>
  <body>
    <article>
      <h1>Криза при автобусите, обслужващи малките населени места</h1>
      <h2>Работещи и ученици не могат да стигнат до по-големите градове</h2>
      <address><time datetime="2019-11-25T16:08:00+00:00">25 Nov 2019, 16:08</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Все по-сложна става ситуацията с обществения транспорт, обслужващ малките населени места. Кризата около автобусните курсове се задълбочава, а фирмите, които се грижат за превоза на живущите в по-крайните райони на страната оредяват.</p>
      <p>Проблемите там се засилват и от факта, че няма и железопътен превоз. Точно такъв е случаят с община Върбица, където миналата седмица се преустановиха курсовете до областния център Шумен в събота и неделя.</p>
      <p>Разредени бяха и автобусите в делничните дни. Причината са натрупани загуби и липса на желание от превозвачи да обслужват линията в нерентабилни дни и часове. Съществена част от проблема са и нелегалните таксита.</p>
      <p>"Частни коли вървят пред автобусите, обират пътниците и въпреки че контролните органи са сезирани, няма адекватни мерки", заяви пред БНР Деян Банков от шуменския автотранспорт.</p>
      <p>От своя страна община Върбица не смята да дофинансира частни превозвачески фирми, нито пък има правомощия срещу нелегалния превоз.</p>
      <p>Подобна е ситуацията и в плевенския град Славяново. Изненадващо още преди местните избори бяха спрени по пет курса в двете посоки до Плевен, което засегна и ученици, и работещи. Жителите на няколко селища направиха протестна подписа за реорганизация на оцелелите курсове, но резултатът бе частичен. Все още решение на проблема няма. Близкото разстояние до областния център отново е предпоставка да се вихрят таксита.</p>
      <p>Големи проблеми през настоящата година имаше и в Попово. През пролетта спряха общински линии. През есента пък бе прекратена линия до Русе, обслужваща и други селища. Причините отново бяха финансови.</p>
      <p>А това са все населени места и райони от вътрешността на страната. В пограничните положението е плачевно. От доста време например няма рейсове през уикенда между Ямбол и Болярово. Ковачевци, Бобошево и Свищов бяха други общини, в които възникнаха транспортни проблеми през последните месеци.</p>
    </article>
  </body>
</html>