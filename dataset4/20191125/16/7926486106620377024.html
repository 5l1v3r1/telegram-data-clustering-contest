<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013546/%D8%A8%D8%B1%D8%B1%D8%B3%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%AF%D8%B1-%D9%85%D8%AC%D9%84%D8%B3-%D8%A8%D8%A7-%D8%AD%D8%B6%D9%88%D8%B1-%D9%85%D9%82%D8%A7%D9%85%D8%A7%D8%AA-%D8%A7%D9%85%D9%86%DB%8C%D8%AA%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T16:42:12+00:00"/>
    <meta property="og:title" content="بررسی اغتشاشات اخیر در مجلس با حضور مقامات امنیتی"/>
    <meta property="og:description" content="سخنگوی کمیسیون امنیت ملی مجلس گفت: جلسه مشترک کمیسیون امنیت ملی و شوراهای مجلس با حضور مسولان امنیتی، اطلاعاتی و انتظامی کشور با موضوع اغتشاشات اخیر برگزار شد."/>
  </head>
  <body>
    <article>
      <h1>بررسی اغتشاشات اخیر در مجلس با حضور مقامات امنیتی</h1>
      <address>
        <time datetime="2019-11-25T16:42:12+00:00">25 Nov 2019, 16:42</time>
      </address>
      <p>
        <i>سخنگوی کمیسیون امنیت ملی مجلس گفت: جلسه مشترک کمیسیون امنیت ملی و شوراهای مجلس با حضور مسولان امنیتی، اطلاعاتی و انتظامی کشور با موضوع اغتشاشات اخیر برگزار شد.</i>
      </p>
      <p>به گزارش مشرق به نقل از خانه ملت، سیدحسین نقوی‌حسینی با اشاره به جلسه تلفیقی کمیسیون امنیت ملی و سیاست خارجی مجلس و شوراهای مجلس گفت: در جلسه امروز که با هدف بررسی وقایع اخیر برگزار شد، ابتدا ضمن قدردانی از حضور امت حزب الله و مردم مومن و انقلابی در راهپیمایی های محکوم نمودن اقدامات خرابکارانه و آشوب های اخیر، "ذوالفقاری" معاون انتظامی- امنیتی وزارت کشور ابعاد و جوانب مختلف اتفاقات اخیر را مورد بررسی قرار داد.</p>
      <blockquote>بیشتر بخوانید:<br/><a href="https://www.mashreghnews.ir/news/1013502/%D9%85%D8%AD%DA%A9%D9%88%D9%85%DB%8C%D8%AA-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%B2-%D8%B3%D9%88%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AA%D9%87%D8%B1%D8%A7%D9%86%DB%8C-%D8%B9%DA%A9%D8%B3">محکومیت <i>اغتشاشات</i> از سوی دانشجویان تهرانی +عکس<br/></a><a href="https://www.mashreghnews.ir/news/1013497/%D8%B1%D8%A6%DB%8C%D8%B3-%DA%A9%D9%84-%D8%AF%D8%A7%D8%AF%DA%AF%D8%A7%D9%87-%D9%87%D8%A7%DB%8C-%D8%AA%D9%87%D8%B1%D8%A7%D9%86-%D8%B4%D8%B9%D8%A8-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%87%D8%A7%DB%8C-%D8%A7%D8%AE%DB%8C%D8%B1-%D8%AA%D8%B4%DA%A9%DB%8C%D9%84">رئیس کل دادگاه‌های تهران: شعب ویژه برای بازداشتی‌های <i>اخیر</i> تشکیل می‌شود</a></blockquote>
      <p>سخنگوی کمیسیون امنیت ملی و سیاست خارجی مجلس در ادامه مطرح کرد: معاون انتظامی- امنیتی وزارت کشور گفت که جمع بندی و برآورد دستگاه های مختلف در ارتباط با موضوع بنزین تک نرخی شدن و با قیمت متوسط بود؛ ولی وقتی تصمیم گیری و در شورای هماهنگی تصویب شد، همه دستگاه ها آماده اجرا شدند.</p>
      <p>نقوی حسینی مطرح کرد: آقای ذوالفقاری تاکید کرد که اگرچه نگرانی برای اتفاقات وجود داشت اما وقتی که عملیات اجرایی شروع شد؛ اتفاقات دیگری رخ داد که قابل قبول نبود و وقتی که مقام معظم رهبری اظهارنظر کردند، جریان تغییر کرد و مردم در صحنه حضور پیدا کردند. دستگاه های امنیتی- انتظامی و نظارتی وارد شدند و در چند روز کل آشوب ها جمع شد.</p>
      <p>نماینده مردم ورامین ،پیشوا و قرچک در مجلس همچنین ادامه داد: نماینده اطلاعات سپاه گفت که در این حادثه همه ظرفیت های ضدانقلاب و معاند که سال ها تدارک دیده بودند به صحنه آمده و از اعتراض های مردم سوءاستفاده کردند تا آشوب ایجاد کنند.</p>
      <p>سخنگوی کمیسیون امنیت ملی و سیاست خارجی مجلس در ادامه افزود: همچنین نماینده اطلاعات سپاه در ادامه تاکید کرد که برآورد امنیتی دستگاه های مختلف این بود که شرایط زمانی، شرایط و مقطع زمانی خوبی نیست؛ ولی وقتی طرح مصوب و اجرای آن آغاز شده، ما همه امکانات خود را به کمک آوردیم البته به این نکته هم اشاره می کنیم که این، حوادث آخر نخواهد بود و ما در آینده هم ممکن است شاهد اتفاقات مشابه باشیم.</p>
      <p>نماینده مردم ورامین در مجلس شورای اسلامی در ادامه به صحبت های نماینده نیروی انتظامی نیز اشاره کرد و گفت: "ساجدی نیا" از طرف نیروی انتظامی گفت که پلیس با حضور فعال و سازمان یافته خود سعی کرد با کمک سپاه پاسداران و بسیج و برادران ارتش در برخی نقاط به کنترل و مدیریت اتفاقات بپردازد.</p>
      <p>نقوی حسینی مطرح کرد: در ادامه جلسه نماینده وزارت اطلاعات نیز صحبت کرد و گفت ما تمامی برآوردهای خود را از یکسال قبل به وزارت کشور اعلام کردیم و بحران امنیتی را پیش بینی کرده و یکسال قبل نامه ای هم به وزارت کشور فرستاده بودیم؛ اغلب دستگیرشدگان بیکار و یا دارای مشاغل کم درآمد هستند و از سواد کمی برخوردارند. حضور نیروهای معاند سازمان یافته در حوادث اخیر با تاکتیک ها و استراتژی های مشخص غیرقابل انکار است که برای ما مکشوف بود.</p>
      <p>سخنگوی کمیسیون امنیت ملی و سیاست خارجی مجلس با اشاره به صحبت های یکی دیگر از نماینده های وزارت اطلاعات، ادامه داد: نماینده وزارت اطلاعات گفت که علیرغم اینکه آمریکایی ها از گروه های تروریستی حمایت می کنند و آن ها را تشویق و تجهیز می کنند؛ولی جمهوری اسلامی آن ها را کنترل کرد، منافقین طی دو سال گذشته اقدام به آموزش گروه ها و حلقه های مختلف و هدایت آن ها در اعتراضات کرده اند و هدف آن ها موضوعاتی مثل بنزین و گرانی نیست، بلکه آن ها بهره برداری از فضای اعتراض آمیز کرده اند.</p>
      <p>نقوی حسینی با اشاره به صحبت های معاون سیاسی وزارت کشور تصریح کرد: در ادامه جلسه معاون سیاسی وزارت کشور تاکید کرد که از قبل کاملا آماده بودیم و پیش بینی های لازم هم صورت گرفته بود، شوراهای تامین توجیه شده بودند و به همین جهت در 72 ساعت توانستیم موضوع را مدیریت کنیم.</p>
      <p>سخنگوی کمیسیون امنیت ملی و سیاست خارجی مجلس در پایان خاطرنشان کرد که دستگاه های امنیتی در این جلسه، تحلیلی از طیف، سن و سال، طبقه اقتصادی، شغل و جنسیت و محل سکونت اغتشاشگران ارائه کردند.</p>
    </article>
  </body>
</html>