<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/japonskie-media-chwala-papieza-za-jego-nie-wobec-broni-nuklearnej/"/>
    <meta property="og:site_name" content="eKAI"/>
    <meta property="article:published_time" content="2019-11-25T16:56:00+00:00"/>
    <meta property="og:title" content="Japońskie media chwalą papieża za jego “nie” wobec broni nuklearnej"/>
    <meta property="og:description" content="Niedzielna wizyta papieża Franciszka w Nagasaki i Hiroszimie odbiła się szerokim echem w japońskich mediach i jest niezwykle pozytywnie odbierana. Także brytyjskie i amerykańskie media, takie jak BBC,"/>
  </head>
  <body>
    <article>
      <h1>Japońskie media chwalą papieża za jego “nie” wobec broni nuklearnej</h1>
      <address><time datetime="2019-11-25T16:56:00+00:00">25 Nov 2019, 16:56</time> by <a rel="author">tom (KAI) / hsz</a></address>
      <p>
        <b>Niedzielna wizyta papieża Franciszka w Nagasaki i Hiroszimie odbiła się szerokim echem w japońskich mediach i jest niezwykle pozytywnie odbierana. Także brytyjskie i amerykańskie media, takie jak BBC, The Time, The Guardian, czy Washington Post, piszą z uwagą o apelu o nuklearne rozbrojenie, który papież skierował do świata z Nagasaki.</b>
      </p>
      <p>Japońska agencja prasowa Kyodo opublikowała pełny tekst przemówienia przywódcy Kościoła katolickiego. Z kolei „The Japan Times” na swojej anglojęzycznej stronie internetowej udostępnił pełny zapis wideo z wizyty papieża w Nagasaki.</p>
      <p>Gazeta “Japan Today” napisała, że „w <a href="https://ekai.pl/search/Nagasaki/">Nagasaki</a> papież naciska na światowych liderów, aby zakazali broni jądrowej”. Dziennik zaznacza, że w swoim odrzuceniu wszelkich zbrojeń Franciszek idzie dalej niż jego poprzednicy, ponieważ potępia nie tylko użycie broni nuklearnej, ale już samo jej posiadanie.</p>
      <p>„Japan Today” zamieścił także świadectwa ocalałych z wybuchu bomby atomowej w Hiroszimie i Nagasaki w 1945 r. Gazeta przytacza m. in. słowa 82-letniego Minoru Moriuchi, katolika ocalałego z atomowego piekła, który powiedział: „Siostra mojego taty biegła do naszego domu z dwójką dzieci i nigdy nie zapomnę widoku ich czerwono-czarnych i całkowicie spalonych ciał”.</p>
      <p>Inny naoczny świadek wybuchu Kenji Hayashida miał w 1945 r. siedem lat. „Zauważyłem, że coś jest nie tak z moją głową. Kiedy jej dotknąłem, moja ręka była cała we krwi” – wspomina mężczyzna, którego matka i obaj bracia zginęli w ataku. Hayashida była członkiem chóru występującego podczas papieskiej Mszy św. na stadionie baseballowym w Nagasaki.</p>
      <footer>Tokio Ⓒ Ⓟ</footer>
      <related>
        <a href="https://ekai.pl/matki-wiezniow-politycznych-ewakuowane-z-katedry-w-managui/"/>
      </related>
    </article>
  </body>
</html>