<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/confindustria-solo-tre-sopra-il-10-le-manovre-per-il-disco-verde-dei-saggi-639199.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T16:06:00+00:00"/>
    <meta property="og:title" content="Confindustria, solo tre sopra il 10%. Le manovre per il disco verde dei saggi"/>
    <meta property="og:description" content="La partita per il dopo-Boccia"/>
  </head>
  <body>
    <article>
      <h1>Confindustria, solo tre sopra il 10%. Le manovre per il disco verde dei saggi</h1>
      <h2>La partita per il dopo-Boccia</h2>
      <address><time datetime="2019-11-25T16:06:00+00:00">25 Nov 2019, 16:06</time> by <a rel="author">Andrea Deugeni</a></address>
      <p>Servono almeno <b>90 voti</b>, secondo statuto, per accedere alla votazione del Consiglio generale di Confindustria e <b>partecipare all’elezione per la presidenza della confederazione che rappresenta gli imorenditori italiani</b>. E, sebbene la situazione sia ancora molto fluida e in divenire, delle quattro candidature potenziali che per il momento mirano a trasformare le loro ambizioni per raccogliere a marzo il testimone di <b>Vincenzo Boccia</b>, soltanto <b>tre dei potenziali candidati possono già contare sul 10% dei voti assembleari.</b><br/><br/>Secondo quanto si vocifera in Viale dell’Astronomia e secondo quanto viene fatto filtrare dagli <i>inner circle </i>degli imprenditori pronti a scendere in campo, il presidente di Assolombarda <b>Carlo Bonomi</b>, il numero uno di Federlegno <b>Emanuele Orsini </b>e la vicepresidente di Confindustria<b> Licia Mattioli</b>, che però deve ancora sciogliere la riserva, <b>avrebbero già le carte in regola per il passaggio formale di fine gennaio</b>. <i>Step</i> in cui i <i>saggi</i>, che verranno eletti dalla confederazione per fare lo <i>screening</i> delle preferenze delle associazioni territoriali e categoriali e decidere quali saranno le candidature da mettere al vaglio della designazione del Consiglio generale,<b> certificheranno la sussistenza del pacchetto minimo per correre per il dopo-Boccia.</b><br/><br/>Tutti e tre i potenziali candidati appartengono a<b> tre Regioni diverse </b>(<b>Mattioli in Piemonte e Orsini in Emilia Romagna</b>) che garantiscono ai nastri di partenza <b>un piccolo blocco di sostegno</b> e solamente grazie alla presidenza di Assolombarda che è l’<i>azionista di maggioranza</i> della Confindustria, <b>Bonomi può contare subito su un gruzzolo dell’8,5%.</b><br/><br/>Invece, il presidente degli industriali bresciani<b> Giuseppe Pasini</b> non può fare affidamento <b>sullo stesso sostegno che Bonomi riscuote in Lombardia,</b> ma chi conosce bene le dinamiche confindustriali spiega che grazie ai numeri della sua azienda che fanno di <i>Mr Feralpi</i> uno dei <i>campioncini</i> nazionali della manifattura, Pasini non avrà difficoltà ad azionare la leva identitaria in Confindustria e a raccogliere i 90 voti che gli serviranno per il <i>fotofinish</i> di marzo. E le manovre per organizzare il sostegno sono in corso da tempo. </p>
      <figure>
        <img src="http://www.affaritaliani.it/static/upload/twit/0000/twitter111.jpg"/>
      </figure>
      <p>@andreadeugeni</p>
      <p> </p>
    </article>
  </body>
</html>