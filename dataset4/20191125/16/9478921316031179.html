<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/ekklisi-interpol-gia-martyres-kata-8-katazitoymenon-gia-egklimata-se-varos-gynaikon/"/>
    <meta property="og:site_name" content="ert.gr"/>
    <meta property="article:published_time" content="2019-11-25T16:37:11+00:00"/>
    <meta property="og:title" content="Έκκληση Interpol για μάρτυρες κατά 8 καταζητούμενων για εγκλήματα σε βάρος γυναικών"/>
    <meta property="og:description" content="Η Ιντερπόλ απηύθυνε σήμερα παγκόσμια έκκληση για μάρτυρες για να καταστεί δυνατή η σύλληψη οκτώ φυγάδων, οι οποίοι καταζητούνται για εγκλήματα σε βάρος γυναικών με αφορμή τη σημερινή Διεθνή Ημέρα για την Εξάλειψη της Βίας κατά των Γυναικών."/>
  </head>
  <body>
    <article>
      <h1>Έκκληση Interpol για μάρτυρες κατά 8 καταζητούμενων για εγκλήματα σε βάρος γυναικών</h1>
      <address><time datetime="2019-11-25T16:37:11+00:00">25 Nov 2019, 16:37</time> by <a rel="author">Δήμητρα Λαχουρή</a></address>
      <p>Η Ιντερπόλ απηύθυνε σήμερα παγκόσμια έκκληση για μάρτυρες για να καταστεί δυνατή η σύλληψη οκτώ φυγάδων, οι οποίοι καταζητούνται για εγκλήματα σε βάρος γυναικών με αφορμή τη σημερινή Διεθνή Ημέρα για την Εξάλειψη της Βίας κατά των Γυναικών.</p>
      <figure>
        <iframe data-src="https://twitter.com/INTERPOL_HQ/status/1198949639485100034?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η δημόσια αυτή έκκληση, μια πολύ σπάνια κίνηση από την πλευρά της Διεθνούς Οργάνωσης Εγκληματολογικής Αστυνομίας που εδρεύει στη Λιόν, στην Γαλλία, έχει στόχο 8 πρόσωπα, για τα οποία έχει ήδη εκδώσει «κόκκινο σήμα» για τη σύλληψη και την εν συνεχεία έκδοσή τους κατόπιν αιτήματος χωρών μελών της.</p>
      <p>Μεταξύ των ανδρών αυτών που καταζητούνται στη Ρωσία, τη Δανία, τη Νορβηγία, την Ουκρανία, τη Βραζιλία, την Κύπρο και τις ΗΠΑ, οι τέσσερις κατηγορούνται για την δολοφονία της συζύγου ή πρώην συντρόφου τους, τρεις για την δολοφονία άλλων γυναικών και ένας για σεξουαλικές επιθέσεις.</p>
      <p>Μεταξύ αυτών βρίσκονται κυρίως ο 37χρονος Νουράν Μουσάεφ, ο οποίος καταζητείται στη Ρωσία για τον φόνο δύο γυναικών και ο 44χρονος Παναγιώτης Νετζατί, ο οποίος κατηγορείται στην Κύπρο για την απαγωγή, τον βιασμό και την δολοφονία μιας γυναίκας.</p>
      <p>Η μονάδα Υποστήριξης στην Αναζήτηση Φυγάδων (FIS) της Ιντερπόλ, η οποία συντονίζει τις έρευνες, θα αναλάβει τον χειρισμό των πληροφοριών που θα δίδονται από τον κόσμο και θα τις μεταβιβάζει στα γραφεία της Ιντερπόλ στις ενδιαφερόμενες χώρες.</p>
      <p>«Η βία κατά των γυναικών και των νεαρών κοριτσιών συνιστά μια από τις πιο διαδεδομένες και συνεχιζόμενες παραβιάσεις των ανθρωπίνων δικαιωμάτων», δήλωσε ο γενικός γραμματέας της Ιντερπόλ Γιούργκεν Στοκ.</p>
      <p>Σύμφωνα με τον ΟΗΕ, 87.000 γυναίκες σκοτώθηκαν στον κόσμο το 2017, από τις οποίες περισσότερες από τις μισές από τον σύζυγό τους, τον σύντροφό τους ή στους κόλπους της οικογένειάς τους.</p>
      <p>Πηγή:ΕΡΤ,ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/ekklisi-interpol-gia-martyres-kata-8-katazitoymenon-gia-egklimata-se-varos-gynaikon/"/>
        <a href="https://www.ert.gr/featured/syntagmatiki-anatheorisi-ennea-oi-anatheoritees-diataxeis/"/>
        <a href="https://www.ert.gr/featured/synantisi-mitsotaki-konte-sti-romi-sto-epikentro-prosfygiko-oikonomia-emporio-kai-energeia/"/>
        <a href="https://www.ert.gr/featured/entona-provlimata-apo-to-kyma-kakokairias/"/>
        <a href="https://www.ert.gr/eidiseis/diethni/evropi/thisayroi-1-dis-ekplapisan-apo-ton-prasino-tholo-tis-dresdis/"/>
        <a href="https://volos.ert.gr/blog/2019/11/25/parastasi-diamartyrias-ergazomenon-sto-nosokomeio-methayrio-tetarti/"/>
      </related>
    </article>
  </body>
</html>