<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1563226/agora-ellinikwn-omologwn-apoklimakwnontai-oi-apodoseis"/>
    <meta property="og:site_name" content="NOOZ."/>
    <meta property="article:published_time" content="2019-11-25T16:05:00+00:00"/>
    <meta property="og:title" content="Αγορά ελληνικών ομολόγων: Αποκλιμακώνονται οι αποδόσεις"/>
    <meta property="og:description" content="Ανοδικά κινείται τη Δευτέρα η αγορά ομολόγων ακολουθώντας την τάση που διαμορφώνεται σε ευρωπαϊκό επίπεδο. Η απόδοση του 10ετους ομολόγου υποχώρησε στο 1,36% από 1,38% που κυμαίνονταν στο τέλος της προηγούμενης εβδομάδας."/>
  </head>
  <body>
    <article>
      <h1>Αγορά ελληνικών ομολόγων: Αποκλιμακώνονται οι αποδόσεις</h1>
      <address>
        <time datetime="2019-11-25T16:05:00+00:00">25 Nov 2019, 16:05</time>
      </address>
      <p>
        <b>Ανοδικά κινείται τη Δευτέρα η αγορά ομολόγων ακολουθώντας την τάση που διαμορφώνεται σε ευρωπαϊκό επίπεδο. Η απόδοση του 10ετους ομολόγου υποχώρησε στο 1,36% από 1,38% που κυμαίνονταν στο τέλος της προηγούμενης εβδομάδας.</b>
      </p>
      <p>Σταθεροποιητικά κινείται η απόδοση του <b>5ετούς ομολόγου</b> η οποία κυμαίνεται στο <b>0,55%</b> από <b>0,54%</b>. Θετικό το κλίμα στις <b>ευρωπαϊκές αγορές ομολόγων</b> καθώς επικρατεί αισιοδοξία για την επίτευξη <b>εμπορικής συμφωνίας μεταξύ ΗΠΑ - Κίνας</b>.</p>
      <p>Θετικά επέδρασε επίσης στην αγορά των ομολόγων η είδηση που κυκλοφόρησε το Σαββατοκύριακο σύμφωνα με την οποία η <b>Κίνα</b> φέρεται να επιδιώκει ν΄ αυξήσει ουσιαστικά τα ανώτατα όρια των προστίμων που επιβάλει για την παραβίαση της πνευματικής ιδιοκτησίας.</p>
      <p>Στο <b>Ηλεκτρονικό Σύστημα Συναλλαγών</b> της <b>Τραπέζης της Ελλάδος</b> (ΗΔΑΤ)περιορισμένο ήταν το επενδυτικό ενδιαφέρον καθώς καταγράφηκαν συναλλαγές <b>8 εκατ. ευρώ</b>, εκ των οποίων τα <b>7 εκατ. ευρώ</b> αφορούσαν σε εντολές αγοράς.</p>
      <p>Την μεγαλύτερη συναλλακτική δραστηριότητα εμφάνισε το <b>10ετές ομόλογο</b> με 4 εκατ. ευρώ. Η απόδοση του <b>10ετούς ομολόγου</b> αναφοράς διαμορφώθηκε στο <b>1,37%</b> από <b>1,39%</b> την Παρασκευή έναντι <b>0,36%</b> του αντίστοιχου γερμανικού τίτλου με αποτέλεσμα το περιθώριο να περιοριστεί στο <b>1,73%</b> από το <b>1,84%</b> που έκλεισε στο τέλος της προηγούμενης εβδομάδας.</p>
      <p>Στην αγορά συναλλάγματος σταθεροποιητικές τάσεις εμφάνισε την Δευτέρα η <b>ισοτιμία ευρώ/δολαρίου</b> καθώς το ευρωπαϊκό νόμισμα διαπραγματευόταν νωρίς το απόγευμα στα <b>1,1022 δολ.</b> από το επίπεδο των <b>1,1023 δολ.</b> που άνοιξε η αγορά.</p>
      <p>Οι θετικές ειδήσεις από το μέτωπο της <b>Γερμανίας</b> της μεγαλύτερης οικονομίας στην ευρωζώνη, δεν κατόρθωσαν να δώσουν ανοδική ώθηση στο ευρώ. Το ινστιτούτο Ifo του Μονάχου επαναβεβαίωσε σήμερα την πρόβλεψη του για αύξηση κατά 0,2% του ΑΕΠ της χώρας στο τέταρτο τρίμηνο του έτους.</p>
      <p>Έτσι με το τέλος του 2019 κλείνει ένας δεκαετής κύκλος συνεχούς ανάπτυξης για την <b>Γερμανική οικονομία</b>. Στη διατραπεζική αγορά τα επιτόκια στις περισσότερες περιόδους κινήθηκαν πτωτικά. Έτσι στη διάρκεια ενός έτους κυμαίνονταν στο -0,274%, στη διάρκεια των 6μηνών στο -0,337%, στο 3μηνο στο -0,405% και στο μήνα στο -0,450%.</p>
      <p>Η ενδεικτική τιμή για την ισοτιμία ευρώ-δολαρίου που ανακοίνωσε η <b>Ευρωπαϊκή Κεντρική Τράπεζα</b> διαμορφώθηκε στα 1,1008 δολ.</p>
    </article>
  </body>
</html>