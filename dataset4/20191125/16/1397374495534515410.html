<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/degenek-siguran-ne-plasimo-se-nikoga-bicemo-bolji-nego-u-minhenu-393718.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-25T16:28:00+00:00"/>
    <meta property="og:title" content="Degenek siguran: &quot;Ne plašimo se nikoga, bićemo bolji nego u Minhenu!&quot;"/>
    <meta property="og:description" content="Fudbaler Crvene zvezde Miloš Degenek rekao je danas da njegova ekipa nema strah pred duel sa Bajern Minhenom i da će pokušati već u duelu sa nemačkim klubom da obezbedi proleće u Evropi."/>
  </head>
  <body>
    <article>
      <h1>Degenek siguran: "Ne plašimo se nikoga, bićemo bolji nego u Minhenu!"</h1>
      <h2>Fudbaler Crvene zvezde Miloš Degenek rekao je danas da njegova ekipa nema strah pred duel sa Bajern Minhenom i da će pokušati već u duelu sa nemačkim klubom da obezbedi proleće u Evropi.</h2>
      <address><time datetime="2019-11-25T16:28:00+00:00">25 Nov 2019, 16:28</time> by <a rel="author">Beta</a></address>
      <p><i>"Nemamo strah, ne plašimo se nikoga, izaći ćemo da pokažemo šta znamo i umemo. Voleli bismo da obradujemo sami sebe i navijače, sve koji budu bili na stadionu. Da se u sredu probudimo nasmejani i srećni. Ako nas posluži sreća, već sutra uveče smo obezbedili Evropu i sledeće godine"</i>, rekao je Degenek novinarima.<br/><br/>Zvezda će sutra od 21 čas na stadionu "Rajko Mitić" igrati protiv Bajern Minhena u trećem kolu Grupe B Lige šampiona.<br/><i><br/>"Igraćemo protiv možda trenutno i najbolje ekipe u Evropi. Biće jako teška utakmica, drugačija nego što je bila u Nemačkoj. Igraćemo kod kuće i moraćemo da pokažemo da smo sada mnogo bolja ekipa nego što smo bili tamo. Bićemo mnogo motivisaniji i bolji</i>", kazao je Degenek.<br/><br/>On nije bio toliko nezadovoljan prvom utakmicom sa Bajernom, koju je Zvezda u Minhenu izgubila sa 3:0.<br/><br/><i>"Dobro smo stajali u prvoj utakmici, dobro smo igrali defanzivu, imali prilike, Marko da izjednači... Problem je bio u koncentraciji kada smo primili drugi i treći gol. Dobro smo čuvali Levandovskog, Komana, Perišića, Gnabrija. Ne samo mi pozadi, već i vezni red, krilni igrači... Ne treba posebna priprema, već da shvatiš u glavi protiv koga igraš sutra i ko je na tom terenu"</i>, rekao je defanzivac Zvezde.<br/><br/>Po njegovim rečima, sve je lakše kada se povede na utakmici i da utakmica neće biti gotova i ako Bajern sutra postigne prvi.<br/><i><br/>"Da smo dali prvi gol Totenhemu, ne bi oni ovde lepo prošli. Mnogo znači taj prvi gol i kada se utakmica otvori na pravi način. Nemamo čega da se plašimo jer i kad primiš gol možeš da izjednačiš, preokreneš. To smo pokazali protiv Olimpijakosa. Nema smisla da se razmišlja na način da ako primimo gol u prvih pet minuta i posle toga izgubiti 8:0. Da je tako, ne bi trebalo da izlazimo iz svlačionice",</i> rekao je Degenek.<br/><br/>Degenek je istakao da bi fudbaleri Zvezde voleli da stadion bude pun i da imaju veliku podršku.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/gacinovic-zna-kako-se-dobija-bajern-sada-je-poslao-jasnu-poruku-zvezdi-393720.html"/>
        <a href="https://www.sportske.net/vest/domaci-fudbal/nema-opravdanja-zvezdini-klinci-zele-prolece-u-evropi-393717.html"/>
        <a href="https://www.sportske.net/vest/domaci-fudbal/milojevic-o-pozoristu-i-velikom-pehu-za-zvezdu-pred-bajern-degenek-prizeljkuje-slucaj-flamengo-393714.html"/>
        <a href="https://www.sportske.net/vest/domaci-fudbal/bajernova-mana-nisu-bili-u-beogradu-393687.html"/>
        <a href="https://www.sportske.net/vest/domaci-fudbal/legenda-tvrdi-zvezdu-ceka-evropsko-prolece-kako-protiv-bajerna-393681.html"/>
      </related>
    </article>
  </body>
</html>