<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/25/europa-szerte-tobb-halottja-van-az-arvizeknek"/>
    <meta property="og:site_name" content="infostart"/>
    <meta property="article:published_time" content="2019-11-25T16:49:17+00:00"/>
    <meta property="og:title" content="Európa-szerte több halottja van az árvizeknek"/>
    <meta property="og:description" content="Hivatalos adatok szerint legalább hét ember halt meg a heves esőzések okozta árvizekben a francia és az olasz Riviérán, valamint Görögország nyugati részén, többen pedig a gépkocsijukban rekedtek."/>
  </head>
  <body>
    <article>
      <h1>Európa-szerte több halottja van az árvizeknek</h1>
      <address><time datetime="2019-11-25T16:49:17+00:00">25 Nov 2019, 16:49</time> by <a rel="author">Infostart / MTI</a></address>
      <h3>Hivatalos adatok szerint legalább hét ember halt meg a heves esőzések okozta árvizekben a francia és az olasz Riviérán, valamint Görögország nyugati részén, többen pedig a gépkocsijukban rekedtek.</h3>
      <p>A francia Riviéra több útját hétfőn is lezárták, Olaszországban a hétvégi áradások után tovább emelkedik a folyók vízszintje.</p>
      <p>A franciaországi Var megye közigazgatása szerint négy ember halt meg, közöttük egy Grasse-ban, a parfüm fővárosában lakó, hetvenes éveiben járó házaspár, amelynek az autója elmerült az árban. Egy másik férfi úgy vesztette életét, hogy elsüllyedt a mentőcsónakja a Földközi-tengeren, a negyedik áldozatot holtan találtak az autójában.</p>
      <figure>
        <img src="https://infostart.hu/images/site/articles/inline/2019/11/1574696455-q1oInxNB2_md.jpg"/>
        <figcaption>Elsodort autó az Athéntól csaknem 70 kilométerre nyugatra fekvő Kineta faluban 2019. november 25-én, miután az éjjel viharral kísért hatalmas eső zúdult a térségre. Az ítéletidőben két ember életét vesztette, több száz otthont víz és sár öntött el. MTI/AP/Pétrosz Jannakurisz</figcaption>
      </figure>
      <p>Görögországban két férfi - feltehetően turista - holttestét találták meg vasárnap éjjel és hétfő hajnalban az Athéntől 250 kilométerre nyugatra fekvő Antirio kikötője közelében, miután viharba került a vitorlásuk.</p>
      <p>Észak-Olaszországban egy holtan találtak egy nőt, miután a megáradt Bomida folyó elsodorta a gépkocsiját.</p>
      <p>A mentők lehetséges áldozatok után kutatnak az árvíz sújtotta Savona közelében, ahol földcsuszamlás miatt beomlott egy autópályahíd-szakasz. Emanuele Gizzi tűzoltóparancsnok hétfőn közölte, nem lehetnek biztosak abban, hogy senki nem tűnt el. Az autósoknak sikerült megállniuk a beomlás előtt, de elővigyázatosságból folytatják a kutatást.</p>
      <blockquote>Franciaországban megkezdődött a lassú apadás, de sok család így sem tudott visszatérni otthonába.</blockquote>
      <p>A hatóságok dolgoztak az áramszolgáltatás helyreállításán és az utak megtisztításán.</p>
      <p>Görögország nyugati részén házaik százait öntötte el az ár a hirtelen lezúdult nagymennyiségű csapadék miatt. Az özönvízszerű esőzés és a földcsuszamlások miatt lezárták a Patraszból Athénbe vezető utat.</p>
      <p>Kineta tengerparti üdülőhelyre földcsuszamlások zúdultak a közeli tar domboldalról. Több tucatnyian rekedtek elárasztott gépkocsijukban és házukban, a tűzoltóság mentette ki őket.</p>
      <p>
        <i>Nyitókép: MTI/EPA/ANA-MPA/Vaszilisz Pszomasz</i>
      </p>
    </article>
  </body>
</html>