<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2051865/charitsis-i-nd-epivarini-ti-sintriptiki-plionotita-asfalismenon-ke-sintaxiouchon.html"/>
    <meta property="og:site_name" content="News.gr"/>
    <meta property="article:published_time" content="2019-11-25T16:00:56+00:00"/>
    <meta property="og:title" content="Χαρίτσης: Η ΝΔ επιβαρύνει τη συντριπτική πλειονότητα ασφαλισμένων και συνταξιούχων"/>
    <meta property="og:description" content="«Η κυβέρνηση, για ακόμη μία φορά, επιλέγει να βοηθήσει τους ελάχιστους, σε βάρος των πολλών»"/>
  </head>
  <body>
    <article>
      <h1>Χαρίτσης: Η ΝΔ επιβαρύνει τη συντριπτική πλειονότητα ασφαλισμένων και συνταξιούχων</h1>
      <address>
        <time datetime="2019-11-25T16:00:56+00:00">25 Nov 2019, 16:00</time>
      </address>
      <h3>«Η κυβέρνηση, για ακόμη μία φορά, επιλέγει να βοηθήσει τους ελάχιστους, σε βάρος των πολλών»</h3>
      <p>«Η Νέα Δημοκρατία προχωρά σε αλλαγές που επιβαρύνουν τη συντριπτική πλειονότητα των ασφαλισμένων και των συνταξιούχων με μόνο στόχο την ενίσχυση μεγάλων ιδιωτικών ασφαλιστικών εταιρειών», αναφέρει σε δήλωσή του ο εκπρόσωπος τύπου του ΣΥΡΙΖΑ, σχετικά με τις αλλαγές στο ασφαλιστικό σύστημα.</p>
      <p>Στη δήλωσή του, όπου επισυνάπτεται συγκριτικός πίνακας με παραδείγματα, ο κ. <a href="https://www.news.gr/tag/alexis-charitsis">Χαρίτσης</a> τονίζει ότι η επαναφορά του συστήματος των κλάσεων από την κυβέρνηση συνεπάγεται αυξήσεις των ασφαλιστικών εισφορών κατά 20% για το 85% των μη μισθωτών, και σημειώνει πως «πρόκειται για μια μεγάλη και αναίτια επιβάρυνση».</p>
      <p>Αναφέρει συγκεκριμένα ότι κάποιος με ετήσιο εισόδημα 7.800 ευρώ θα καταβάλει τις ίδιες εισφορές με κάποιον που έχει ετήσιο εισόδημα 50.000 ευρώ. Ο πρώτος θα έχει ετήσια επιβάρυνση 420 ευρώ σε σχέση με σήμερα, ενώ ο δεύτερος θα έχει ελάφρυνση 7.400 ευρώ τον χρόνο.</p>
      <p>Επιπλέον, αναφέρει ότι «η κυβέρνηση καταργεί τη μόνιμη 13η σύνταξη που νομοθέτησε ο ΣΥΡΙΖΑ, με την οποία οι συνταξιούχοι έλαβαν συνολικά 830 εκ. ευρώ» και πως «αντί της 13η σύνταξης, η Νέα Δημοκρατία προωθεί ένα μειωμένο «μέρισμα» για τους συνταξιούχους, το οποίο θα καταβάλλεται μόνο αν υπάρχει επαρκές υπερπλεόνασμα».</p>
      <p>Ο κ. Χαρίτσης κάνει λόγο για «καταστροφικές ρυθμίσεις» που «γυρίζουν το ρολόι της χώρας προς τα πίσω", που "ναρκοθετούν ξανά το ασφαλιστικό σύστημα, το οποίο η κυβέρνηση του ΣΥΡΙΖΑ παρέλαβε με θηριώδες έλλειμμα και κατάφερε με πολύ κόπο να το καταστήσει βιώσιμο».</p>
      <p>«Η κυβέρνηση, για ακόμη μία φορά, επιλέγει να βοηθήσει τους ελάχιστους, σε βάρος των πολλών. Σε βάρος της συντριπτικής πλειονότητας των πολιτών μεσαίων και χαμηλών εισοδημάτων», καταλήγει ο κ. Χαρίτσης, για να σημειώσει ότι «η κοινωνία δεν πρέπει και δεν μπορεί να πληρώσει την ιδεοληπτική προσήλωση της ΝΔ στην πολιτική της λιτότητας».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2051867/charitsis-i-nd-epivarini-ti-sintriptiki-plionotita-asfalismenon-ke-sintaxiouchon-2.html"/>
        <a href="https://www.news.gr/oikonomia/article/2050984/eforia-afta-ine-ta-nea-aforologita-oria.html"/>
        <a href="https://www.news.gr/oikonomia/article/2046253/neo-schedio-gia-lixiprothesmes-ofiles-pii-tha-ine-i-kerdismeni.html"/>
      </related>
    </article>
  </body>
</html>