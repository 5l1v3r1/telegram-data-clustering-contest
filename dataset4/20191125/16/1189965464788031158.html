<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260567/eseks-omologise-tin-enoxi-toy-o-25xronos-odigos-toy-fortigoy-me-ta-39-ptomata"/>
    <meta property="og:site_name" content="LiFO"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Έσεξ: Ομολόγησε την ενοχή του ο 25χρονος οδηγός του φορτηγού με τα 39 πτώματα"/>
    <meta property="og:description" content="Ένοχος για συνέργεια σε παράνομη μετανάστευση δήλωσε ο 25χρονος οδηγός του φορτηγού του θανάτου στο Έσεξ"/>
  </head>
  <body>
    <article>
      <h1>Έσεξ: Ομολόγησε την ενοχή του ο 25χρονος οδηγός του φορτηγού με τα 39 πτώματα</h1>
      <h2>Ένοχος για συνέργεια σε παράνομη μετανάστευση δήλωσε ο 25χρονος οδηγός του φορτηγού του θανάτου στο Έσεξ</h2>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">NEWSROOM</a></address>
      <p>
        <b>Ένας Βορειοϊρλανδός, που κατηγορείται για <a href="https://www.lifo.gr/tags/%CE%B1%CE%BD%CE%B8%CF%81%CF%89%CF%80%CE%BF%CE%BA%CF%84%CE%BF%CE%BD%CE%AF%CE%B1+%CE%B1%CF%80%CF%8C+%CE%B1%CE%BC%CE%AD%CE%BB%CE%B5%CE%B9%CE%B1">ανθρωποκτονίες εξ αμελείας</a> στην υπόθεση των 39 <a href="https://www.lifo.gr/tags/%CE%92%CE%B9%CE%B5%CF%84%CE%BD%CE%B1%CE%BC%CE%AD%CE%B6%CE%BF%CE%B9">Βιετναμέζων</a> που βρέθηκαν νεκροί σε φορτηγό ψυγείο στο <a href="https://www.lifo.gr/tags/%CE%88%CF%83%CE%B5%CE%BE">Έσεξ</a>, δήλωσε σήμερα ένοχος για συνέργεια σε παράνομη <a href="https://www.lifo.gr/tags/%CE%9C%CE%B5%CF%84%CE%B1%CE%BD%CE%AC%CF%83%CF%84%CE%B5%CF%82">μετανάστευση</a> και για απόκτηση περιουσίας από εγκληματική δραστηριότητα.</b>
      </p>
      <p>Ο 25χρονος Μόρις Ρόμπινσον, ο οποίος εμφανίσθηκε στο δικαστήριο μέσω βιντεοσύνδεσης από την Φυλακή Μπέλμαρς στην οποία κρατείται στο ανατολικό Λονδίνο, δεν κλήθηκε να δηλώσει αθώος ή ένοχος για 41 άλλες κατηγορίες, περιλαμβανομένων των 39 ανθρωποκτονιών εξ αμελείας. Επίσης δεν ορίστηκε ημερομηνία για τη δίκη του και αναμένεται να παρουσιαστεί ξανά στο δικαστήριο στις 13 Δεκεμβρίου. Τα θύματα, 31 άνδρες και αγόρια και 8 γυναίκες, βρέθηκαν σε φορτηγό ψυγείο στη βιομηχανική περιοχή του Γκρέις, στο Έσεξ, στις 23 Οκτωβρίου. Το μεγαλύτερο από τα θύματα ήταν 44 ετών, ενώ τρία από αυτά ήταν ηλικίας κάτω των 18.</p>
      <p>Σε έναν 23χρονο από την Βόρεια Ιρλανδία απαγγέλθηκαν επίσης χθες Κυριακή κατηγορίες για συνωμοσία για τη διοργάνωση ή τη διευκόλυνση του ταξιδιού ανθρώπων με την προοπτική της εκμετάλλευσης και συνωμοσία για τη διευκόλυνση παραβίασης της μεταναστευτικής νομοθεσίας της Βρετανίας. Αυτός αναμένεται να παρουσιαστεί στο δικαστήριο του Τσέλμσφορντ στην Αγγλία σήμερα.</p>
      <p>
        <i>Με πληροφορίες από ΑΠΕ-ΜΠΕ/Reuters</i>
      </p>
    </article>
  </body>
</html>