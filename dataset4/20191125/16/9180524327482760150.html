<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/hatvannegy_mag_otthonra.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Hatvannégy mag otthonra"/>
    <meta property="og:description" content="A 3000-es Threadripperek hivatalos indulásával egy új CPU is előkerült a 3990X személyében."/>
  </head>
  <body>
    <article>
      <h1>Hatvannégy mag otthonra</h1>
      <address><time datetime="2019-11-25T16:52:00+00:00">25 Nov 2019, 16:52</time> by <a rel="author" href="https://prohardver.hu/tag/wombath.html" target="_blank">Wombath</a></address>
      <p>A Threadripper 3000-es családjáról <a href="https://prohardver.hu/hir/amd_ryzen_threadripper_csucs_asztali_cpu.html">korábban már beszámoltunk</a>, a mai hivatalos start mellé azonban az AMD egy újdonsággal is szolgált: meglebegette egy új, az eddigieknél (is) durvább HEDT processzor érkezését.</p>
      <h3>H﻿irdet﻿é﻿s</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A 3990X sorszámot viselő szörnyeteg a 3970X-et taszítja le a trónról, és első otthoni felhasználásra szánt (ha egyáltalán beszélhetünk ilyesmiről) 64 magos processzorként szeretne bevonulni a történelembe. A 128 szálas feldolgozás és 256 MB L3 gyorsítótár mellett sokatmondó adat lesz a 3960X/3970X-ről ismerős 280 wattos TDP is, mely alaposan megdolgoztathatja majd a hűtést.</p>
      <figure>
        <img src="https://prohardver.hu/dl/cnt/2019-11/156630/3990x.jpg"/>
      </figure>
      <p>Az új CPU-ról az AMD egyelőre nem sokat árult el, de azért az kitalálható, hogy az EPYC 7742-nek megfelelő komponensről van szó, mely így nyolc chipletet tartalmaz majd, viszont várhatóan négycsatornás memóriavezérlővel és 64 darab PCIe 4.0 sávval. A magasabb TDP-ből arra is következtethetünk, hogy az órajelek magasabbak lesznek az 240 wattos TDP-vel rendelkező EPYC 7742-énél, ahol 2,35 GHz-es alap- és 3,2 GHz-es turbó áll rendelkezésre, viszont alacsonyabbak, mint a fele ennyi maggal gazdálkodó 3970X-nél.</p>
      <p>Hogy a 3990X mikor és mennyiért lesz megvásárolható, egyelőre nem közölték, azt biztosra vehetjük, hogy leghamarabb 2020-ban kerül majd a boltba, és azt is, hogy nem lesz olcsó, hiszen a 3970X is 2000 dollárba kerül, az EPYC 7742 pedig 6950 dollárba, így a 3990X várhatóan valahol ezek közé érkezik majd.</p>
    </article>
  </body>
</html>