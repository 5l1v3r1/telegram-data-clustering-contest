<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/basketbols/eirokausi/25112019-cska_prezidents_komandu_buvejam_ap_klaibe"/>
    <meta property="og:site_name" content="Sportacentrs.com"/>
    <meta property="article:published_time" content="2019-11-25T16:57:57+00:00"/>
    <meta property="og:title" content="Marina Meibrija: &quot;Grūti iedomāties labāku mentoru par Kobi Braientu&quot;(2)"/>
    <meta property="og:description" content="Jāņa Strēlnieka pārstāvētā Krievijas basketbola superkluba Maskavas CSKA prezidents Andrejs Vatutins izteicies, ka šobrīd stādīt lielu mērķi komandai ir priekšlaicīgi, īpaši pēc amerikāņu uzbrucēja Vila Klaiberna izkrišanas no ierindas."/>
  </head>
  <body>
    <article>
      <h1>Marina Meibrija: "Grūti iedomāties labāku mentoru par Kobi Braientu"(2)</h1>
      <address>
        <time datetime="2019-11-25T16:57:57+00:00">25 Nov 2019, 16:57</time>
      </address>
      <p>Jāņa Strēlnieka pārstāvētā Krievijas basketbola superkluba Maskavas CSKA prezidents Andrejs Vatutins izteicies, ka šobrīd stādīt lielu mērķi komandai ir priekšlaicīgi, īpaši pēc amerikāņu uzbrucēja Vila Klaiberna izkrišanas no ierindas.</p>
      <p>Aizvadītajā nedēļā CSKA Eirolīgā zaudēja gan "Baskonia", gan Madrides "Real" vienībām un šobrīd ar sešiem panākumiem pēc desmit kārtām ieņem vien sesto pozīciju tabulā. Sezonu čempioni sāka ar četrām uzvarām pēc kārtas, tomēr spēlē pret Berlīnes "Alba" ceļgala krusteniskās saites saplēsa pagājušās sezonas "Final Four" vērtīgākais spēlētājs Vils Klaberns un kopš viņa izkrišanas izcīnītas vien divas uzvaras sešos mačos.</p>
      <p>"Jābūt atklātiem - zaudējums Madridē nebija liels pārsteigums. Mums jābūt reālistiem. Mūsu problēma ir nevis zaudējums Madridē, bet tas, ka zaudējām komandām, kam nevajadzēja zaudēt kā "Olympiacos", ASVEL un "Baskonia"," atklāts sarunā ar sports.ru bija Vatutins. "Pēc zaudējuma "Baskonia" noskaņojums bija briesmīgs. Madridē nenotika nekas ārkārtējs - "Real" šobrīd ir spēcīgāka komanda, varējām uzvarēt tikai ar brīnuma palīdzību. Cīnījāmies, dažbrīd parādījām interesantu basketbolu, bet nedzīvojam ilūzijās. Kāds gan varētu būt noskaņojums, ja esi zaudējis divas spēles pēc kārtas, bet pēc piecām dienām jāspēlē pret "Barcelona"?"</p>
      <p>"Mūsu moto ir "palīdzēt sev". Būtībā komanda tika būvēta ap Klaibernu, viņš bija mugurkauls šim sastāvam - gan uzbrukumā, gan aizsardzībā. Ir neiespējami atrast cilvēku, kurš var spēlēt no pirmās līdz ceturtajai pozīcijai gan uzbrukumā, gan aizsardzībā. Nezinu otru tādu spēlētāju Eiropā," norādīja Vatutins, slavējot 201 centimetru garo amerikāņu spēlētāju, kuram savainojums liegs atgriezties laukumā šajā sezonā. "Sastāvā ir problēma, taču pie risinājuma vēl neesam tikuši. Mums nebūtu nekas pret sastāva pastiprināšanu, monitorējam spēlētāju tirgu, mums tiek šis tas piedāvāts. Bet reālu kandidātu [Klaiberna tipa spēlētāja aizstāšanai] nav."</p>
      <p>Lai gan CSKA klubs vienmēr tiecas uz titulu izcīnīšanu un šosezon vēlas nosargāt pavasarī izcīnīti Eirolīgas čempiontitulu, kluba vadītājs atzīst, ka šobrīd par konkrētiem sportiskajiem mērķiem runāt ir pāragri. "Svarīgākais mērķis ir saprast pašiem sevi - to, ka iepriekšējais CSKA vairs neeksistē. Mēģinām būvēt jaunu komandu. Mērķis ir, lai spēlētāji sāktu saprasties laukumā, tad varēsim runāt par konkrētiem mērķiem," sacīja Vatutins. "Šobrīd komanda neizskatās pēc ieeļļota mehānisma un tikai dažbrīd spēlē tā, kā to vajadzētu. Visiem - faniem, vadībai - svarīgi ir adaptēties šodienas realitātei. Ir daudz iemeslu, kāpēc nevaram dominēt tā, kā "Real" vai "Barcelona". Jāturpina smagi strādāt un cīnīties. Mums jābūt reālistiskiem, nevis jācer uz brīnumiem. To izdarīt pēc pagājušā gada titula ir ļoti sarežģīti, bet tas šobrīd ir nepieciešams."</p>
      <p>Nākamo Eirolīgas spēli CSKA aizvadīs piektdien, izbraukumā tiekoties ar Rolanda Šmita pārstāvēto "Barcelona", kas ar astoņiem panākumiem desmit mačos ir pirmajā vietā tabulā.</p>
      <p>Izmantotie resursi:<br/><a href="https://www.sports.ru/basketball/1080524799.html">https://www.sports.ru/basketball/10...</a></p>
    </article>
  </body>
</html>