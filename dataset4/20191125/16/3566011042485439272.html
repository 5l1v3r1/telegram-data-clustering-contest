<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549964.html/%D9%85%D8%B3%D8%A6%D9%88%D9%84%D8%A7%D9%86-%D9%86%D8%A8%D8%A7%DB%8C%D8%AF-%D9%81%D9%82%D8%B7-%D8%AF%D8%B1-%D9%85%D9%88%D8%A7%D9%82%D8%B9-%D8%A8%D8%AD%D8%B1%D8%A7%D9%86-%D9%88-%D8%A2%D8%B4%D9%88%D8%A8-%D8%A8%D9%87-%DB%8C%D8%A7%D8%AF-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D8%A8%DB%8C%D9%81%D8%AA%D9%86%D8%AF--%D9%BE%DB%8C%DA%AF%DB%8C%D8%B1-%D8%B7%D8%B1%D8%AD--%D8%AA%D8%B4%D8%AE%DB%8C%D8%B5-%D9%87%D9%88%DB%8C%D8%AA-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C--%D8%AF%D8%B1-%D9%85%D8%AC%D9%84%D8%B3-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:28:00+00:00"/>
    <meta property="og:title" content="مسئولان نباید فقط در مواقع بحران و آشوب به یاد اینترنت ملی بیفتند/ پیگیر طرح «تشخیص هویت در فضای مجازی» در مجلس هستیم"/>
    <meta property="og:description" content="رئیس فراکسیون فضای مجازی مجلس گفت: به‌جای اینکه مسئولان مربوطه فقط در مواقع بحران و آشوب به یاد آسیب‌های اینترنت بین‌الملل بیفتند و پیچ آن را به‌صورت کامل ببندند، باید «شبکه ملی اطلاعات» را تقویت کنند تا هم مردم و هم صاحبان حوزه‌های اقتصادی در این فضا تکلیف خودشان را بدانند."/>
  </head>
  <body>
    <article>
      <h1>مسئولان نباید فقط در مواقع بحران و آشوب به یاد اینترنت ملی بیفتند/ پیگیر طرح «تشخیص هویت در فضای مجازی» در مجلس هستیم</h1>
      <h2>رئیس فراکسیون فضای مجازی مجلس:</h2>
      <address>
        <time datetime="2019-11-25T16:28:00+00:00">25 Nov 2019, 16:28</time>
      </address>
      <p>رئیس فراکسیون فضای مجازی مجلس گفت: به‌جای اینکه مسئولان مربوطه فقط در مواقع بحران و آشوب به یاد آسیب‌های اینترنت بین‌الملل بیفتند و پیچ آن را به‌صورت کامل ببندند، باید «شبکه ملی اطلاعات» را تقویت کنند تا هم مردم و هم صاحبان حوزه‌های اقتصادی در این فضا تکلیف خودشان را بدانند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیداحسان قاضی‌زاده هاشمی در گفت‌وگو با <a href="http://sobhtoos.ir/">صبح توس</a>، با تأکید بر ضرورت راه‌اندازی هرچه سریع‌تر «شبکه ملی اطلاعات» اظهار کرد: شبکه ملی اطلاعات در اتفاقات هفته اخیر کشور محک خوبی خورد و باید این محک جدی‌تر، قوی‌تر و کامل‌تر باشد که یک اینترنت ملی داشته باشیم.</p>
      <p>رئیس فراکسیون فضای مجازی مجلس افزود: دولت باید با راه‌اندازی شبکه ملی اطلاعات کمک کند تا مردم، صاحبان حرف و مشاغل و کسب‌وکارهای فضای مجازی خودشان را با شرایط اینترنت ملی نزدیک‌تر کنند.</p>
      <p>وی تصریح کرد: به‌جای اینکه مسئولان مربوطه فقط در مواقع بحران و آشوب به یاد آسیب‌های اینترنت بین‌الملل بیفتند و پیچ آن را به‌صورت کامل ببندند، باید شبکه ملی اطلاعات را تقویت کنند تا هم صاحبان حوزه‌های اقتصادی در این فضا تکلیف خودشان را بدانند و خودشان را با اینترنت ملی هماهنگ کنند و هم اینکه شاهد این‌گونه بحران‌ها در کشور نباشیم.</p>
      <p>قاضی‌زاده هاشمی با بیان اینکه در حوزه اینترنت ملی قوانین مصوب داریم و ضرورتی بر ورود به حوزه تقنینی در این عرصه فعلاً نداریم، عنوان کرد: با وجود قوانین مصوب در این حوزه، اما فراکسیون فضای مجازی مجلس پیگیر طرحی با عنوان «تشخیص هویت در فضای مجازی» است.</p>
      <p>رئیس فراکسیون فضای مجازی مجلس اضافه کرد: در این طرح افرادی که در عرصه فضای مجازی فعالیت دارند و در مشاغل مختلف در این فضا مشغول هستند باید «صاحب هویت» باشند، یعنی هویت مشخص داشته و مسئولیت‌های حقوقی و قانونی را پذیرفته باشند.</p>
      <p>وی اظهار داشت: فراکسیون فضای مجازی مجلس همچنین در حوزه پولی و بانکی هم با کمیسیون اقتصادی مجلس طرحی را در دست بررسی دارد.</p>
      <p>قاضی‌زاده هاشمی در پایان یادآور شد: بخش عمده زیرساخت‌های شبکه ملی اطلاعات در کشور وجود دارد و در هفته گذشته نیز این زیرساخت‌ها زیر بار آزمایش رفتند و محک خوبی در این زمینه داشتیم.</p>
      <p>انتهای پیام/</p>
    </article>
  </body>
</html>