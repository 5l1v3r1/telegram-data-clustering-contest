<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/dendias-sutra-u-skoplju-saradnja-obe-zemlje-u-fokusu/"/>
    <meta property="og:site_name" content="Krstarica"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="Dendias sutra u Skoplju, saradnja obe zemlje u fokusu"/>
    <meta property="og:description" content="SKOPLJE - Grčki ministar spoljnih poslova Nikos Dendias rekao je da Grčka radi na preduzimanju konkretnih inicijativa s ciljem da EU otvori pristupne"/>
  </head>
  <body>
    <article>
      <h1>Dendias sutra u Skoplju, saradnja obe zemlje u fokusu</h1>
      <address><time datetime="2019-11-25T16:27:00+00:00">25 Nov 2019, 16:27</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521499-750x430.jpg"/>
        <figcaption>Foto: Tanjug/Tanjug, video</figcaption>
      </figure>
      <p>SKOPLJE – Grčki ministar spoljnih poslova Nikos Dendias rekao je da Grčka radi na preduzimanju konkretnih inicijativa s ciljem da EU otvori pristupne pregovore sa Severnom Makedonijom, prenosi TV Sitel.</p>
      <p>On je u eksluzivnoj izjavi za MIA uoči sutrašnje posete Skoplju izrazio snažnu podršku Grčke evropskoj perspektivi celog Zapadnog Balkana.</p>
      <p>„Naša podrška za početak pristupnih pregovora Severne Makedonije sa Evropskom unijom je pružena. Radimo na tome i preduzimamo konkretne inicijative u konsultacijama sa svim našim partnerima u EU s ciljem da se što pre donese pozitivna odluka. Svakako to ne znači da Skoplje treba da umanji intenzitet napora za usaglašavanje sa evropskim standardima“, rekao je Dendias.</p>
      <p>Komentarišući sutrašnju posetu Severnoj Makedoniji Dendias je rekao da dolazi u susednu zemlju koja će uskoro biti saveznik Grčke u NATO i u zemlji za koju očekuje da bude partner Grčkoj i u Evropskoj uniji u ne tako dalekoj budućnosti.</p>
      <p>„Nadam se konstruktivnim susretima tokom moje posete koje će biti u korist za obe susedne zemlje i rezultate vidljive za građane“, istakao je Dendias.</p>
      <p>Kada je reč o Prespanskom sporazumu, šef grčke diplomatije je poručio da je to obavezujući sporazum za obe zemlje i dodao da će njegovo sprovođenje u celosti značiti dodatni podstrek za veći razvoj i prosperitet oba naroda.</p>
      <p>„Poštovanje Prespanskog sporazuma je preduslov za nesmetan evropski tok Severne Makedonije i zbog toga treba da se dosledno i sprovodi. To znači napuštanje provokacija iz prošlosti, konsolidaciju dobrosusedskih odnosa i uzajamno poštovanje“, objašnjava Dendias.</p>
      <p>U okvirima oficijalne posete Severnoj Makedoniji, Dendias će se susresti sa ministrom spoljnih poslova te zemlje Nikolom Dimitrovim, predsednikom Stevom Pendarovskim i premijerom Zoranom Zaevim.</p>
      <p>(Tanjug)</p>
    </article>
  </body>
</html>