<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/cutremure-italia-scoli-inchise-ceppaloni-benevento-327553.html"/>
    <meta property="og:site_name" content="Observator"/>
    <meta property="article:published_time" content="2019-11-25T16:05:00+00:00"/>
    <meta property="og:title" content="Cutremure în lanţ în Italia, primarii din Ceppaloni şi Benevento au închis şcolile în următoarele două zile"/>
    <meta property="og:description" content="Primarul din localitatea Ceppaloni, provincia Benevento, a decis închiderea şcolilor pentru următoarele două zile, în urma cutremurelor în lanţ care s-au produs, în ultimele ore, în zonă."/>
  </head>
  <body>
    <article>
      <h1>Cutremure în lanţ în Italia, primarii din Ceppaloni şi Benevento au închis şcolile în următoarele două zile</h1>
      <address><time datetime="2019-11-25T16:05:00+00:00">25 Nov 2019, 16:05</time> by <a rel="author">Veronica Micu</a></address>
      <p>
        <b>
          <b>Primarul din localitatea Ceppaloni, provincia Benevento, a decis închiderea şcolilor pentru următoarele două zile, în urma cutremurelor în lanţ care s-au produs, în ultimele ore, în Campania.</b>
        </b>
      </p>
      <p>Ettore De Blasio, primarul din Ceppaloni, a anunţat că închide şcolile din localitate, "pentru a permite verificările tehnice corespunzătoare".</p>
      <p><i>"Populaţia este extrem de îngrijorată. Deocamdată nu există daune, nici umane și nici materiale. Am cerut ca școlile să se închidă imediat după seismul mai puternic resimțit de oameni, pentru a permite verificările tehnice corespunzătoare"</i>, a declarat edilul pentru <a href="http://www.ansa.it/campania/notizie/2019/11/25/scosse-nel-sannio-paura-ma-nessun-danno_3ae59d1f-fb92-4559-b894-4c8f5cf51f34.html">agenţia de presă ANSA</a>.</p>
      <p>Aceeaşi decizie a luat-o şi primarul din Benevento, Clemente Mastella, care a decis închiderea şcolilor şi a instituţiilor administrative.</p>
      <p>Mai multe cutremure au lovit provincia Benevento din Campania, noaptea trecută şi astăzi.</p>
      <p>Primul a avut loc la ora 00.24, cu magnitudinea 2.2, al doilea s-a produs la ora 00.42 şi a avut 2,9 pe Richter. Al treilea cutremur a lovit la 7.54 dimineața și a avut o magnitudine de 2,7. Al patrulea a fost ceva mai puternic, de 3,2 grade pe Richter, şi s-a înregistrat la ora 11.27. </p>
      <p>Al cincilea seism s-a produs la ora 12.15, în localitatea San Leucio del Sannio, şi a avut magnitudinea de 3,1 pe Richter.</p>
    </article>
  </body>
</html>