<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/tesla-cybertruck-predobjednavky/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-25T16:32:23+00:00"/>
    <meta property="og:title" content="Automobilky sa môžu učiť. Tesla má cez 200 000 predobjednávok na Cybertruck"/>
    <meta property="og:description" content="Elon Musk môže veselo otvárať šampanské. Americká automobilka Tesla má vraj na konte viac ako 200 000 predbežných objednávok na nový pick-up Cybertruck."/>
  </head>
  <body>
    <article>
      <h1>Automobilky sa môžu učiť. Tesla má cez 200 000 predobjednávok na Cybertruck</h1>
      <h2>O novinku je nemalý záujem.</h2>
      <address><time datetime="2019-11-25T16:32:23+00:00">25 Nov 2019, 16:32</time> by <a rel="author" href="https://www.techbyte.sk/author/matus/" target="_blank">Matúš Moravčík</a></address>
      <p>
        <b><a href="https://www.techbyte.sk/2019/07/elon-musk-tesla-elektromobil-auto/">Elon Musk</a> môže veselo otvárať šampanské. Americká automobilka Tesla <a href="https://www.techspot.com/news/82908-tesla-receives-over-200000-pre-orders-cybertruck-less.html">má vraj na konte</a> viac ako 200 000 predbežných objednávok na nový pick-up <i>Cybertruck</i>. K predstaveniu pritom došlo len pred pár dňami.</b>
      </p>
      <p>Za tak skvelým marketingovým úspechom stoja tri dôležité faktory. Prvým je unikátny sci-fi dizajn s minimalistickým nádychom, druhým takmer bezkonkurenčné kapacity pohonného systému a tretím značka Tesla, ktorá si postupom času vybudovala obrovskú základňu lojálnych fanúšikov.</p>
      <p>O počte predobjednávok <a href="https://www.techspot.com/news/82908-tesla-receives-over-200000-pre-orders-cybertruck-less.html">informoval</a> web <i>TechSpot</i>.</p>
      <p>Tesla Cybertruck rozdelil verejnosť na dva tábory. Zatiaľ, čo jedna <b>odsudzovala</b> až príliš futuristické prevedenie, druhá ho pre zmenu <b>ospevovala</b>. Jedno je však isté. Podobné prevedenie momentálne neponúka ani jeden výrobca z automobilového priemyslu.</p>
      <p>Američania, medzi ktorými je kategória pick-up veľmi populárna, si štvorkolesovú novinku vedia zaobstarať už <b>od 40 000 dolárov</b>. Najlepšie vybavená verzia ponúka lepšiu akceleráciu ako športové auto <i>Porsche 911</i> vrátane až <b>800-kilometrového dojazdu</b> na jedno nabitie batérie.</p>
      <figure>
        <img src="https://www.techbyte.sk/wp-content/uploads/2019/11/tesla-cybertruck-tit.jpg"/>
        <figcaption>Tesla Cybertruck</figcaption>
      </figure>
      <h3>Štvorkolka aj solárna strecha</h3>
      <p>Elon Musk počas víkendu navyše prezradil aj to, že potenciálni záujemcovia budú môcť siahnuť po výbave, ktorá má okrem iného zahŕňať <a href="https://www.techbyte.sk/2019/11/tesla-pick-up-cybertruck-cyberquad/">elektrickú štvorkolku</a>. Stačí ju iba jednoducho naložiť na korbu a pripojiť k prítomnému elektrickému výstupu, aby bola v prípade potreby k dispozícii.</p>
      <p>Záujemcovia môžu za určitý príplatok rovnako siahnuť i po takzvanej <a href="https://www.techbyte.sk/2019/11/tesla-cybertruck-solarna-strecha/">solárnej streche</a>. Keď tak niekto spraví, základný dojazd by mal počas jedného dňa porásť o približne <b>24 kilometrov</b>. Tesla dokonca rozmýšľa aj nad vysúvacími solárnymi krídlami, vďaka ktorým pribudne 50 až 60 kilometrov. Zatiaľ sa ale bavíme iba o teórii.</p>
    </article>
  </body>
</html>