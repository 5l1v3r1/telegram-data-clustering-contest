<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2825128-prezident-povernuv-kriminalnu-vidpovidalnist-za-nezakonne-zbagacenna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="Президент повернув кримінальну відповідальність за незаконне збагачення"/>
    <meta property="og:description" content="Президент України Володимир Зеленський підписав закон «Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів»."/>
  </head>
  <body>
    <article>
      <h1>Президент повернув кримінальну відповідальність за незаконне збагачення</h1>
      <h2>Президент України Володимир Зеленський підписав закон «Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів».</h2>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>Про це повідомляється на <a href="https://president.gov.ua/news/prezident-pidpisav-zakon-pro-vidnovlennya-kriminalnoyi-vidpo-58533">сайті глави держави</a>.</p>
      <p>“Завданням закону є відновлення кримінальної відповідальності за незаконне збагачення, а також запровадження інституту стягнення в дохід держави необґрунтованих активів осіб, уповноважених на виконання функцій держави або місцевого самоврядування”, - йдеться в повідомленні.</p>
      <p>Зокрема, документ доповнює Кримінальний кодекс України новою статтею 368-5 «Незаконне збагачення», згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до трьох років.</p>
      <p>Під активами розуміються грошові кошти (зокрема готівкові кошти, кошти, що перебувають на банківських рахунках чи на зберіганні у банках або інших фінансових установах), інше майно, майнові права, нематеріальні активи, зокрема криптовалюти, обсяг зменшення фінансових зобов’язань, а також роботи чи послуги, надані особі, уповноваженій на виконання функцій держави або місцевого самоврядування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2825099-zelenskij-pro-derzbudzet-uperse-za-28-rokiv-prijnali-bez-riznih-hatelok.html">Зеленський - про бюджет: Уперше за 28 років прийняли без різних “хатєлок"</a>
      </blockquote>
      <p>Також внесено зміни до Цивільного процесуального кодексу України, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд.</p>
      <p>Стаття 290 Цивільного процесуального кодексу України передбачає, що позов про визнання необґрунтованими активів та їхнє стягнення в дохід держави пред'являється щодо активів, набутих після дня набрання чинності цим законом, якщо різниця між їхньою вартістю та законними доходами особи, уповноваженої на виконання функцій держави або місцевого самоврядування, у 500 і більше разів перевищує розмір прожиткового мінімуму для працездатних осіб, а також щодо доходів від цих активів.</p>
      <p>Як повідомлялося, <a href="https://www.ukrinform.ua/tag-verhovna-rada">Верховна Рада</a> 31 жовтня ухвалила закон, яким повернула кримінальну відповідальність за незаконне збагачення (№1031).</p>
      <p>Раніше, 26 лютого 2019 року, Конституційний суд визнав неконституційною статтю 368 Кримінального кодексу "незаконне збагачення", яка дозволяла притягувати чиновників до відповідальності у випадку, коли їхнє майно та витрати явно перевищують офіційні доходи. В результаті було закрито 65 кримінальних проваджень щодо народних депутатів, міністрів, керівників держустанов, військових прокурорів, заступників голови СБУ та інших топ-чиновників, які підозрювалися в корупційних діях та незаконному збагаченні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2825052-zelenskij-zapustiv-konkurs-na-posadu-zastupnika-glavi-dusi.html">Зеленський запустив конкурс на посаду заступника глави ДУСі</a>
      </blockquote>
      <p>У серпні Президент Володимир Зеленський вніс до Верховної Ради законопроєкт "Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів", визначивши його як невідкладний.</p>
    </article>
  </body>
</html>