<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/iran-msz-prorzadowy-wiec-w-teheranie-pokaze-kto-jest-prawdziwym-iranczykiem,988125.html"/>
    <meta property="og:site_name" content="TVN24"/>
    <meta property="article:published_time" content="2019-11-25T16:45:59+00:00"/>
    <meta property="og:title" content="Prorządowy wiec w Teheranie. MSZ: pokaże, kim są prawdziwi Irańczycy"/>
    <meta property="og:description" content="Resort dyplomacji w Teheranie podkreślił w poniedziałek, że odbywające się w tym dniu prorządowe wiece pokazują światu, kim są prawdziwi Irańczycy i co mówią. Irańskie ministerstwo wyraziło zdziwie..."/>
  </head>
  <body>
    <article>
      <h1>Prorządowy wiec w Teheranie. MSZ: pokaże, kim są prawdziwi Irańczycy</h1>
      <address><time datetime="2019-11-25T16:45:59+00:00">25 Nov 2019, 16:45</time> by <a rel="author">ft//kg//kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/fef04ddf-2439-4335-9b4a-10c3264b7400-480p.mp4" autoplay="" loop=""/>
          <figcaption>Prorządowy wiec na ulicach Teheranu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7ca57a9f85a19a6e4b9a248c1daca185/1c88bc46-fcb2-4d2e-b51a-d0b82c1112ee-480p.mp4" autoplay="" loop=""/>
          <figcaption>Władze Iran zapowiadają wiec poparcia dla reżimu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c03029f5-b833-4e1a-ac2b-7cbbf4f7a418-480p.mp4" autoplay="" loop=""/>
          <figcaption>Prezydent Iranu ogłosił zwycięstwo nad demonstrantami</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c2370d51-db9d-45bf-bd51-0f2d2d5c5d22-480p.mp4" autoplay="" loop=""/>
          <figcaption>Biały Dom potępia użycie siły przeciwko demonstrantom w Iranie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/cd14821dab219ea06e2fd1a2df2e3582/5622e245-429e-4d48-90db-73d657b8f436-480p.mp4"/>
          <figcaption>"Nie wydawajcie pieniędzy za granicą, bo są sprawy...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/cd14821dab219ea06e2fd1a2df2e3582/64e89035-7a3c-4c07-8ddd-f83113d2081a-480p.mp4"/>
          <figcaption>"Z punktu widzenia zwykłego Irańczyka, sukcesy Iranu za...</figcaption>
        </figure>
        <figcaption>Władze Iranu uważają, że wiece poparcia dla reżimu pokażą światu, "kim są prawdziwi Irańczycy"<cite>Foto: PAP/EPA/ABEDIN TAHERKENAREH | Video: PAP/EPA</cite></figcaption>
      </slideshow>
      <h3>Resort dyplomacji w Teheranie podkreślił w poniedziałek, że odbywające się w tym dniu prorządowe wiece pokazują światu, "kim są prawdziwi Irańczycy i co mówią". Irańskie ministerstwo wyraziło zdziwienie z powodu zagranicznych deklaracji poparcia dla demonstrantów, protestujących przeciwko podwyżce cen benzyny.</h3>
      <p>Trwające od połowy listopada protesty przeciwko reglamentacji paliwa i podwyżce jego ceny przerodziły się w antyrządowe zamieszki, w których spłonęło co najmniej 100 banków i kilkadziesiąt innych obiektów. Władze w Iranie obwiniły za rozruchy "chuliganów" związanych z żyjącymi na emigracji Irańczykami i "zagranicznymi wrogami" - Stanami Zjednoczonymi, Izraelem i Arabią Saudyjską.</p>
      <related>
        <a href="https://www.tvn24.pl/wiadomosci-ze-swiata,2/wazne-aby-iranskie-sily-bezpieczenstwa-wykazaly-sie-maksymalna-powsciagliwoscia,987318.html"/>
      </related>
      <p>Po kilku dniach prorządowych marszów, organizowanych przez władze w kilkudziesięciu miastach w kraju w celu potępienia zamieszek, w poniedziałek w Teheranie odbywa się wiec, na którym ma przemówić dowódca elitarnych jednostek Gwardii Rewolucyjnej. To one przyczyniły się do stłumienia zajść.</p>
      <p>- Polecam, aby (obce kraje) zobaczyły dzisiejsze marsze, aby zobaczyły, kim są prawdziwi Irańczycy i co mówią - oświadczył w telewizji rzecznik MSZ Iranu Abbas Musawi.</p>
      <p>- Jesteśmy zaskoczeni, że minister spraw zagranicznych pewnego kraju upadł tak nisko, że prosi o przesłanie nagrań wideo z płonącymi bankami (...) - powiedział Musawi. - Uznajemy prawo do pokojowego gromadzenia się (...). Ale sytuacja wygląda inaczej w przypadku uczestników zamieszek (...) i grup, które kierują (nimi z zagranicy) i są uzbrojone - tłumaczył.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/7ca57a9f85a19a6e4b9a248c1daca185/83c57571-5641-4627-aa48-f6c97aebeb7b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Prorządowy wiec w Teheranie<cite>Źródło: PAP/EPA/ABEDIN TAHERKENAREH</cite></figcaption>
      </figure>
      <h3>"Stany Zjednoczone opublikują i potępią prześladowanie protestujących"</h3>
      <related>
        <a href="https://www.tvn24.pl/wiadomosci-ze-swiata,2/sprawa-nierozwiazana-chca-rozmow-o-odnalezionych-sladach-uranu,987165.html"/>
      </related>
      <p>W zeszłym tygodniu sekretarz stanu USA Mike Pompeo poprosił irańskich protestujących na Twitterze o przesłanie amerykańskim władzom wszelkich zdjęć czy filmów, dotyczących tłumienia protestów. "Stany Zjednoczone opublikują i potępią prześladowanie protestujących" - oświadczył.</p>
      <p>W środę francuski rząd wyraził głębokie zaniepokojenie doniesieniami o licznych ofiarach śmiertelnych podczas protestów w Iranie i wezwał Teheran do przestrzegania międzynarodowych zobowiązań w dziedzinie praw człowieka.</p>
      <h3>Protesty w Iranie</h3>
      <p>Międzynarodowa organizacja pozarządowa broniąca praw człowieka Amnesty International przekazała w zeszłym tygodniu, że irańskie siły bezpieczeństwa strzelały w tłum protestujących z dachów, a w jednym przypadku z helikoptera. Według AI w zamieszkach zginęło co najmniej 115 osób. Iran odrzucił doniesienia o liczbie zabitych i nazwał je "spekulacjami".</p>
      <p>Irańskie władze poinformowały, że aresztowano około 1000 demonstrantów. Z kolei według mającego siedzibę w Nowym Jorku Centrum Praw Człowieka w Iranie liczba ta prawdopodobnie jest bliska 4000.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/dea2c25d-6917-4254-a3ad-f93995b01cdf.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Irańczycy protestują przeciwko podwyżkom cen paliwa<cite>Źródło: PAP/EPA</cite></figcaption>
      </figure>
      <related>
        <a href="https://fakty.tvn24.pl/r/iranczycy-masowo-wyszli-na-ulice-w-protescie-przeciwko-podwyzce-cen,986703.html"/>
      </related>
      <p>W reakcji na zamieszki władze zablokowały na tydzień internet, utrudniając protestującym publikowanie w mediach społecznościowych filmów informujących o zajściach.</p>
      <p>Musawi wyjaśnił, że krok ten podjęto dla bezpieczeństwa. Porównał go do "wyłączenia rur gazowych w przypadku pożaru w całym mieście".</p>
      <p>Protesty rozpoczęły się 15 listopada w kilku miastach po ogłoszeniu przez rząd podwyżek cen benzyny o co najmniej 50 proc. Następnie demonstracje rozprzestrzeniły się na około 100 miast i miasteczek i zmieniły charakter na polityczny - uczestnicy domagali się ustąpienia przedstawicieli najwyższych władz tego teokratycznego państwa.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p121/i/ad4cc1fb9b068faecfb70914acc63395/21274682-0561-4027-b4fb-388480287cbb.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ropa naftowa na świecie<cite>Źródło: PAP / Maciej Zieliński</cite></figcaption>
      </figure>
      <related>
        <h4>Napięcie USA - Iran</h4>
        <a href="https://www.tvn24.pl/wiadomosci-ze-swiata,2/na-ulicach-gineli-ludzie-prezydent-iranu-mowi-o-sukcesie-w-pokonaniu-wrogow,986959.html"/>
        <a href="https://www.tvn24.pl/wiadomosci-ze-swiata,2/amerykanie-potepiaja-uzycie-smiercionosnej-sily-w-iranie-odpowiedz-teheranu,986222.html"/>
        <a href="https://www.tvn24.pl/wiadomosci-ze-swiata,2/transfer-z-uf6-cylinder-podlaczony-do-dwoch-kaskad-wirowek,983842.html"/>
        <a href="https://www.tvn24.pl/wiadomosci-ze-swiata,2/heksafluorek-uranu-jest-juz-w-wirowkach-czwarty-krok-iranu,983378.html"/>
        <a href="https://www.tvn24.pl/wiadomosci-ze-swiata,2/ostatnie-dzialania-iranu-stanowia-zagrozenie-dla-naszego-bezpieczenstwa-narodowego,983255.html"/>
      </related>
      <related>
        <h4>Porozumienie atomowe na krawędzi upadku</h4>
        <a href="https://www.tvn24.pl/wiadomosci-ze-swiata,2/sprawa-nierozwiazana-chca-rozmow-o-odnalezionych-sladach-uranu,987165.html"/>
        <a href="https://www.tvn24.pl/wiadomosci-ze-swiata,2/iran-przekroczyl-kolejny-limit-okreslony-umowa-nuklearna,986454.html"/>
        <a href="https://www.tvn24.pl/wiadomosci-ze-swiata,2/wezwanie-do-eliminacji-panstwa-izrael-nie-oznacza-eliminacji-narodu-zydowskiego,985645.html"/>
        <a href="https://www.tvn24.pl/wiadomosci-ze-swiata,2/kraje-unii-rozwaza-uruchomienie-mechanizmu-rozstrzygania-sporow-w-sprawie-iranu,984655.html"/>
        <a href="https://www.tvn24.pl/wiadomosci-ze-swiata,2/ruszyla-budowa-drugiego-reaktora-rosyjski-gigant-pomaga-iranczykom,984400.html"/>
      </related>
      <related>
        <h4>Porozumienie atomowe z Iranem</h4>
        <a href="https://www.tvn24.pl/wiadomosci-ze-swiata,2/sprawa-nierozwiazana-chca-rozmow-o-odnalezionych-sladach-uranu,987165.html"/>
        <a href="https://www.tvn24.pl/wiadomosci-ze-swiata,2/iran-przekroczyl-kolejny-limit-okreslony-umowa-nuklearna,986454.html"/>
        <a href="https://www.tvn24.pl/wiadomosci-ze-swiata,2/wezwanie-do-eliminacji-panstwa-izrael-nie-oznacza-eliminacji-narodu-zydowskiego,985645.html"/>
        <a href="https://www.tvn24.pl/wiadomosci-ze-swiata,2/kraje-unii-rozwaza-uruchomienie-mechanizmu-rozstrzygania-sporow-w-sprawie-iranu,984655.html"/>
        <a href="https://www.tvn24.pl/wiadomosci-ze-swiata,2/ruszyla-budowa-drugiego-reaktora-rosyjski-gigant-pomaga-iranczykom,984400.html"/>
      </related>
    </article>
  </body>
</html>