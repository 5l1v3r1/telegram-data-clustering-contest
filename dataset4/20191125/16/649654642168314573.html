<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/paunovic-obrazovanje-roma-i-romkinja-jedan-od-prioriteta-vlade/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T16:33:01+00:00"/>
    <meta property="og:title" content="Paunović: Obrazovanje Roma i Romkinja jedan od prioriteta Vlade"/>
    <meta property="og:description" content="Obrazovanje Roma i Romkinja je jedno od ključnih koraka u poboljašnju položaja romske manjine u našoj zemlji, jer se uključivanjem u obrazovni sistem povećavaju njihove šanse za zapošljavanje i kvalitetniji život, izjavila je danas u Valjevu direktorka Kancelarije za ljudska i manjinska prava Suzana Paunović."/>
  </head>
  <body>
    <article>
      <h1>Paunović: Obrazovanje Roma i Romkinja jedan od prioriteta Vlade</h1>
      <address><time datetime="2019-11-25T16:33:01+00:00">25 Nov 2019, 16:33</time> by <a rel="author">Danas Online</a></address>
      <p>
        <b>Obrazovanje Roma i Romkinja je jedno od ključnih koraka u poboljašnju položaja romske manjine u našoj zemlji, jer se uključivanjem u obrazovni sistem povećavaju njihove šanse za zapošljavanje i kvalitetniji život, izjavila je danas u Valjevu direktorka Kancelarije za ljudska i manjinska prava Suzana Paunović.</b>
      </p>
      <p>Ona je istakla da je uz podršku državnih i lokalnih institucija, sve više romskih porodica koje shvataju važnost obrazovanja i nastoje da njihova deca redovno pohađaju nastavu, navodi se u saopštenju.</p>
      <p>Kako se dodaje u saopštenju Kancelarije za ljudska i manjinska prava, unapređenje položaja Roma i Romkinja je jedan od njenih prioritetnih ciljeva Vlade.</p>
      <p>„Želimo da dugoročno doprinosimo većoj inkluziji romske zajednice u društvo čiji su ravnopravni članovi“, dodala je Paunović. </p>
      <p>Politiku socijalnog uključivanja Roma i Romkinja, Vlada Srbije zajedno sa Evropskom komisijom prati kroz ostvarenost Operativnih zaključaka usvojenih nakon Seminara o socijalnom uključivanju Roma i Romkinja u Srbiji, navela je Paunović, dodajući da je do sada ukupno održano pet Seminara.</p>
      <p>Paunović je navela da je u školskoj 2018/19. godini ukupno angažovan 261 pedagoški asistent u osnovnim školama i u predškolskim ustanovama, te da oni doprinose uključivanju i postizanju boljih rezultata romskih učenika u obrazovanju.</p>
      <p>Primenom mera afirmativne akcije od 2003. godine na fakultete i visoke škole upisano je 1.623 studenta (51 odsto devojčice) i 8.324 srednjoškolaca (55 odsto devojčice). Školske 2018/19 u srednje škole je upisano 2.220 učenika (56 odsto devojčice), a u visokoobrazovne ustanove upisano je 115 studenata, rekla je Paunović. </p>
      <p>Paunović je podsetila da je od pre četiri godine Romski jezik sa elementima nacionalne kulture uveden kao izborni predmet u obrazovanju, kao i da je prošle školske godine obezbeđeno dodatnih četiri udžbenika na romskom jeziku za 2.860 učenika u 79 osnovnih škola. </p>
      <p>Ona je poručila da je današnja poseta Valjevu i dodela stipendija učenicima i studentima romske nacionalnosti veoma važna za dalji proces unapređenja položaja romske zajednice u ovoj lokalnoj samoupravi i pozdravila preduzete mere od strane gradske uprave koje se tiču unapređenja položaja romske nacionalne manjine, navodeći da je Valjevo primer dobre prakse kako se politike Vlade sprovode na lokalnom nivou. </p>
      <p>Pored lokalnog akcionog plana za obrazovanje, Valjevo ima i posebno donete akcione planove za druge oblasti koje doprinose boljoj integraciji Roma i Romkinja u zajednicu, rekla je Paunović. </p>
      <p>Predsednik gradskog Saveta za socijalnu politiku Radioca Rstić je naveo da Valjevo 13 godina implementira Akcioni plan za Rome i Romkinje, te da je isti unapređen i proširen uvođenjem stipendija za učenike i studente. </p>
      <p>Govoreći o rezultatima, Rstić je rekao da je lokalnim budžetom za ovu godinu opredeljeno preko četiri miliona dinara za oblast obrazovanja Roma i Romkinja, da je 99 odsto obuhvat srednjoškolaca, i da je danas dodeljeno 70 stipendija, od toga 14 za studente. </p>
      <h3>Povezani tekstovi:</h3>
    </article>
  </body>
</html>