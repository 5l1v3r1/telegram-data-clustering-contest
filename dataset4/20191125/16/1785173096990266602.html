<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/administrator-judiciar-trimis-in-judecata-de-dna-pentru-ca-a-cerut-40-000-de-euro-de-la-administratorul-unei-firme-aflate-in-reorganizare-1922403725332019111619180270"/>
    <meta property="og:site_name" content="News.ro"/>
    <meta property="article:published_time" content="2019-11-25T16:37:33+00:00"/>
    <meta property="og:title" content="Administrator judiciar, trimis în judecată de DNA pentru că a cerut 40.000 de euro de la administratorul unei firme aflate în reorganizare"/>
    <meta property="og:description" content="Administratorul judiciar al unei societăţi comerciale a fost trimis în judecată de procurorii Direcţiei Naţionale Anticorupţie Alba Iulia, după ce a pretins şi primit de la administratorul unei firme aflate în reorganizare 40.000 de euro din totalul datoriilor, care se ridicau la aproximativ patru milioane de lei."/>
  </head>
  <body>
    <article>
      <h1>Administrator judiciar, trimis în judecată de DNA pentru că a cerut 40.000 de euro de la administratorul unei firme aflate în reorganizare</h1>
      <address><time datetime="2019-11-25T16:37:33+00:00">25 Nov 2019, 16:37</time> by <a rel="author">News.ro</a></address>
      <p>
        <b>Administratorul judiciar al unei societăţi comerciale a fost trimis în judecată de procurorii Direcţiei Naţionale Anticorupţie Alba Iulia, după ce a pretins şi primit de la administratorul unei firme aflate în reorganizare 40.000 de euro din totalul datoriilor, care se ridicau la aproximativ patru milioane de lei.</b>
      </p>
      <p>DNA a transmis, luni, printr-un comunicat de presă, că procurorii l-au trimis în judecată în stare de arest preventiv pe Petrică Dan Vlaic, administrator judiciar al unei societăţi comerciale pentru luare de mită şi spălarea banilor în formă continuată.</p>
      <p>De asemenea, a mai fost trimisă în judecată o persoană pentru complicitate la luare de mită şi complicitate la spălarea banilor în formă continuată. Procurorii au decis şi trimiterea în judecată a societăţii SJ Inter Trading SRLpentru complicitate la spălarea banilor, în formă continuată.</p>
      <p>Potrivit rechizitoriului, în perioada 2017-2019, Petrică Dan Vlaic, administrator judiciar, ar fi pretins de la administratorul unei societăţi comerciale aflată în reorganizare (martor în cauză) să-i remită o sumă de bani, reprezentând echivalentul a 5% (aproximativ 40.000 Euro) din totalul datoriilor (aproximativ 4.000.000 lei) prevăzute în planul de reorganizare.</p>
      <p>“Banii pretinşi ar fi fost primiţi de inculpat în mod direct, în numerar, după cum urmează: în perioada martie-aprilie 2017, suma de 20.000 de lei, la data de 30 august 2019, suma de 5.000 lei, la data de 01 octombrie 2019, suma de 20.000 euro, moment în care s-a procedat la constatarea infracţiunii flagrante. De menţionat este faptul că, înainte de intervenţia procurorilor anticorupţie, administratorul judiciar i-ar fi dat banii primiţi cu titlu de mită celeilalte inculpate care i-ar fi ascuns în trusa medicală de prim-ajutor a autoturismului personal”, se arată în comunicat.</p>
      <p>Sursa citată menţionează că în contul sumei pretinse iniţial, Petrică Dan Vlaic ar mai fi beneficiat şi de alte foloase materiale (lucrări de asfaltare şi pavare).</p>
      <p>“Pentru a disimula provenienţa sumelor de 39.746,86 lei respectiv 32.986,80 lei (contravaloarea lucrărilor) primite cu titlu de mită, inculpatul Vlaic Petrică Dan, cu complicitatea celeilalte inculpate, ar fi interpus în mecanismul financiar SC SJ Inter Trading SRL, administrată de aceasta din urmă, care ar fi emis/către care ar fi fost emise facturi fiscale care să creeze aparenţa unor relaţii comerciale valide”, au mai precizat procurorii DNA.</p>
      <p>În cauză, a fost dispusă instituirea sechestrului asigurător asupra sumelor de 9.850 lei, 11.555 de euro, 150 lire sterline, 9.002 de dolari, ridicate de la Petrică Dan Vlaic şi consemnarea acestora la o unitate bancară.</p>
      <p>De asemenea, s-a mai dispus instituirea sechestrului asigurător şi luarea inscripţiei ipotecare asupra bunurilor imobile şi mobile aparţinând inculpatei SC SJ Inter Trading SRL.</p>
      <p>Dosarul a fost trimis spre judecare Tribunalului Sibiu cu propunere de a se menţine măsurile preventive şi asigurătorii dispuse în cauză.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>