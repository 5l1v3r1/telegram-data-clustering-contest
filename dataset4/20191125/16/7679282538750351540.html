<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-molestation-with-girl-sangam-express-tweet-to-railway-ministry-know-what-happened-then-2867888.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T16:00:45+00:00"/>
    <meta property="og:title" content="संगम एक्सप्रेस में युवती से गंदी हरकत, रेल मंत्रालय को ट्वीट, जानें फिर क्या हुआ"/>
    <meta property="og:description" content="रविवार की रात संगम एक्सप्रेस के जनरल कोच में युवती से छेड़छाड़ का मामला ट्वीट होने के बाद हड़कंप मच गया। हरकत में आई जीआरपी ने टूंडला में ट्रेन को अटेंड करते हुए आरोपी युवक को हिरासत में ले लिया।..."/>
  </head>
  <body>
    <article>
      <h1>संगम एक्सप्रेस में युवती से गंदी हरकत, रेल मंत्रालय को ट्वीट, जानें फिर क्या हुआ</h1>
      <address><time datetime="2019-11-25T16:00:45+00:00">25 Nov 2019, 16:00</time> by <a rel="author">हिन्दुस्तान टीम,फिरोजाबाद</a></address>
      <p>रविवार की रात संगम एक्सप्रेस के जनरल कोच में युवती से छेड़छाड़ का मामला ट्वीट होने के बाद हड़कंप मच गया। हरकत में आई जीआरपी ने टूंडला में ट्रेन को अटेंड करते हुए आरोपी युवक को हिरासत में ले लिया। युवती द्वारा कार्यवाही करने से इनकार करने पर आरोपी युवक को पुलिस ने चेतावनी देकर छोड़ दिया। <br/>रविवार की देर रात देहरादून से इलाहाबाद जा रही संगम एक्सप्रेस के जनरल कोच में मुरादाबाद की एक युवती अकेली यात्रा कर रही थी।</p>
      <p>जब ट्रेन रात्रि 11.30 बजे करीब अलीगढ़ रेलवे स्टेशन के निकट पहुंची। उसी दौरान उसी जनरल कोच में बैठे हुए एक युवक ने युवती से छेड़छाड़ करना शुरू कर दिया। इसे लेकर युवती ने चीख-पुकार मचाने के साथ ही घटना की जानकारी अपने परिजनों को दी। परिजनों ने तत्काल ही पूरी घटना को पुलिस कंट्रोल रूम के साथ-साथ रेल मंत्रालय की ट्विटर पर ट्वीट कर दिया। </p>
      <p>चलती ट्रेन में युवती से छेड़छाड़ का मामला रेल मंत्रालय को ट्वीट होने के बाद रेलवे पुलिस हरकत में आ गई। ट्रेन तब तक अलीगढ़ रेलवे स्टेशन से गंतव्य के लिए रवाना हो चुकी थी। ट्रेन जब टूंडला रेलवे स्टेशन पर पहुंची। तब जीआरपी ने ट्रेन को अटेंड करते हुए पूरे मामले की जानकारी ली। आरोपी युवक को भी हिरासत में ले लिया। आरोपी युवक ने बताया कि वह सेना की भर्ती देखने के लिए जा रहा है। इसके चलते युवती ने कोई भी कानूनी कार्रवाई करने से इनकार कर दिया। आखिर में जीआरपी ने आरोपी युवक को चेतावनी देकर छोड़ते हुए पीड़ित युवती को दूसरे कोच में बिठाकर गंतव्य के लिए रवाना कर दिया।</p>
      <p>
        <b>आरोपी को चेतावनी देकर छोड़ा</b>
      </p>
      <p>जांच करने पहुंचे जीआरपी के उपनिरीक्षक मुकेश तोमर ने बताया कि मामला छेड़छाड़ का नहीं बल्कि सीट पर बैठने को लेकर विवाद का था। पीड़ित युवती की शिकायत के बाद आरोपी युवक को भी हिरासत में लिया गया था, लेकिन कार्रवाई से इनकार करने पर आरोपी युवक को चेतावनी देकर छोड़ दिया।</p>
    </article>
  </body>
</html>