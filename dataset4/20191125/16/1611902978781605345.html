<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/pis-nasladuje-jaruzelskiego-wracaja-prl-owskie-pomysly-zakazu-sprzedazy-alkoholu/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T16:35:29+00:00"/>
    <meta property="og:title" content="PiS naśladuje Jaruzelskiego! Wracają PRL-owskie pomysły zakazu sprzedaży alkoholu"/>
    <meta property="og:description" content="PiS zamierza walczyć z pijaństwem i chce zakazać sprzedaży alkoholu w małych butelkach – tzw „małpakch”. Ekipa Kaczyńskiego idzie w ślady Jaruzelskiego"/>
  </head>
  <body>
    <article>
      <h1>PiS naśladuje Jaruzelskiego! Wracają PRL-owskie pomysły zakazu sprzedaży alkoholu</h1>
      <address><time datetime="2019-11-25T16:35:29+00:00">25 Nov 2019, 16:35</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>PiS zamierza walczyć z pijaństwem i chce zakazać sprzedaży alkoholu w małych butelkach – tzw „małpakch”. Ekipa Kaczyńskiego idzie w ślady Jaruzelskiego</b>
      </p>
      <p>Polacy kupują dziennie trzy miliony „małpek”, czyli wysokoprocentowego alkoholu sprzedawanego w butelkach 100 czy 200 ml. Tylko przed południem sprzedawanych jest ich około miliona.</p>
      <p>Ostatnio pojawiły się informacje, że Ministerstwo Zdrowia chce ograniczyć, a nawet wprowadzić zakaz sprzedaży alkoholu w butelkach 100 czy 200 ml. Już ponad 30 lat temu Ustawa o wychowaniu w trzeźwości z 1982 roku była podstawą widowiskowych, acz nieskutecznych działań ekipy generała Jaruzelskiego na polu walki z alkoholizmem. Wódkę sprzedawano od godziny 13, a w restauracjach nie można było zamówić całej butelki, ale tylko po kieliszku z zakąską.</p>
      <p>Dzisiaj pomysł wraca w postaci planu zakazu sprzedaży alkoholu w mniejszych butelkach. Czasy się zmieniły, ale pomysły na pozorowaną walkę z pijaństwem nie uległy zmianie.</p>
      <p>Cóż, za Jaruzelskiego przed godziną 13 można było kupić wódkę na melinie, a także spod lady w znajomej knajpie. Zaś kelner, zamiast przynieść pół litra, tylko się nabiegał z kieliszkami i „przechodnią” zakąską, której nikt nie śmiał tknąć.</p>
      <p>„Małpki” są od dawna doceniane przez polską branżę spirytusową. Butelki o pojemności 100 i 200 ml to jedna trzecia rynku wódki – wynika z danych firmy badawczej Nielsen. Także segment winnych małpek wzrósł o 58 proc. w ciągu ostatnich 12 miesięcy.</p>
      <p>Politycy przerazili się, że w Polsce codziennie sprzedaje się ponad milion „małpek”, co jest solą w oku przede wszystkim branży piwnej. Bowiem te pieniądze, które naród wydaje na małą wódkę, mógłby wydać na piwo. Najlepiej mocne, dostarczające tyle radości, co „małpka”, ale za mniejszą cenę – bowiem piwo korzysta z preferencyjnego modelu wyliczania akcyzy.</p>
      <p>Czy pomysłodawcy ustawy przeliczą się w swoich rachubach? Możliwe, że ten, kto dzisiaj kupuje dwusetkę wiśniówki czy cytrynówki, po nowym ukazie kupi od razu pół litra. Nieważne, bowiem politycy będą mogli mówić, że walczą z pijaństwem.</p>
      <p>Zakazy ekipy Jaruzelskiego nie przyniosły efektów. Zakazy socjalistów z PiS zmienią tylko przepływ pieniędzy z jednej branży alkoholowej do drugiej. Słowem, ideał gospodarki regulowanej.</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/lewica-i-radni-ko-przeciw-budowie-luku-triumfalnego-pomnik-bitwy-warszawskiej-po-trupie-radnego-szolca/"/>
        <a href="https://nczas.com/2019/11/25/nczastv-kto-poluje-na-michalkiewicza-meska-rozmowa-tomasza-sommera-ze-stanislawem-michalkiewiczem-wideo-na-zywo/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/sprzet-polskiej-firmy-poleci-na-jowisza-bedzie-tam-szukac-pozaziemskiego-zycia/"/>
        <a href="https://nczas.com/2019/11/25/czarny-piatek-juz-blisko-zobacz-swoje-konsumenckie-prawa/"/>
        <a href="https://nczas.com/2019/11/25/artur-dziambor-znalazl-wspolny-jezyk-z-magdalena-ogorek-ale-to-na-pewno-nie-spodoba-sie-millerowi/"/>
        <a href="https://nczas.com/2019/11/25/pilne-maciej-wasik-nowym-wiceministrem-mswia/"/>
        <a href="https://nczas.com/2019/11/25/izraelski-dziennikarz-w-czasie-holocaustu-polacy-byli-na-wakacjach-magierowski-stanowczo-odpowiada-przeglad-tweetow/"/>
      </related>
    </article>
  </body>
</html>