<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/startuvav_protses_vysuvannya_kandydativ_na_mistsevyh_vyborah_29_grudnya_2019_roku_331621.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T16:17:00+00:00"/>
    <meta property="og:title" content="Стартував процес висування кандидатів на місцевих виборах 29 грудня 2019 року"/>
    <meta property="og:description" content="Як повідомили у прес-службі ЦВК, сьогодні, 25 листопада, розпочинається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах."/>
  </head>
  <body>
    <article>
      <h1>Стартував процес висування кандидатів на місцевих виборах 29 грудня 2019 року</h1>
      <h2>Як повідомили у прес-службі ЦВК, сьогодні, 25 листопада, розпочинається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах.</h2>
      <address>
        <time datetime="2019-11-25T16:17:00+00:00">25 Nov 2019, 16:17</time>
      </address>
      <p>Відповідно до Календарного плану основних організаційних заходів з підготовки та проведення перших виборів депутатів сільських, селищної, міських рад об’єднаних територіальних громад і відповідних сільських, селищного, міських голів 29 грудня 2019 року, розпочинається процес висування кандидатів у депутати, кандидатів на посаду сільського, селищного, міського голови на відповідних перших місцевих виборах.</p>
      <p>Подання до ТВК документів для реєстрації кандидатів у депутати, кандидатів на посаду сільського, селищного, міського голови триватиме до 4 грудня включно. А до 5 грудня включно територіальні виборчі комісії прийматимуть рішення про реєстрацію кандидатів у депутати, кандидата на посаду сільського, селищного, міського голови або про відмову в реєстрації.</p>
      <p>Також слід зазначити, що близько 22 політичних партій подали до ЦВК копії рішення вищого керівного органу партії про участь їх місцевих організацій у перших місцевих виборах разом з копією статуту партії.</p>
      <p>Перелік цих партій невдовзі буде оприлюднено на офіційному вебсайті Центральної виборчої комісії в розділі "Місцеві вибори" (підрозділ "Призначені вибори").</p>
      <p>Перші вибори депутатів сільських, селищної, міських рад обʼєднаних територіальних громад і відповідних сільських, селищного, міських голів, призначені на 29 грудня 2019 року, відбудуться у 6 об'єднаних територіальних громадах (ОТГ) (3 сільських, 1 селищній, 2 міських ОТГ) у 4 областях України (Дніпропетровська, Львівська, Сумська, Чернівецька).</p>
      <p>За попередніми підрахунками у цих виборах зможуть взяти участь близько 55,5 тисяч виборців.</p>
      <p>Загальна сума, передбачена затвердженим ЦВК Розподілом субвенції з державного бюджету місцевим бюджетам на їх підготовку і проведення, становить 1 млн 988,5 тис. грн.</p>
      <p>Комісія надала дозвіл мати офіційних спостерігачів на зазначених виборах 8 громадським організаціям.</p>
      <p>До відома! Протягом майже чотирьох попередніх років, з 25 жовтня 2015 року до 30 червня 2019 року Центральною виборчою комісією було призначено перші місцеві вибори у 896 об'єднаних територіальних громадах.</p>
      <p>Відтак, після проведення виборів 22 грудня та 29 грудня 2019 року загальна чисельність усіх разом взятих призначених перших виборів в ОТГ становитиме 988.</p>
    </article>
  </body>
</html>