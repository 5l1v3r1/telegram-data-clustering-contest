<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/politica/emergenza-climatica.html"/>
    <meta property="og:site_name" content="Today"/>
    <meta property="article:published_time" content="2019-11-25T16:53:00+00:00"/>
    <meta property="og:title" content="&quot;Non chiamatelo maltempo&quot;: l'emergenza climatica mette sotto accusa la politica"/>
    <meta property="og:description" content="Alla Camera è in discussione una mozione per impegnare il Governo a decretare l'emergenza climatica. Ma negli ultimi 20 anni si è speso più per riparare i danni che per prevenirli. Sinistra e Verdi accusano: &quot;Da Governi e Regioni deroghe ai vincoli ambientali&quot;"/>
  </head>
  <body>
    <article>
      <h1>"Non chiamatelo maltempo": l'emergenza climatica mette sotto accusa la politica</h1>
      <h2>Alla Camera è in discussione una mozione per impegnare il Governo a decretare l'emergenza climatica. Ma negli ultimi 20 anni si è speso più per riparare i danni che per prevenirli. Sinistra e Verdi accusano: "Da Governi e Regioni deroghe ai vincoli ambientali"</h2>
      <address><time datetime="2019-11-25T16:53:00+00:00">25 Nov 2019, 16:53</time> by <a rel="author" href="http://www.today.it/author/profile/alberto-berlini/8108506324632/" target="_blank">Alberto Berlini</a></address>
      <figure>
        <video src="http://citynews-today.video.stgy.ovh/~media/mp4-hd/38850971792475/salvataggio-in-mare-dei-bambini-a-lampedusa-2.mp4"/>
      </figure>
      <p>In autunno piove, questa non è una notizia. Ma da un punto di vista prettamente climatologico la quantità di pioggia caduta tra Piemonte e Liguria negli ultimi 15 giorni è stata pari alla metà del totale di precipitazioni registrate in media durante un intero anno. A sottolinearlo è <b>Massimiliano Fazzini</b>, climatologo, geologo, docente dell'Università di Camerino.</p>
      <p>Della necessità di un cambio di prospettiva parla il sottosegretario alle Infrastrutture e Trasporti, <b>Salvatore Margiotta</b> al termine di un sopralluogo sul viadotto della A6 crollato.</p>
      <blockquote>"Gli eventi che prima venivano definiti 'eccezionali' tali non sono più, basta vedere cosa è accaduto negli ultimi anni e nell'ultima settimana in Italia. Per questo bisogna uscire dalla logica dell'emergenza affrontando il tema, che sarà il grande tema dei prossimi anni nel nostro Paese, in modo strutturale".</blockquote>
      <p>Eppure negli ultimi anni i governi che si sono succeduti hanno fatto molto poco in campo ambientale anche solo per mitigare gli effetti di eventi che, benché definiti eccezionali, rappresentano una triste quotidianità.</p>
      <h4>
        <a href="http://www.today.it/attualita/cementificazione.html">Soffocati da asfalto e cemento: perdiamo due metri quadrati di verde al secondo</a>
      </h4>
      <p>Sotto accusa è la <b>cementificazione assunta a status simbol </b>del benessere economico. "<i>Le grandi città, ma anche realtà abitative di dimensioni assai più contenute</i> - evidenzia l'urbanista <b>Sandro Simoncini </b>- <i>non perseguono serie politiche di riqualificazione dell'esistente, ma tendono senza sosta a svilupparsi verso l'esterno, erodendo porzioni sempre più vaste di territorio e creando periferie e frazioni prive dei necessari requisiti di sicurezza come argini per fiumi e torrenti, canali di scolo per la pioggia, impianti idrovori, consolidamento della piantumazione</i>".</p>
      <blockquote>"Vittime e danni si continueranno a contare senza sosta"</blockquote>
      <p>Come mette in evidenza<b> Simoncini </b>un territorio equivalente dell'intera regione Toscana, pari a 23.000 chilometri quadrati, è ormai irrimediabilmente cementificato e impermeabilizzato.</p>
      <p>"<i>I 68 morti e gli oltre 2.000 sfollati dell'alluvione del 1994 non hanno insegnato nulla </i>- incalza Simoncini, direttore scientifico del Centro Studi Sogeea - <i>Sporadici interventi di manutenzione degli argini o di ripulitura dei letti dei corsi d'acqua non possono evidentemente bastare a mettere in sicurezza il mezzo milione di persone che solo in Piemonte vive in zone ad alto rischio di frane ed esondazioni</i>".</p>
      <h3>Spendiamo più per riparare danni che per la prevenzione</h3>
      <p>Dati che fanno riflettere arrivano dall'ultimo<a href="http://www.isprambiente.gov.it/it/pubblicazioni/rapporti/il-danno-ambientale-in-italia-i-casi-accertati-negli-anni-2017-e-2018"><i> </i></a><i><a href="http://www.isprambiente.gov.it/it/pubblicazioni/rapporti/il-danno-ambientale-in-italia-i-casi-accertati-negli-anni-2017-e-2018">Rapporto Ispra </a></i><a href="http://www.isprambiente.gov.it/it/pubblicazioni/rapporti/il-danno-ambientale-in-italia-i-casi-accertati-negli-anni-2017-e-2018"><i>sul dissesto idrogeologico</i></a>: in 20 anni, dal 1998 al 2018, sono stati spesi 5,6 miliardi (300 milioni all'anno) in opere di prevenzione rischi a fronte dei circa 20 miliardi di euro spesi invece per riparare i danni, 1 miliardo l'anno.</p>
      <h3>Muroni (LeU): "No maltempo ma emergenza climatica"</h3>
      <p>"Non chiamatelo maltempo: siamo in piena emergenza climatica". Lo ribadisce <b>Rossella Muroni</b>, deputata LeU e promotrice della <a href="https://www.camera.it/leg18/995?sezione=documenti&amp;tipoDoc=assemblea_allegato_odg&amp;idlegislatura=18&amp;anno=2019&amp;mese=11&amp;giorno=25&amp;back_to=">mozione di maggioranza per dichiarare anche in Italia l'emergenza climatica</a>.</p>
      <blockquote>Settimane di allerte meteo con piogge incessanti che hanno provocato allagamenti in tutta Italia, sfollati e frane, come quella che ha portato al crollo di un tratto di viadotto sulla Torino-Savona, rendono incontrovertibile la realtà. Siamo un Paese fragile, dove i rischi sono ulteriormente acuiti dalla cattiva gestione del territorio e dagli effetti dei mutamenti climatici in atto".</blockquote>
      <p><b>Muroni </b>cita i giovani di <a href="http://www.today.it/politica/ribelli-climatici.html"><i>Fridays for future</i></a> che a settembre erano scesi in piazza accusati dai numerosi dietrologi di essere "gretini": l'<b>esponente di Liberi e Uguali</b> spiega come in tema ambientale ancora si è visto ben poco da parte del governo.</p>
      <p>Il noto <i>Green new deal </i>più volte auspicato anche dallo stesso presidente del consiglio Giuseppe Conte, è finito per essere ben poca cosa come si evince dal recente <a href="http://www.today.it/politica/decreto-clima.html">decreto clima</a>.</p>
      <p>Una <b>mozione </b>sarà discussa oggi dalla Camera per impegnare il governo a lavorare per l'inserimento del principio dello sviluppo sostenibile in Costituzione, "<i>ridurre le emissioni di CO2 in tempi rapidi e certi e per spingere il sistema Italia verso la conversione ecologica</i>".</p>
      <figure>
        <img src="http://2.citynews-today.stgy.ovh/~media/27969975083750/mozione-emergenza-climatica-2.jpg"/>
      </figure>
      <h4>
        <a href="http://www.today.it/ambiente/decreto-clima-critiche.html">Perché il decreto clima rischia di essere "soltanto uno spot"</a>
      </h4>
      <p>Ancora più forte lo <i>j'accuse</i> rivolto dal coordinatore nazionale dei Verdi <b>Angelo Bonelli </b>che indica la politica italiana come una sorta di Giano Bifronte che parla tanto dell'esigenza di prevenire i danni causati dell'emergenza climatica ma agisce in maniera assolutamente opposta. "<i>I provvedimenti di Governi e Regioni in realtà sono deroghe ai vincoli paesaggistici e ambientali che peggiorano la situazione, autorizzando la cementificazione di ogni luogo</i>".</p>
      <p>Bonelli cita ad esempio lo<b> Sblocca Italia</b> decretato dal governo Renzi che eliminando il ricorso alla conferenza di servizi rendeva più semplice la realizzazione di opere anche in aree soggette a vincoli ambientali e paesaggistici. <b>Sotto accusa anche l'amministrazione Toti</b> che in Regione Liguria il 9 aprile 2019 ha ridotto di 540 ettari il territorio dei più grandi parchi naturali regionali, il parco delle Alpi liguri, quello dell'Aveto e quello dell'Antola.</p>
      <blockquote>"La legge approvata dall'Assemblea regionale ha revocato la classificazione di area protetta regionale a 42 territori nel savonese, per un totale di oltre 22mila ettari. Ma la cosa paradossale è che le richieste di stato di emergenza e messa in sicurezza del territorio arrivano, oggi, proprio da Renzi e Toti, che piangono lacrime di coccodrillo".</blockquote>
      <p><i>"Noi Verdi</i> - conclude Bonelli -<i> crediamo che sia finito il tempo delle chiacchiere e che sia urgente un Piano Marshall contro il dissesto idrogeologico. Urgente è soprattutto che i fondi stanziati contro il disseto vengano realmente spesi, visto che al momento ben il 90% degli interventi previsti rimane sulla carta".</i></p>
    </article>
  </body>
</html>