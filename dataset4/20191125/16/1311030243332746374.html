<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626249/%E0%A6%AE%E0%A6%BE%E0%A6%A8%E0%A6%AC%E0%A6%AA%E0%A6%BE%E0%A6%9A%E0%A6%BE%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%B8%E0%A7%8D%E0%A6%AC%E0%A6%BE%E0%A6%AE%E0%A7%80-%E0%A6%B8%E0%A7%8D%E0%A6%A4%E0%A7%8D%E0%A6%B0%E0%A7%80-%E0%A6%93-%E0%A6%AA%E0%A7%81%E0%A6%A4%E0%A7%8D%E0%A6%B0%E0%A6%B8%E0%A6%B9-%E0%A7%AB%E0%A6%9C%E0%A6%A8%E0%A7%87%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T16:05:00+00:00"/>
    <meta property="og:title" content="মানব পাচার মামলায় স্বামী-স্ত্রী, পুত্রসহ ৫ জনের যাবজ্জীবন"/>
    <meta property="og:description" content="কুষ্টিয়ায় মানব পাচার মামলায় স্বামী-স্ত্রী ও ছেলেসহ পাঁচজনকে যাবজ্জীবন কারাদণ্ড দিয়েছেন আদালত। আজ সোমবার দুপুরে কুষ্টিয়া নারী ও শিশু নির্যাতন দমন বিশেষ আদালতের বিচারক মুন্সী মো. মশিয়ার রহমান চার আসামির উপস্থিতিতে এই রায় দেন।"/>
  </head>
  <body>
    <article>
      <h1>মানব পাচার মামলায় স্বামী-স্ত্রী, পুত্রসহ ৫ জনের যাবজ্জীবন</h1>
      <address><time datetime="2019-11-25T16:05:00+00:00">25 Nov 2019, 16:05</time> by <a rel="author">প্রতিনিধি, কুষ্টিয়া</a></address>
      <p>কুষ্টিয়ায় মানব পাচার মামলায় স্বামী-স্ত্রী, ছেলেসহ পাঁচজনকে যাবজ্জীবন কারাদণ্ড দিয়েছেন আদালত। আজ সোমবার দুপুরে কুষ্টিয়ার নারী ও শিশু নির্যাতন দমন বিশেষ আদালতের বিচারক মুন্সী মো. মশিয়ার রহমান চার আসামির উপস্থিতিতে এ রায় দেন।<br/><br/>রায়ে সব আসামির প্রত্যেককে এক লাখ করে টাকা জরিমানা, অনাদায়ে আরও এক বছর করে কারাদণ্ডের আদেশ দেওয়া হয়।</p>
      <p>যাবজ্জীবন দণ্ডাদেশপ্রাপ্তরা হলেন সদর উপজেলার বটতৈল গ্রামের সালাম ও কানু শেখ, কুরবান আলী ফকির ও কুরবান আলীর স্ত্রী মিনুরা খাতুন এবং কুরবান আলীর ছেলে মিজানুর রহমান। মিজানুর পলাতক।</p>
      <p>আদালত সূত্র জানায়, ২০১৬ সালের ৯ সেপ্টেম্বর দুপুরে আসামিরা যোগসাজশে পাচারের উদ্দেশ্যে সদর উপজেলার সোনাডাঙ্গা গ্রামের শফি শেখের ছেলে আজিজুল হককে মালয়েশিয়া পাঠানোর কথা বলে বাড়ি থেকে নিয়ে যান। পরে তাঁকে ভারত হয়ে নেপালে পাঠিয়ে দেন। সেখানে কিছুদিন আটকে রেখে আজিজুলকে দিয়ে বাড়িতে ফোন করিয়ে ৫ লাখ টাকা দাবি করেন পাচারকারীরা। দাবি করা টাকা পরিশোধ করলেও পরে আজিজুলের আর কোনো সন্ধান পাননি স্বজনেরা। এ ঘটনায় ১০ অক্টোবর আজিজুলের বাবা আদালতে নালিশি মামলা করেন।</p>
      <p>সংশ্লিষ্ট আদালতের সরকারি কৌঁসুলি (ভারপ্রাপ্ত) সাইফুল ইসলাম বলেন, আসামিদের বিরুদ্ধে অভিযোগ প্রমাণিত হওয়ায় এই রায় দিয়েছেন আদালত।</p>
    </article>
  </body>
</html>