<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402717/%D8%AA%D9%88%D8%B2%DB%8C%D8%B9-%DB%B2%DB%B5%DB%B0-%D8%AA%D9%86-%D8%A8%D8%B1%D9%86%D8%AC-%D8%AF%D8%B1-%DB%B5%DB%B0-%D9%86%D9%82%D8%B7%D9%87-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T16:06:10+00:00"/>
    <meta property="og:title" content="توزیع ۲۵۰ تُن برنج در ۵۰ نقطه لرستان"/>
    <meta property="og:description" content="ایسنا/لرستان رئیس سازمان صمت لرستان با اشاره به ممنوعیت واردات برنج به علت برداشت و فروش محصولات برنج داخلی، گفت: ۲۵۰ تُن برنج را در ۵۰ فروشگاه زنجیره‌ای و بزرگ استان پخش کردیم."/>
  </head>
  <body>
    <article>
      <h1>توزیع ۲۵۰ تُن برنج در ۵۰ نقطه لرستان</h1>
      <address><time datetime="2019-11-25T16:06:10+00:00">25 Nov 2019, 16:06</time> by <a rel="author">مرضیه حافظی</a></address>
      <p>ایسنا/لرستان رئیس سازمان صمت لرستان با اشاره به ممنوعیت واردات برنج به علت برداشت و فروش محصولات برنج داخلی، گفت: ۲۵۰ تُن برنج را در ۵۰ فروشگاه زنجیره‌ای و بزرگ استان پخش کردیم.</p>
      <p>محمدرضا صفی‌خانی در جمع‌ خبرنگاران بیان کرد: وظیفه اصلی اتحادیه و اتاق اصناف کنترل قیمت‌ها در بحران‌هاست.</p>
      <p>وی با اشاره به این‌که ما چند دسته نرخ داریم، عنوان کرد: برخی از اجناس از مبانی مرزی وارد کشور می‌شوند که در رابطه با آن‌ها سازمان حمایت از مصرف‌کننده موظف شده که از زمان تولید تا زمان رسیدن به دست مشتری روی آن‌ها نظارت داشته باشد که این نرخ‌ها در سامانه ۱۲۴ و آپ قابل رصد هستند.</p>
      <p>صفی‌خانی ادامه داد: یک نرخ دیگر توسط اتحادیه‌ها به‌صورت سالیانه انجام می‌شود مانند نرخ آرایشگران و ... که اتحادیه‌ها نرخ خود را به اصناف و سپس به دفتر نظارت داده می‌شود.</p>
      <p>رئیس سازمان صنعت، معدن و تجارت لرستان تصریح کرد: محور اصلی این جلسه این بود که افزایش قیمت بنزین نباید روی افزایش قیمت تأثیر داشته باشد.</p>
      <p>وی با اشاره به این‌که اعضای اتحادیه‌ها و اتاق اصناف باید در بازار ورود جدی داشته باشند، اظهار کرد: اتحادیه‌ها باید در بازار نظارت‌های مستمر داشته و کسبه را کنترل کنند که این کار یکی از وظایف ذاتی اعضای اتحادیه‌ها و اتاق اصناف است.</p>
      <p>صفی‌خانی بیان کرد: یکی از کمیسیون‌های پنج‌گانه اتحادیه کمیسیون نظارت و بازرسی است که باید فعال شود.</p>
      <p>این مسئول با اشاره به این‌که آخرین نرخ کرایه آژانس‌ها مردادماه امسال تعیین شده که دیگر قابل تغییر نیست و آز انس‌ها حق افزایش نرخ کرایه را ندارند، ادامه داد: ما موظف هستیم تا دو ماه آینده سهمیه آژانس‌ها را به‌صورت کامل در اختیار آن‌ها قرار دهیم، به همین منظور از صاحبان آژانس‌های مسافرتی می‌خواهیم ظرف مدت دو ماه آینده اطلاعات خود را در سامانه ثبت کنند.</p>
      <p>وی اضافه کرد: اعضای آژانس‌ها باید اطلاعات خود را تا دو ماه آینده در سامانه وارد کنند و مابه‌تفاوت این دوماه به‌صورت نقدی به‌حساب آن‌ها واریز می‌شود.</p>
      <p>صفی‌خانی تصریح کرد: در حال حاضر ترمینال‌های برون‌شهری ما در حال خدمات‌دهی با نرخ قبلی هستند تنها تعدادی مسافرکش پلاک سفید داریم که در میادین ورودی شهر فعالیت می‌کنند که باید با آن‌ها برخورد شود.</p>
      <p>این مسئول با اشاره به افزایش قیمت برخی کالاها در استان، بیان کرد: چند کالا مانند گوجه و تخم‌مرغ به‌علت صادرات آن‌ها دچار افزایش قیمت شدند که اکنون با قطع صادرات منتظر پایین آمدن قیمت‌ها هستیم.</p>
      <p>وی با اشاره به ممنوعیت واردات برنج به‌علت برداشت و فروش محصولات برنج داخلی، عنوان کرد: ما امروز ۲۵۰ تُن برنج را در ۵۰ فروشگاه زنجیره‌ای و بزرگ استان پخش کردیم.</p>
      <p>صفی‌خانی با اشاره به آغاز ثبت سفارشات واردات برنج از یکم آذرماه، ادامه داد: تاکنون ۱۶ قلم کالا افزایش قیمت پیدا کردند که به دستور وزیر صمت به آن‌ها رسیدگی شده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402735/%D9%81%D8%B9%D8%A7%D9%84%DB%8C%D8%AA-%DB%B5%DB%B6-%D9%87%D8%B2%D8%A7%D8%B1-%D9%88%D8%A7%D8%AD%D8%AF-%D8%B5%D9%86%D9%81%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
        <a href="https://www.isna.ir/news/98090402737/%D9%86%D9%82%D8%B4-%DA%A9%D9%84%DB%8C%D8%AF%DB%8C-%D8%A7%D8%B5%D9%86%D8%A7%D9%81-%D8%AF%D8%B1-%D8%A2%D8%B1%D8%A7%D9%85%D8%B4-%D8%AC%D8%A7%D9%85%D8%B9%D9%87"/>
      </related>
    </article>
  </body>
</html>