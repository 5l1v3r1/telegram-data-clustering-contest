<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/25/magyarorszagnak-is-kellemetlen-hir-erkezett-az-eu-bol"/>
    <meta property="og:site_name" content="infostart"/>
    <meta property="article:published_time" content="2019-11-25T16:11:00+00:00"/>
    <meta property="og:title" content="Magyarországnak is kellemetlen hír érkezett az EU-ból"/>
    <meta property="og:description" content="Kiszivárgott a december 11-én nyilvánosságra kerülő uniós klímaalap friss terve, amely a szénrégiók átállását hivatott segíteni uniós pénzből."/>
  </head>
  <body>
    <article>
      <h1>Magyarországnak is kellemetlen hír érkezett az EU-ból</h1>
      <address><time datetime="2019-11-25T16:11:00+00:00">25 Nov 2019, 16:11</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/12/ken-es-foszfortartalmu-gaz-kerult-a-levegobe-visontan"/>
        <a href="https://infostart.hu/eletmod/2019/08/12/nagy-napelempalyazat-indul-tobb-kategoriaban"/>
        <a href="https://infostart.hu/gazdasag/2019/07/01/vilaggazdasag-akviziciokra-is-keszul-az-opus-global"/>
        <a href="https://infostart.hu/gazdasag/2019/06/06/megujul-a-matrai-eromu-vezetese"/>
        <a href="https://infostart.hu/gazdasag/2019/02/28/fenntarthato-palyara-allt-a-matrai-eromu-zrt"/>
      </related>
      <h3>Kiszivárgott a december 11-én nyilvánosságra kerülő uniós klímaalap friss terve, amely a szénrégiók átállását hivatott segíteni uniós pénzből.</h3>
      <p>Eszerint az Európai Bizottság nemcsak a szegényebb, kelet-európai országoknak nyújtana hozzáférést az új forrásokhoz, hanem szélesebb körben kívánja támogatni az országokat - írta a <a href="https://www.bruxinfo.hu/cikk/20191122-oriasi-csalodas-lehet-kelet-europanak-klimaalap">Bruxinfo</a> a <a href="https://www.politico.eu/article/draft-plan-for-decarbonization-fund-commission/">Politico</a> által megszerzett dokumentumterv alapján.</p>
      <p>A legutóbbi, október 31-i változat szerint a korábbihoz képest több, 18 tagállam mintegy 50 régiója lenne jogosult az összesen tervezett, 35 milliárd eurónyi forrásokra. Ráadásul a 10 lengyel régió mellett 8 német régió is bejelentkezhetne a pénzekre a tervezett jogosultsági paraméterek alapján. Tudni kell, hogy az összes EU-s munkavállalónak, akik a szénbányászatban, illetve a szénalapú áramtermelésben dolgoznak, a fele lengyel munkás, így tehát hatványozottan érinti Lengyelországot a probléma - írta összefoglalójában a <a href="https://www.portfolio.hu/unios-forrasok/20191125/kiszivargott-az-eu-s-terv-ami-nagy-csalodas-lehet-magyarorszagnak-is-408111">Portfolio</a>.</p>
      <blockquote>Magyarországról egyetlen régió, a lignittüzelésű Mátrai Erőmű miatt az észak-magyarországi lenne jogosult a forrásra.</blockquote>
      <p>Az erőmű eladásáról egyébként éppen a minap kezdett értékesítési tárgyalásokat az Opus az állami MVM-mel.</p>
      <p>A 18 uniós tagállam nagyjából félszáz érintett régiója közül 10 Lengyelországban, 8 Németországban, 6 Spanyolországban, 5 Görögországban, 4 Olaszországban található. További 2-2 régió Bulgáriában, Csehországban, Romániában és Szlovákiában van, valamint 1-1 Belgiumban, Horvátországban, Cipruson, Észtországban, Magyarországon (a Mátrai erőmű lignittüzelésű) Hollandiában, Portugáliában, Szlovéniában és a Franciaországhoz tartozó indiai-óceáni szigeten, Réunion szigetén található.</p>
      <p>Az egyes országokra jutó támogatások összegét a Bizottság számolná ki a kritériumok alapján és utalná át a tagállamoknak, amelyek maguk dönthetnének konkrét felhasználásukról.</p>
      <p>Ahogy a Politico is megjegyzi, az alap mérete, annak finanszírozási és elosztási módja is jóval elmarad a közép- és kelet-európaiak várakozásaitól, akik eredetileg csak egy ilyen pénzügyi csomag fejében lennének készek ráállni az Unió klímaambícióinak ugrásszerű növeléséhez 2050-ig.</p>
      <p>
        <i>Nyitókép: MTI/Komka Péter</i>
      </p>
    </article>
  </body>
</html>