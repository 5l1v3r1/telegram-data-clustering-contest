<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780973/%D8%A2%D9%85%D9%88%D8%B2%D8%B4-%D8%AD%D9%84%D9%82%D9%87-%D9%87%D8%A7%DB%8C-%D9%85%D8%AE%D8%AA%D9%84%D9%81-%D8%A8%D8%B1%D8%A7%DB%8C-%D8%B3%D8%A7%D8%B2%D9%85%D8%A7%D9%86%D8%AF%D9%87%DB%8C-%D8%A2%D8%B4%D9%88%D8%A8-%D9%87%D8%A7-%D8%AA%D9%88%D8%B3%D8%B7-%D9%85%D9%86%D8%A7%D9%81%D9%82%DB%8C%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T16:13:58+00:00"/>
    <meta property="og:title" content="در جلسه کمیسیون امنیت ملی مطرح شد؛ آموزش حلقه‌های مختلف برای سازماندهی آشوب‌ها توسط منافقین"/>
    <meta property="og:description" content="طبق توضیحات نماینده وزارت اطلاعات در جلسه کمیسیون امنیت ملی مجلس، منافقین طی دو سال گذشته اقدام به آموزش گروه‌ها و حلقه‌های مختلف و هدایت آنها در اعتراضات کرده‌اند."/>
  </head>
  <body>
    <article>
      <h1>در جلسه کمیسیون امنیت ملی مطرح شد؛ آموزش حلقه‌های مختلف برای سازماندهی آشوب‌ها توسط منافقین</h1>
      <address><time datetime="2019-11-25T16:13:58+00:00">25 Nov 2019, 16:13</time> by <a rel="author" href="https://www.mehrnews.com/archive?jr=328" target="_blank">جواد بخشی الموتی</a></address>
      <p>به گزارش <a href="https://www.mehrnews.com/">خبرگزاری مهر</a>، سیدحسین نقوی‌حسینی با اشاره به جلسه تلفیقی کمیسیون امنیت ملی و سیاست خارجی مجلس و شوراهای مجلس اظهارداشت: در جلسه امروز که با هدف بررسی وقایع اخیر برگزار شد، ابتدا ضمن قدردانی از حضور امت حزب الله و مردم مومن و انقلابی در راهپیمایی های محکوم نمودن اقدامات خرابکارانه و آشوب های اخیر، "ذوالفقاری" معاون انتظامی- امنیتی وزارت کشور ابعاد و جوانب مختلف اتفاقات اخیر را مورد بررسی قرار داد.</p>
      <p>سخنگوی کمیسیون امنیت ملی و سیاست خارجی مجلس در ادامه مطرح کرد: معاون انتظامی- امنیتی وزارت کشور گفت که جمع بندی و برآورد دستگاه های مختلف در ارتباط با موضوع بنزین تک نرخی شدن و با قیمت متوسط بود؛ ولی وقتی تصمیم گیری و در شورای هماهنگی تصویب شد، همه دستگاه ها آماده اجرا شدند.</p>
      <p>نقوی حسینی مطرح کرد: آقای ذوالفقاری تاکید کرد که اگرچه نگرانی برای اتفاقات وجود داشت اما وقتی که عملیات اجرایی شروع شد؛ اتفاقات دیگری رخ داد که قابل قبول نبود و وقتی که مقام معظم رهبری اظهارنظر کردند، جریان تغییر کرد و مردم در صحنه حضور پیدا کردند. دستگاه های امنیتی- انتظامی و نظارتی وارد شدند و در چند روز کل آشوب ها جمع شد.</p>
      <p>نماینده مردم ورامین، پیشوا و قرچک در مجلس همچنین ادامه داد: نماینده اطلاعات سپاه گفت که در این حادثه همه ظرفیت های ضدانقلاب و معاند که سال ها تدارک دیده بودند به صحنه آمده و از اعتراض های مردم سوءاستفاده کردند تا آشوب ایجاد کنند.</p>
      <p>سخنگوی کمیسیون امنیت ملی و سیاست خارجی مجلس در ادامه افزود: همچنین نماینده اطلاعات سپاه در ادامه تاکید کرد که برآورد امنیتی دستگاه های مختلف این بود که شرایط زمانی، شرایط و مقطع زمانی خوبی نیست؛ ولی وقتی طرح مصوب و اجرای آن آغاز شده، ما همه امکانات خود را به کمک آوردیم البته به این نکته هم اشاره می کنیم که این، حوادث آخر نخواهد بود و ما در آینده هم ممکن است شاهد اتفاقات مشابه باشیم.</p>
      <p>
        <b>کمک های سپاه، بسیج و ارتش برای مدیریت اتفاقات اخیر</b>
      </p>
      <p>نماینده مردم ورامین در مجلس شورای اسلامی در ادامه به صحبت های نماینده نیروی انتظامی نیز اشاره کرد و گفت: "ساجدی نیا" از طرف نیروی انتظامی گفت که پلیس با حضور فعال و سازمان یافته خود سعی کرد با کمک سپاه پاسداران و بسیج و برادران ارتش در برخی نقاط به کنترل و مدیریت اتفاقات بپردازد.</p>
      <p>نقوی حسینی مطرح کرد: در ادامه جلسه نماینده وزارت اطلاعات نیز صحبت کرد و گفت ما تمامی برآوردهای خود را از یکسال قبل به وزارت کشور اعلام کردیم و بحران امنیتی را پیش بینی کرده و یکسال قبل نامه ای هم به وزارت کشور فرستاده بودیم؛ اغلب دستگیرشدگان بیکار و یا دارای مشاغل کم درآمد هستند و از سواد کمی برخوردارند. حضور نیروهای معاند سازمان یافته در حوادث اخیر با تاکتیک ها و استراتژی های مشخص غیرقابل انکار است که برای ما مکشوف بود.</p>
      <p>
        <b>آموزش حلقه های مختلف برای سازماندهی آشوب ها توسط منافقین طی دوسال گذشته</b>
      </p>
      <p>سخنگوی کمیسیون امنیت ملی و سیاست خارجی مجلس با اشاره به صحبت های یکی دیگر از نماینده های وزارت اطلاعات، ادامه داد: نماینده وزارت اطلاعات گفت که علیرغم اینکه آمریکایی ها از گروه های تروریستی حمایت می کنند و آن ها را تشویق و تجهیز می کنند؛ ولی جمهوری اسلامی آن ها را کنترل کرد، منافقین طی دو سال گذشته اقدام به آموزش گروه ها و حلقه های مختلف و هدایت آن ها در اعتراضات کرده اند و هدف آن ها موضوعاتی مثل بنزین و گرانی نیست، بلکه آن ها بهره برداری از فضای اعتراض آمیز کرده اند.</p>
      <p>نقوی حسینی با اشاره به صحبت های معاون سیاسی وزارت کشور تصریح کرد: در ادامه جلسه معاون سیاسی وزارت کشور تاکید کرد که از قبل کاملا آماده بودیم و پیش بینی های لازم هم صورت گرفته بود، شوراهای تامین توجیه شده بودند و به همین جهت در ۷۲ ساعت توانستیم موضوع را مدیریت کنیم.</p>
      <p>سخنگوی کمیسیون امنیت ملی و سیاست خارجی مجلس در پایان خاطرنشان کرد که دستگاه های امنیتی در این جلسه،  تحلیلی از طیف، سن و سال، طبقه اقتصادی، شغل و جنسیت و محل سکونت اغتشاشگران ارائه کردند.</p>
    </article>
  </body>
</html>