<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/knopkodavstvo_zalishitsya_nardepi_ne_peredbachili_koshtiv_dlya_sensornih_knopok_u_byudzheti_2020_n1239195"/>
    <meta property="og:site_name" content="24 Канал"/>
    <meta property="article:published_time" content="2019-11-25T16:47:00+00:00"/>
    <meta property="og:title" content="Кнопкодавство залишиться: нардепи не передбачили коштів для сенсорних кнопок у бюджеті 2020"/>
    <meta property="og:description" content="У держбюджеті Верховної Ради на 2020 рік не передбачено видатків на технічне переобладнання робочих місць народних депутатів. Обіцяні сенсорні кнопки не з'являться через відсутність грошей."/>
  </head>
  <body>
    <article>
      <h1>Кнопкодавство залишиться: нардепи не передбачили коштів для сенсорних кнопок у бюджеті 2020</h1>
      <address><time datetime="2019-11-25T16:47:00+00:00">25 Nov 2019, 16:47</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>У держбюджеті Верховної Ради на 2020 рік не передбачено видатків на технічне переобладнання робочих місць народних депутатів. Обіцяні сенсорні кнопки не з'являться через відсутність грошей.</b>
      </p>
      <p>Про це мовиться у відповіді Апарату Верховної Ради на запит Громадського руху <a href="https://www.chesno.org/post/3701/?fbclid=IwAR3cLaNuS8fH5JIOGt6U0h_bxekQGjENKSVaIll9P7muyqqMlGKdXQcJnCA">"ЧЕСНО"</a>.</p>
      <blockquote>До теми: <a href="https://24tv.ua/u_radi_spiymali_na_knopkodavstvi_nardepa_yakiy_proponuvav_za_tse_uvyaznyuvati_video_n1232971">У Раді спіймали на кнопкодавстві нардепа, який пропонував за це ув’язнювати: відео</a></blockquote>
      <figure>
        <img src="https://24tv.ua/resources/photos/news/620_DIR/201911/1239195_10242845.jpg?201911162719"/>
      </figure>
      <p>Попри те, що кошти на сенсорні кнопки не передбачили, депутати таки обговорювали це питання. Зокрема, депутат від фракції "Слуга Народу" Павло Фролов уточнював щодо цього у представників Апарату Верховної Ради.</p>
      <aside>Є це в кошторисі чи немає? Ви знаєте, що в цьому році були розмови і навіть у тому році технічне завдання було, закуплено, але ж далі справа не рушилась. Ось по цьому питанню?,<cite>— запитував депутат.</cite></aside>
      <p>На що головна бухгалтерка Управління справами Апарату Ради Лілія Савкова зазначила, що Мінфін на 2020 рік виділив обмаль коштів.</p>
      <p>Зараз цей проєкт закону перебуває на розгляді в Конституційному Суді. Водночас, у русі "ЧЕСНО" зазначили, що навіть якщо КСУ дасть свій висновок і депутати встигнуть попередньо його розглянути, остаточно ухвалити його як закон вони зможуть лише на наступній сесії, тобто не раніше лютого 2020 року.</p>
      <blockquote>Важливо! Верховна Рада ухвалила в першому читанні законопроєкт про забезпечення особистого голосування народними депутатами України. Порушників пропонують карати штрафами до 85 тисяч гривень. Детальніше – <a href="https://24tv.ua/rada_shvalila_zakon_pro_knopkodavstvo_shho_zagrozhuye_nardepam_porushnikam_n1226034">тут.</a></blockquote>
      <h3>Кого з нардепів вже ловили за <a href="https://24tv.ua/knopkodavstvo_tag6997/">кнопкодавством</a>?</h3>
      <p>На кнопкодавстві в Раді попалися вже 3 народні депутати. Серед них двоє нардепів-мажоритарників від "Слуги народу" Сергій Литвиненко і Олена Копанчук та позафракційний депутат і мажоритарник-самовисуванець з Донеччини Олександр Ковальов.</p>
      <ul>
        <li>Першим кнопкодавив <a href="https://24tv.ua/pershiy_pishov_u_radi_na_garyachomu_spiymali_knopkodava__video_n1203529">Ковальов</a>. Нардепа зловили 10 вересня, коли той голосував замість іншого позафракційного мажоритарника з Донеччини – Максима Єфімова. Потім політик ще й погрожував журналістам і досі не вибачився перед народом України.</li>
        <li>Другим зловили Литвиненка, який 3 вересня голосував за свого колегу Олександра Скічка.</li>
        <li>Копанчук кнопкодавила у парламенті 11 вересня, голосуючи замість однопартійця В’ячеслава Рубльова.</li>
      </ul>
      <p>До слова, <a href="https://24tv.ua/knopkodavi_vid_slugi_narodu_vibachilis_i_virishili_viddati_zarplatu_na_blagodiynist_video_n1204325">Литвиненко і Копанчук вибачились</a> за інцидент й пообіцяли віддати свою зарплату на благодійність у якості компенсації.</p>
    </article>
  </body>
</html>