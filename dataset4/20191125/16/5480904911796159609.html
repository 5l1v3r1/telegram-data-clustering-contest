<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-utery-mohou-v-lm-postoupit-city-real-ci-tottenham-s-mourinhem/1825080?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="V úterý mohou v LM postoupit City, Real či Tottenham s Mourinhem"/>
    <meta property="og:description" content="Londýn - V úterním pátém kole skupinové fáze fotbalové Ligy mistrů mohou rozšířit počet osmifinalistů například Manchester City, finalista minulého ročníku Tottenham s novým trenérem Josém Mourinhem nebo Real Madrid, který čeká šlágr s dosud suverénním Paris St. Germain. Francouzský tým už má jistotu postupu od začátku listopadu stejně jako Bayern Mnichov a Juventus Turín."/>
  </head>
  <body>
    <article>
      <h1>V úterý mohou v LM postoupit City, Real či Tottenham s Mourinhem</h1>
      <address><time datetime="2019-11-25T16:38:00+00:00">25 Nov 2019, 16:38</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - V úterním pátém kole skupinové fáze fotbalové Ligy mistrů mohou rozšířit počet osmifinalistů například Manchester City, finalista minulého ročníku Tottenham s novým trenérem Josém Mourinhem nebo Real Madrid, který čeká šlágr s dosud suverénním Paris St. Germain. Francouzský tým už má jistotu postupu od začátku listopadu stejně jako Bayern Mnichov a Juventus Turín.</p>
      <slideshow>
        <figure>
          <img src="https://i3.cn.cz/6/1573077850_P201911061259801.jpg"/>
        </figure>
        <figure>
          <img src="https://i3.cn.cz/6/1573077803_P201911061258801.jpg"/>
        </figure>
        <figure>
          <img src="https://i3.cn.cz/6/1573077418_P201911061250501.jpg"/>
        </figure>
        <figure>
          <img src="https://i3.cn.cz/6/1573077329_P201911061247901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>Manchesteru City k postupu stačí domácí remíza proti Šachtaru Doněck, dál ho posune i bodový zisk Bergama s Dinamem Záhřeb ve druhém utkání skupiny C. Svěřenci Pepa Guardioly vyhráli čtyři z dosavadních pěti pohárových zápasů s ukrajinským soupeřem, v září venku zvítězili 3:0 a loni doma ve skupině Šachtar deklasovali 6:0.</p>
      <p>"Naše pozice je dobrá, ale ještě jsme nikam nepostoupili. Šanci máme v úterý. Šachtar nás docela dobře zná. Máme v nohách náročný zápas s Chelsea, takže uvidíme, jak na tom budeme fyzicky. Musíme udělat všechno, abychom do Záhřebu jeli už jako osmifinalisté," řekl na tiskové konferenci Guardiola, kterému bude chybět několik zraněných hráčů včetně klíčového útočníka Sergia Agüera.</p>
      <p>Mourinho při sobotní soutěžní premiéře na lavičce Tottenhamu dovedl nové svěřence k vítězství 3:2 nad West Hamem v anglické lize. Nyní může portugalský kouč slavit postup do osmifinále LM. Spurs k tomu potřebují v Londýně porazit Olympiakos Pireus, remíza je pošle dál, pokud dosud stoprocentní lídr skupiny B Bayern Mnichov v Bělehradě nepodlehne Crvené zvezdě.</p>
      <p>"S těmito chlapci se nebudu bát žádného utkání v Lize mistrů. Potřebujeme postoupit. Ale až v případě, že se dostaneme do čtvrtfinále, začnu myslet na to, že máme šanci tuto soutěž vyhrát. Momentálně jsme hodně daleko. To, že Tottenham minule byl ve finále, je úspěch, ale historii píší jen vítězové," prohlásil Mourinho, jenž elitní soutěž už ovládl s Portem (2004) a Interem Milán (2010).</p>
      <p>Real si osmifinále zajistí domácí výhrou či remízou s Paris St. Germain. "Bílý balet" dokonce může postoupit i bez zisku bodu, pokud Bruggy v druhém utkání skupiny A nevyhrají na hřišti již vyřazeného Galatasaraye Istanbul. Madridský tým má šanci PSG oplatit úvodní porážku 0:3 z francouzské metropole.</p>
      <p>"Máme před sebou bezpochyby nejdůležitější část sezony a velký test proti opravdu těžkému soupeři. Musíme být připraveni srdcem, hlavou, ale hlavně fotbalově. Nebereme zápas jako odplatu za to, co se stalo na začátku skupiny, chceme ale doma odehrát nejlepších 90 minut a potvrdit formu," uvedl trenér Realu Zinédine Zidane.</p>
      <p>V úterý může slavit i další madridský celek Atlético, který hraje na stadionu Juventusu. "Rojiblancos" zaručí postup vítězství, remíza jim k osmifinále postačí v případě, že také druhý duel skupiny D mezi Lokomotivem a Leverkusen skončí v Moskvě nerozhodně. Turínský tým v této sezoně ještě neprohrál jediný soutěžní zápas. V březnovém odvetném osmifinále LM doma Atlético porazil 3:0 hattrickem Cristiana Ronalda, jenž by se měl vrátit do sestavy Juventusu po zdravotních problémech.</p>
      <h3>Zajímavosti před úterními zápasy 5. kola základních skupin Ligy mistrů:</h3>
      <h3>Skupina A:</h3>
      <h3>Galatasaray Istanbul - Club Bruggy</h3>
      <p>Výkop: úterý 26. listopadu, 18:55.</p>
      <p>Rozhodčí: Kružliak - Somolani, Hancko (všichni SR) - Irrati (video, It.).</p>
      <p>Bilance: 3 0-2-1 1:3.</p>
      <p>
        <b>Zajímavosti:</b>
      </p>
      <p>- Galatasaray ve skupině prohrál 3x za sebou, získal jediný bod za remízu 0:0 v Bruggách a už nemůže postoupit do osmifinále</p>
      <p>- Bruggy udrží naději na postup, pokud porazí Galatasaray a Real ztratí body s PSG</p>
      <p>- Galatasaray vyhrál jediný z posledních 19 pohárových zápasů</p>
      <p>- Galatasaray prohrál 4 z posledních 6 soutěžních utkání</p>
      <p>- Bruggy 6x za sebou ve skupině LM nevyhrály (4 remízy, 2 porážky)</p>
      <h3>Real Madrid - Paris St. Germain</h3>
      <p>Výkop: úterý 26. listopadu, 21:00.</p>
      <p>Rozhodčí: Dias - Tavares, Soares - Martins (video, všichni Portug.).</p>
      <p>Bilance: 9 4-2-3 11:12.</p>
      <p>
        <b>Zajímavosti:</b>
      </p>
      <p>- Real postoupí v případě, že vyhraje nad PSG nebo když Bruggy neporazí Galatasaray</p>
      <p>- PSG už má zaručený postup do osmifinále, bod mu zajistí prvenství ve skupině</p>
      <p>- Real doma porazil PSG ve 3 z 4 pohárových zápasů</p>
      <p>- PSG vyhrál všechny 4 zápasy ve skupině při skóre 10:0, doma porazil Real 3:0</p>
      <p>- Real v posledních 6 soutěžních utkáních neprohrál, 5x zvítězil a inkasoval při tom jediný gól</p>
      <p>- PSG v LM skóroval ve 28 zápasech po sobě</p>
      <p>- PSG vyhrál 9 z posledních 10 soutěžních duelů</p>
      <p>
        <b>Tabulka:</b>
      </p>
      <ul>
        <li>1. | Paris St. Germain | 4 | 4 | 0 | 0 | 10:0 | 12</li>
        <li>2. | Real Madrid | 4 | 2 | 1 | 1 | 9:5 | 7</li>
        <li>3. | Club Bruggy | 4 | 0 | 2 | 2 | 2:8 | 2</li>
        <li>4. | Galatasaray Istanbul | 4 | 0 | 1 | 3 | 0:8 | 1</li>
      </ul>
      <h3>Skupina B:</h3>
      <h3>Tottenham Hotspur - Olympiakos Pireus</h3>
      <p>Výkop: úterý 26. listopadu, 21:00.</p>
      <p>Rozhodčí: Kabakov - Margaritov, Valkov (všichni Bulh.) - Fabbri (video, It.).</p>
      <p>Bilance: 3 1-1-1 6:3.</p>
      <p>
        <b>Zajímavosti:</b>
      </p>
      <p>- finalistu minulého ročníku Tottenham posune do osmifinále vítězství, remíza Spurs stačí, pokud Crvena zvezda neporazí Bayern</p>
      <p>- Olympiakos udrží ve hře o postup jenom výhra nad Tottenhamem</p>
      <p>- Tottenham poprvé v LM povede nový trenér Mourinho, při ligové premiéře dovedl Spurs v sobotu k výhře 3:2 nad West Hamem</p>
      <p>- Tottenham neprohrál v posledních 5 pohárových duelech s řeckými soupeři, na stadionu Olympiakosu v září remizoval 2:2</p>
      <p>- Olympiakos ve skupině LM prohrál posledních 6 venkovních duelů</p>
      <h3>Crvena zvezda Bělehrad - Bayern Mnichov.</h3>
      <p>Výkop: úterý 26. listopadu, 21:00.</p>
      <p>Rozhodčí: Kuipers - Van Roekel, Zeinstra - Van Boekel (video, všichni Niz.).</p>
      <p>Bilance: 6 2-1-3 9:13.</p>
      <p>
        <b>Zajímavosti:</b>
      </p>
      <p>- Bayern vyhrál všechny 4 zápasy ve skupině a už má jistý postup do osmifinále, doma porazil Crvenou zvezdu 3:0</p>
      <p>- Crvena zvezda ztratí šanci na postup, když neporazí Bayern nebo pokud Tottenham vyhraje nad Olympiakosem</p>
      <p>- Bayern si zajistí první místo ve skupině v případě výhry nad Crvenou zvezdou nebo ztráty Tottenhamu s Olympiakosem</p>
      <p>- Bayern venku neprohrál v posledních 11 pohárových utkáních (8 výher, 3 remízy)</p>
      <p>- Lewandowski za Bayern v této sezoně vstřelil 23 gólů v 19 soutěžních zápasech</p>
      <p>
        <b>Tabulka:</b>
      </p>
      <ul>
        <li>1. | Bayern Mnichov | 4 | 4 | 0 | 0 | 15:4 | 12</li>
        <li>2. | Tottenham | 4 | 2 | 1 | 1 | 13:9 | 7</li>
        <li>3. | CZ Bělehrad | 4 | 1 | 0 | 3 | 3:13 | 3</li>
        <li>4. | Olympiakos Pireus | 4 | 0 | 1 | 3 | 5:10 | 1</li>
      </ul>
      <h3>Skupina C:</h3>
      <h3>Manchester City - Šachtar Doněck</h3>
      <p>Výkop: úterý 26. listopadu, 21:00.</p>
      <p>Rozhodčí: Vinčič - Klančnik, Kovačič (všichni Slovin.) - Makkelie (video, Niz.).</p>
      <p>Bilance: 5 4-0-1 15:2.</p>
      <p>
        <b>Zajímavosti:</b>
      </p>
      <p>- City stačí k zajištění osmifinále remíza nebo bodový zisk Bergama proti Záhřebu</p>
      <p>- Šachtar k postupu potřebuje, aby porazil City a současně Dinamo podlehlo Bergamu</p>
      <p>- City vyhráli 4 z 5 pohárových soubojů se Šachtarem, v září na Ukrajině zvítězili 3:0</p>
      <p>- City doma v LM vyhráli 6x za sebou, dali při tom 26 gólů</p>
      <p>- City prohráli jen 3 z posledních 28 soutěžních duelů</p>
      <p>- Šachtar vyhrál pouze 2 z posledních 11 utkání v LM</p>
      <h3>Atalanta Bergamo - Dinamo Záhřeb</h3>
      <p>Výkop: úterý 26. listopadu, 21:00.</p>
      <p>Rozhodčí: Karasev - Demeško, Gavrilin (všichni Rus.) - Dankert (video, Něm.).</p>
      <p>Bilance: 3 0-2-1 1:5.</p>
      <p>- Bergamo vypadne ze hry o postup, když neporazí Dinamo nebo pokud Šachtar zvítězí nad City</p>
      <p>- Dinamo ztratí šanci na osmifinále v případě, že prohraje v Bergamu a Šachtar porazí City</p>
      <p>- Bergamo ještě v pohárech ze 3 pokusů Dinamo neporazilo, v září utrpělo v Záhřebu debakl 0:4</p>
      <p>- Bergamo čeká na pohárové vítězství 6 zápasů</p>
      <p>- Dinamo ve skupině LM venku prohrálo 13 z posledních 14 utkání</p>
      <p>
        <b>Tabulka:</b>
      </p>
      <ul>
        <li>1. | Manchester City | 4 | 3 | 1 | 0 | 11:2 | 10</li>
        <li>2. | Dinamo Záhřeb | 4 | 1 | 2 | 1 | 9:7 | 5</li>
        <li>3. | Šachtar Doněck | 4 | 1 | 2 | 1 | 7:9 | 5</li>
        <li>4. | Bergamo | 4 | 0 | 1 | 3 | 3:12 | 1</li>
      </ul>
      <h3>Skupina D:</h3>
      <h3>Lokomotiv Moskva - Bayer Leverkusen</h3>
      <p>Výkop: úterý 26. listopadu, 18:55.</p>
      <p>Rozhodčí: Oliver - Burt, Bennett - Kavanagh (video, všichni Angl.).</p>
      <p>Bilance: 1 1-0-0 2:1.</p>
      <p>
        <b>Zajímavosti:</b>
      </p>
      <p>- Lokomotiv ztratí šanci na postup, pokud podlehne Leverkusenu nebo když remizuje a Atlético neprohraje s Juventusem, moskevský tým bude z LM vyřazen i v případě vítězství Atlética</p>
      <p>- Leverkusen pro uchování naděje na osmifinále potřebuje vítězství nad Lokomotivem a bodovou ztrátu Atlética v Turíně</p>
      <p>- Lokomotiv v úvodním vzájemném utkání zvítězil v Leverkusenu 2:1, ale doma s německými soupeři prohrál všechny 4 pohárové duely</p>
      <p>- Lokomotiv doma v pohárech prohrál 5 z posledních 6 zápasů</p>
      <p>- Leverkusen čeká jubilejní 100. zápas v hlavní fázi LM</p>
      <h3>Juventus Turín - Atlético Madrid</h3>
      <p>Výkop: úterý 26. listopadu, 21:00.</p>
      <p>Rozhodčí: Taylor - Beswick, Nunn - Attwell (video, všichni Angl.).</p>
      <p>Bilance: 5 1-2-2 5:5.</p>
      <p>- Juventus je jistým osmifinalistou, a pokud porazí Atlético, bude mít zaručené i vítězství ve skupině</p>
      <p>- Atlético postoupí v případě, že vyhraje nebo když obě utkání skupiny skončí remízou</p>
      <p>- Juventus porazil Atlético v jediném z 5 pohárových zápasů, úvodní vzájemný duel v Madridu skončil remízou 2:2</p>
      <p>- Atlético ještě na stadionu Juventusu ve 2 pohárových duelech nevyhrálo a nedalo gól, v březnovém osmifinále LM tam prohrálo 0:3</p>
      <p>- Juventus v této sezoně ještě neprohrál soutěžní zápas (14 výher, 3 remízy), doma zvítězil ve všech 8 utkáních</p>
      <p>- Atlético vyhrálo jediný z posledních 5 soutěžních zápasů</p>
      <p>
        <b>Tabulka:</b>
      </p>
      <ul>
        <li>1. | Juventus Turín | 4 | 3 | 1 | 0 | 9:4 | 10</li>
        <li>2. | Atlético Madrid | 4 | 2 | 1 | 1 | 6:4 | 7</li>
        <li>3. | Lokomotiv Moskva | 4 | 1 | 0 | 3 | 4:7 | 3</li>
        <li>4. | Leverkusen | 4 | 1 | 0 | 3 | 3:7 | 3</li>
      </ul>
    </article>
  </body>
</html>