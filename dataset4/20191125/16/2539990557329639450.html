<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/8/410/Artykul/2410100,Barbara-Bittnerowna-i-Witold-Gruca-Ikony-nie-tylko-polskiego-tanca"/>
    <meta property="og:site_name" content="Polskie Radio"/>
    <meta property="article:published_time" content="2019-11-25T16:15:00+00:00"/>
    <meta property="og:title" content="Barbara Bittnerówna i Witold Gruca. Ikony nie tylko polskiego tańca"/>
    <meta property="og:description" content="- Oni byli zjawiskiem kulturowym. Weszli do popkultury XX wieku, ale też z tej popkultury mocno czerpali - mówił w Dwójce Piotr Janowczyk, reżyser dokumentu poświęconego jednemu z najważniejszych duetów polskiego baletu."/>
  </head>
  <body>
    <article>
      <h1>Barbara Bittnerówna i Witold Gruca. Ikony nie tylko polskiego tańca</h1>
      <address>
        <time datetime="2019-11-25T16:15:00+00:00">25 Nov 2019, 16:15</time>
      </address>
      <p>
        <b>- Oni byli zjawiskiem kulturowym. Weszli do popkultury XX wieku, ale też z tej popkultury mocno czerpali - mówił w Dwójce Piotr Janowczyk, reżyser dokumentu poświęconego jednemu z najważniejszych duetów polskiego baletu.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/aa6786b0-1d9d-4ed7-aa0e-e8dffb846d4c.mp3"/>
          </figure>
          <p>Rozmowa o dokumencie "Basiu, zatańczymy…" (Wybieram Dwójkę)</p>
        </li>
      </ul>
      <p>Primabalerina Barbara Bittnerówna oraz solista baletu i choreograf Witold Gruca w latach 50. i 60. stworzyli nie tylko wybitne kreacje sceniczne, ale też stali się kimś na kształt ówczesnych celebrytów. Przyczynił się do tego sukces w 1956 roku na Międzynarodowym Konkursie Tańca w Vercelli we Włoszech oraz estradowa i telewizyjna działalność w Grupie Baletowej Arabeska. Na czym polegał fenomen pary, która przyciągała tłumy do sal? - W dzisiejszych czasach większą uwagę zwraca się na wirtuozerię ruchu i wykonawstwa, a wówczas to emocje były na pierwszym planie. Oni byli wybitni w przekazywaniu emocji widzom - mówiła w Dwójce choreografka Paulina Święcańska pomysłodawczyni albumu i filmu poświęconego duetowi.</p>
      <p>Dokument zatytułowany "Basiu, zatańczymy…" przybliża dzieje Bittnerówny i Grucy nowemu pokoleniu. - Dla mnie ciekawe w tym filmie było zderzenie dzisiejszych tancerzy i choreografów z historią naszych bohaterów - mówił w Dwójce Piotr Janowczyk. Reżyser zwrócił uwagę, że dziś zachwycać może nie tyle technika, ale przede wszystkim chemia, jaka wytworzyła się w tym duecie. - Czuć było u nich znakomitą wymianę energii. Ich ciała doskonale ze sobą współgrały.</p>
      <p>Piotr Janowczyk dodał, że para stała się nie tylko ikoną polskiego tańca, ale też symbolem stylu lat 50. </p>
      <p>W audycji rozmawialiśmy o przełomowym dla Bittnerówny i Grucy momencie, od którego wziął się tytuł filmu, ale też nasi goście wyjaśnili, dlaczego sztuka baletowa jest okrutna.</p>
      <p>
        <b>***</b>
      </p>
      <p><b>Tytuł audycji:</b> <a href="https://www.polskieradio.pl/8/410">Wybieram Dwójkę</a> </p>
      <p><b>Prowadzi:</b> <a href="https://www.polskieradio.pl/Jakub-Kukla/Tag175005">Jakub Kukla</a></p>
      <p><b>Goście: </b>Paulina Święcańska (choreografka) i Piotr Janowczyk (reżyser)</p>
      <p><b>Data emisji:</b> 25.11.2019</p>
      <p><b>Godzina emisji:</b> 16.30</p>
      <p>bch</p>
      <related>
        <a href="https://www.polskieradio.pl/8/410/Artykul/1379323,Po-Berlinale-Polskie-kino-znikad-nie-wraca"/>
      </related>
      <related>
        <a href="https://www.polskieradio.pl/8/410/Artykul/2242647,Jozef-Wilkon-moja-tworczosc-ma-ludowe-korzenie"/>
      </related>
    </article>
  </body>
</html>