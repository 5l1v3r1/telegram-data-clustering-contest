<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/partnxorstvoto-mezhdu-iguain-i-dibala-e-problem-kakto-za-ronaldo-taka-i-za-sari-1409596.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Партньорството между Игуаин и Дибала е проблем както за Роналдо, така и за Сари"/>
    <meta property="og:description" content="В събота Ювентус изоставаше от Аталанта с 0:1 20 минути преди края на гостуването си в Бергамо „Старата госпожа“ не бе печелила на „Атлети Адзури д'Италия в последните 3 сезона и някой трябваше да се нагърби със задачата да поведе тима към обрата"/>
  </head>
  <body>
    <article>
      <h1>Партньорството между Игуаин и Дибала е проблем както за Роналдо, така и за Сари</h1>
      <address><time datetime="2019-11-25T16:21:00+00:00">25 Nov 2019, 16:21</time> by <a rel="author">Sportlive.bg</a></address>
      <p>В събота <a href="https://www.sportlive.bg/tags/1622">Ювентус</a> изоставаше от Аталанта с 0:1 20 минути преди края на гостуването си в Бергамо. „Старата госпожа“ не бе печелила на „Атлети Адзури д'Италия в последните 3 сезона и някой трябваше да се нагърби със задачата да поведе тима към обрата. На всичкото отгоре бергамаските бяха изпуснали дузпа през първата част, като единствено добрите намеси на Войчех Шчесни и Матайс де Лихт ги държаха още в мача. В моменти като тези на предна линия трябва да излезе рекордната покупка. Хубавото за Ювентус е, че при тях скъпите играчи са няколко.</p>
      <p>При липсата на 100-милионния Роналдо на сцената излезе 90-милионният Гонсало Игуаин. Аржентинецът бе безпощаден пред противниковата врата, като само в рамките на 8 минути обърна срещата за „бианконерите“ с две попадения. В края на мача Игуаин се превърна и в асистент, като подаде топката на сънародника си <a href="https://www.sportlive.bg/tags/37371">Пауло Дибала</a>, който също реализира и оформи крайния резултат.</p>
      <p>Преди началото на сезона Игуаин и Дибала не бяха хората, около които се очакваше Ювентус да изгражда отбора си през този сезон. Двамата бяха сложени в трансферната листа през лятото, като „бианконерите“ се опитваха да изградят нов тим около новодошлите Матайс Де Лихт, Аарън Рамзи и Адриен Рабио. Поне единият от двамата аржентинци трябваше да бъде продаден, ако не и двамата. Вместо това и двамата останаха и за момента носят тима на гърбовете си. Дибала отбеляза победния гол срещу Милан, след като влезе в игра на мястото на Роналдо. Преди това той отбеляза на два пъти при победата на Юве срещу Локомотив Москва и вкара единственото попадение срещу Лече. Дибала и <a href="https://www.sportlive.bg/tags/20685">Игуаин</a> отбелязаха головете при най-важната победа през сезона за Юве – при гостуването на Интер.</p>
      <figure>
        <img src="http://i.actualno.com/actualno_2013//upload/2019/11/25/0303504001574690723_0.jpg"/>
      </figure>
      <p>Ако Рамзи не беше зад двамата, спокойно можем да кажем, че сме обратно в 2016-та, когато италианската преса кръсти двойката в атака „HD”. През онзи сезон аржентинското дуо отбеляза 51 гола, като помогна на Юве да спечели Серия А и Купата на Италия и да достигне финал в Шампионската лига. Но могат ли те да станат трио, когато Роналдо е на линия? Очаква се португалецът да се завърне в стартовия състав на Юве във вторник срещу Атлетико Мадрид. <a href="https://www.sportlive.bg/tags/47207">Маурицио Сари</a> все още отказва да отговаря на въпроса, дали обмисля да започне с трима в атака. Не е ясно в какви отношения са наставника и <a href="https://www.sportlive.bg/tags/2646">Роналдо</a> след изваждането на португалеца от игра преди няколко седмици. Тогава от една от камерите на стадиона се видя, че португалецът изрича нещо по адрес на италианския мениджър при смяната, но може само да се спекулира какво точно е казал 5-кратният носител на Златната топка.</p>
      <p>В крайна сметка въпреки съмненията за здравето му, Роналдо вкара 4 гола по време на двата си мача с националния отбор на Португалия. От друга страна обаче, последните две срещи за Ювентус, в които 34-годишният футболист взе участие, бяха решени от играчите, които го замениха – Дъглас Коща срешу Локо Москва и Пауло Дибала срещу Милан. Всичко това поставя Сари в деликатна позиция – мениджърът вижда Роналдо като специален случай. Преди сезона наставникът каза, че португалецът е най-добрият футболист в този отбор и той трябва да организира останалите 10 играчи около него.</p>
      <p>За момента равносметката за Сари от началото на сезона е чудесна – 35 от 39 възможни точки в Серия А и 10 от 12 в Шампионската лига. Победа във вторник срещу Атлетико или равенство по-ниско резултатно от 2:2 ще осигурят първото място на Ювентус в групата. Въпреки това продължава да се говори, че тимът на Сари не задоволява с играта си на терена. Може би най-важното за мениджъра обаче е, че дори когато Роналдо не играе, има кой да го замести. През миналия сезон нещата не стояха така, след като отборът не успя да спечели 4 от 8-те срещи, в които португалският нападател не игра. Но каквито и критики да има към Роналдо, към мениджъра и към начина на игра на „старата госпожа“, те са невалидни, докато Ювентус продължава да печели мачовете си. <i>А какво каза Сари по адрес на Роналдо миналата седмица, <a href="https://www.sportlive.bg/worldfootball/italy/Sari-sravni-Ronaldo-s-amatxor-1409235.html">вижте тук.</a></i></p>
      <related>
        <h4>Още по темата</h4>
        <a href="https://www.sportlive.bg/worldfootball/championsleague/Problem-s-kontuzeni-i-za-Yuventus-i-za-Atletiko-predi-vazhniq-dvuboj-1409527.html"/>
        <a href="https://www.sportlive.bg/worldfootball/italy/Markizio-pozdravi-Konte-za-rabotata-mu-v-Inter-1409481.html"/>
        <a href="https://www.sportlive.bg/worldfootball/italy/Yuventus-obyrna-Atalanta-i-prodylzhava-bez-zaguba-1409084.html"/>
        <a href="https://www.sportlive.bg/worldfootball/italy/Na-kakvo-se-dylzhi-zavryshtaneto-na-istinskiq-Iguain-1385928.html"/>
        <a href="https://www.sportlive.bg/worldfootball/italy/Ronaldo-e-istinski-zvqr-na-domashnata-scena-1409512.html"/>
        <a href="https://www.sportlive.bg/worldfootball/italy/Dibala-Vzeh-pravilnoto-reshenie-kato-ostanah-v-Yuve-1409282.html"/>
      </related>
    </article>
  </body>
</html>