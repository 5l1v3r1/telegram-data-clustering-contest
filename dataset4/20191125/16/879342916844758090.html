<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/video/polityka/narodovladdya-chomu-ryzyk-uxvalennya-vazhlyvyx-derzhavnyczkyx-rishen-cherez-referendum"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T16:58:00+00:00"/>
    <meta property="og:title" content="Народовладдя: в чому ризик ухвалення важливих державницьких рішень через референдум"/>
    <meta property="og:description" content="Наскільки доцільно виносити на розсуд народу складні та глибоко дискусійні питання та в чому основні ризики плебісцитів для суспільства."/>
  </head>
  <body>
    <article>
      <h1>Народовладдя: в чому ризик ухвалення важливих державницьких рішень через референдум</h1>
      <address>
        <time datetime="2019-11-25T16:58:00+00:00">25 Nov 2019, 16:58</time>
      </address>
      <p>
        <b>Спікер Верховної ради Дмитро <a href="https://www.slovoidilo.ua/2019/11/18/novyna/polityka/razumkov-rozpoviv-podrobyczi-uxvalennya-zakonu-pro-referendum">Разумков висловив надію, що парламент до кінця року ухвалить пакет законів про народовладдя,</a> який включає законопроект про всеукраїнський референдум. Зокрема, шляхом референдуму планується ухвалювати такі важливі та дискусійні в суспільстві питання, як продаж української землі іноземцям.</b>
      </p>
      <p>Наскільки ефективним є плебісцит, як форма прямої демократії, у вирішенні державницьких питань, розмірковував політичний експерт «Слово і Діло» Валентин Гладких в ефірі телеканалу «Еспресо».</p>
      <figure>
        <iframe src="https://www.youtube.com/embed/iD1lZSso3h0" width="480" height="270" data-service="Youtube" scrolling="no"/>
        <figcaption>Пів року президентства Зеленського: виконані та провалені обіцянки<cite>Espreso.TV</cite></figcaption>
      </figure>
      <p>На думку Валентина Гладких, відносно референдуму є один важливий нюанс, який призводить до теоретичного питання взаємин між прямою демократією і представницькою.</p>
      <p><i>«У цивілізованому світі влада належить народу, але народ здійснює цю владу шляхом формування представницьких органів. Себто шляхом делегування певних повноважень своїм представникам, які формують виконавчу владу»,</i> – зазначив він.</p>
      <p>Щоправда, останнім часом це вже не працює, навіть у цивілізованих країнах, і незадоволені люди виходять на протести із гаслом: <i>«Наші представники нас не представляють».</i> Тобто у виборців є відчуття, що ті, кого вони делегували, не завжди представляють їхні інтереси.</p>
      <p>І тоді виникає така альтернатива, як пряма демократія, коли народ може здійснювати свою владу без делегування повноважень представникам. Одним із інструментів цієї форми демократії є проведення референдумів.</p>
      <p><i>«Це доволі дискусійний спосіб, тому що є таке поняття, як деліберативна демократія. В суспільстві є різні соціальні групи. Вони мають різні інтереси, подекуди антагоністичні, але вони всі мають бути націлені на пошук якогось компромісу, який влаштує всіх. Тому повинна постійно відбуватися дискусія. Причому метою дискусії є об’єднання, а не роз’єднання»,</i> – підкреслив експерт.</p>
      <p>Гладких вважає, що перш ніж проводити плебісцит, спірне питання треба спочатку переводити в площину широкої дискусії, а вже після того, як будуть знайдені якісь точки дотику, можна обережно формулювати питання, яке буде виноситися на референдум. Тоді люди своїм голосуванням покажуть, хто з політиків був більш переконливим. Але це ідеальні умови, на практиці так не працює.</p>
      <p><i>«Ризики проведення референдуму в тому, що зараз ми маємо диктат медіа та їхню комерціалізацію, а також суперечливі інтереси політичних партій, які насправді працюють не на об’єднання, причому не тільки в Україні. Їхня основна мета – позиціонувати себе в електоральній системі координат, тому вони прагнуть тільки одного – відрізнятися від своїх опонентів»,</i> – підкреслив Валентин Гладких.</p>
      <p>Раніше ми писали, що <a href="https://www.slovoidilo.ua/2019/11/22/pogljad/polityka/referendum-ta-narodovladdya-chomu-ryzyk-chy-hotove-suspilstvo">референдум може бути дуже популістичним інструментом, який працює, що показав приклад Брексіта.</a></p>
      <p>Також ми повідомляли, що <a href="https://www.slovoidilo.ua/2019/11/15/novyna/polityka/razumkov-anonsuvav-koly-vidbudetsya-zemelnyj-referendum">Разумков анонсував, коли відбудеться земельний референдум.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/21/pogljad/polityka/zakonoproekt-pro-narodovladdya-chomu-nebezpeka-ta-chy-hotove-suspilstvo"/>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
        <a href="https://www.slovoidilo.ua/2019/11/18/pogljad/polityka/rynok-zemli-chy-referendum-yakshho-tymoshenko-zvernetsya-ksu-to-sud-ne-zmozhe-vynesty-rishennya"/>
      </related>
    </article>
  </body>
</html>