<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113171"/>
    <meta property="og:site_name" content="MGR Online"/>
    <meta property="article:published_time" content="2019-11-25T16:36:00+00:00"/>
    <meta property="og:title" content="ฮือฮา!!เจ้าของ'หลุยส์วิตตอง'ทุ่ม$16,200ล้าน ซื้อกิจการธุรกิจเพชรหรูสหรัฐฯ'ทิฟฟานี'"/>
    <meta property="og:description" content="- LVMH เจ้าของแบรนด์กระเป๋าหลุยส์วิตตอง(Louis Vuitton) ตกลงทุ่มเงิน 16,200 ล้านดอลลาร์เข้าซื้อ ทิฟฟานีแอนด์โค(Tiffany) ในการเข้าซื้อกิจการครั้งใหญ่ที่สุดเท่าที่เคยมีมาของบริษัท ขณะที่ผู้ผลิตสินค้าหรูสัญชาติฝรั่งเศส เสี่ยงเดิมพันว"/>
  </head>
  <body>
    <article>
      <h1>ฮือฮา!!เจ้าของ'หลุยส์วิตตอง'ทุ่ม$16,200ล้าน ซื้อกิจการธุรกิจเพชรหรูสหรัฐฯ'ทิฟฟานี'</h1>
      <address><time datetime="2019-11-25T16:36:00+00:00">25 Nov 2019, 16:36</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011706501.JPEG"/>
        <figcaption>หลุยส์ วิตตองเทคโอเวอร์ ทิฟฟานี - แอลวีเอ็มเอช ยักษ์ใหญ่สินค้าหรูหรา ที่เป็นเจ้าของแบรนด์ดังๆ อย่าง หลุยส์ วีตตอง, ดิออร์, แท็ค ฮอยเออร์, อูโบลท์ แถลงในวันจันทร์ (25 พ.ย.) ว่าประสบความสำเร็จในการทำข้อตกลงซื้อ “ทิฟฟานี” ผู้ผลิตเครื่องเพชรและอัญมณีชื่อดังสัญชาติอเมริกัน ในราคา 16,200 ล้านดอลลาร์ สำหรับภาพนี้เป็นโลโก้ของหลุยส์ วิตตอง ที่ร้านแห่งหนึ่งในเมืองนีซ ประเทศฝรั่งเศส (ภาพถ่ายเมื่อ 27 ต.ค. 2019)</figcaption>
      </figure>
      <p><b>เอเอฟพี/รอยเตอร์ - LVMH เจ้าของแบรนด์กระเป๋าหลุยส์วิตตอง(Louis Vuitton) ตกลงทุ่มเงิน 16,200 ล้านดอลลาร์เข้าซื้อ ทิฟฟานีแอนด์โค(Tiffany) ในการเข้าซื้อกิจการครั้งใหญ่ที่สุดเท่าที่เคยมีมาของบริษัท ขณะที่ผู้ผลิตสินค้าหรูสัญชาติฝรั่งเศส เสี่ยงเดิมพันว่าพวกเขามีความสามารถพอที่จะฟื้นฟูผู้ผลิตเครื่องเพชรและอัญมณีชื่อดังสัญชาติอเมริกัน ด้วยการลงทุนในห้างร้านต่างๆและคอลเล็คชั่นใหม่ๆ</b><br/><br/>ข้อตกลง 135 ดอลลาร์ต่อหุ้นจะช่วยเกื้อหนุนแผนกเพชรพลอยและนาฬิกา อันเป็นธุรกิจเล็กที่สุดของ LVMH ซึ่งมีแบรนด์ บุลการี(Bulgari) และ แทค ฮอยเออร์(TAG Heuer) อยู่ก่อนแล้ว และจะช่วยขยายขอบเขตของ LVMH เข้าสู่หนึ่งในภาคอุตสาหกรรมที่เติบโตรวดเร็วที่สุดและยกระดับสถานะของพวกเขาในตลาดสหรัฐฯ<br/><br/>นอกจากนี้แล้วมันยังเปิดทางให้ LVMH ได้รับประโยชน์จากอุปสงค์สินค้าหรูต่างๆของกลุ่มลูกค้าที่มองว่าการซื้อของพวกเขาเป็นการลงทุน ไม่ใช่เพียงแค่ซื้อเพราะความอยากเท่านั้น<br/><br/>"ลูกค้าเหล่านี้ ไม่เหมือนพวกที่สนใจแฟชัน พวกเขาสินใจในความเป็นถาวรของมันและซื้อเครื่องเพชรเพื่อเก็บไว้และตกทอดถึงคนอื่นได้" แบร์นาร์ด อาร์โนลต์ ซีอีโอของ LVMH กล่าว "เมื่อคุณซื้อชุดสวยๆใส่ คงมีไม่มากนักหรอกที่อีกหลายสิบปีต่อมา ชุดดังกล่าวยังคงดูร่วมสมัยอยู่"<br/><br/>อย่างไรก็ตามพวกเขาก็มีความท้าทายต่างๆนานารอให้ก้าวผ่านเช่นกัน ในนั้นรวมถึงรูปแบบการใช้จ่ายของผู้บริโภคที่เปลี่ยนแปลงไปและบรรดานักช็อปปิ้งชาวจีนเริ่มถอยห่างจากสหรัฐฯ และหันไปซื้อสินค้าบ้านเกิดมากขึ้น หนึ่งในผลกระทบทางอ้อมของสงครามการค้าระหว่างปักกิ่งและวอชิงตัน ซึ่งบั่นทอนธุรกิจของทิฟฟานี<br/><br/>ขณะเดียวกันบริษัทผู้ผลิตเครื่องเพชรและอัญมณีชื่อดังสัญชาติอเมริกันก็ยังอยู่ระหว่างโหมดพลิกฟื้นกิจการ ในความพยายามสร้างภาพลักษณ์ใหม่และหันไปล่อใจบรรดานักช็อปปิ้งทางออนไลน์มากขึ้น<br/><br/>ข้อตกลงนี้มีขึ้นหลังจาก LVMH ใช้เวลานานนับเดือนในการเกี้ยวพาราสี ทิฟฟานี "มันคือแบรนด์ที่เป็นเอกลักษณ์ สัญลักษณ์ของอเมริกาจะกลายเป็นฝรั่งเศส" แอาร์โนลต์ บอกกับเอเอฟพี "พวกเขามีศักยภาพมากมายและมีประวัติศาสตร์ที่น่าทึ่ง"<br/><br/>ทั้งสองบริษัทระบุในถ้อยแถลงว่า LVMH จะซื้อ ทิฟฟานี ในราคา 135 ดอลลาร์ต่อหุ้นในรูปแบบของเงินสด ในการทำธุรกรรมที่มีมูลค่าราวๆ 14,700 ล้านยูโรหรือ 16,200 ล้านดอลาร์ <br/><br/>ด้วย ทิฟฟานี ยังคงตามหลังบรรดาคู่แข่งสำคัญๆในแง่ของการเติบโตของยอดขายในช่วงไม่กี่ปีที่ผ่านมา ดังนั้นจึงเป็นที่คาดหมายว่าการซื้อกิจการครั้งนี้จะช่วยให้ ทิฟฟานี ได้ประโยชน์จากศักยภาพด้านโปรโมชันและเครือข่ายระดับโลกอันกว้างของ LVMH</p>
    </article>
  </body>
</html>