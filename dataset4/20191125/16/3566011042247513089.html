<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549991.html/%D8%AF%D8%B3%D8%AA%DA%AF%DB%8C%D8%B1%DB%8C-%D8%B4%DA%A9%D8%A7%D8%B1%DA%86%DB%8C%D8%A7%D9%86-%D8%AD%D8%B1%D9%81%D9%87-%D8%A7%DB%8C-%D9%88-%D8%BA%DB%8C%D8%B1-%D9%85%D8%AC%D8%A7%D8%B2-%D9%BE%D8%B1%D9%86%D8%AF%DA%AF%D8%A7%D9%86-%D8%B4%DA%A9%D8%A7%D8%B1%DB%8C-%D8%AF%D8%B1-%D8%AF%D8%B1%DA%AF%D8%B2"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:33:00+00:00"/>
    <meta property="og:title" content="دستگیری شکارچیان حرفه‌ای و غیر مجاز پرندگان شکاری در درگز"/>
    <meta property="og:description" content="یک نفر صیاد حرفه‌ای پرندگان که از استان بوشهر برای صید و قاچاق پرنده شکاری بالابان به درگز آمده بود، در حال صیادی به همراه همدستانش شناسایی و دستگیر شد."/>
  </head>
  <body>
    <article>
      <h1>دستگیری شکارچیان حرفه‌ای و غیر مجاز پرندگان شکاری در درگز</h1>
      <h2>رئیس اداره محیط زیست درگز خبر داد:</h2>
      <address>
        <time datetime="2019-11-25T16:33:00+00:00">25 Nov 2019, 16:33</time>
      </address>
      <p>یک نفر صیاد حرفه‌ای پرندگان که از استان بوشهر برای صید و قاچاق پرنده شکاری بالابان به درگز آمده بود، در حال صیادی به همراه همدستانش شناسایی و دستگیر شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین اصلاحی در گفتگو با <a href="http://www.sobhtoos.ir/">صبح توس</a>؛ از دستگیری یک گروه صید غیر مجاز پرندگان در درگز خبر داد و اظهار کرد: پرسنل یگان حفاظت این اداره در پی رصد و مراقبت همه روزه از حوزه استحفاظی شهرستان، یک گروه صید غیر مجاز پرنده بالابان را پیش از شکار دستگیر کردند.</p>
      <p>وی افزود: بالابان از بزرگ‌ترین انواع شاهین و از محبوبترین پرندگان شکاری نزد بازداران است که با توجه به شکار، صید بی رویه و قاچاق آن به کشورهای حوزه خلیج فارس در معرض خطر انقراض قرار گرفته‌ است.</p>
      <p>رئیس اداره محیط زیست درگز گفت: شکارچیان غیر مجاز که در کوخه یا همان محل حفاری شده برای استتار و دام پهن کردن کمین کرده بودند، به محض مشاهده ماموران محیط زیست یک بهله دلیجه صید شده به همراه یک قطعه قمری را آزاد کردند اما از آنها ادوات بازگیری شامل تور و قنداق پیچ، کشف و ضبط شد.</p>
      <p>اصلاحی توضیح داد: معمولا پرندگانی مانند دلیجه، قمری و کبوتر به عنوان دام برای صید پرنده اصلی که همان بالابان باشد مورد استفاده قرار می گیرند؛ برای صید و شکار دلیجه در قانون مبلغ 20 میلیون تومان جریمه در نظر گرفته شده است.</p>
      <p>وی تصریح کرد: با دستگیری صیاد اصلی که از حوالی استان بوشهر به درگز آمده بود، همدستان او که متاسفانه بومی این شهر بودند شناسایی، دستگیر و تحویل حوزه قضایی لطف آباد شدند.</p>
      <p>این مقام مسئول گفت: با انقراض و حذف یک گونه جانوری از چرخه طبیعت، جانوران بالای هرم مجبور هستند نیازهای غذایی خود را از منابع دیگری تامین کنند؛ نتیجه آن هم حمله گرگ به گله گوسفندان و خرابکاری زمین های کشاورزی توسط خوک ها می شود؛ بنابراین تبعات منفی شکار پرندگان و انقراض آنها گریبانگیر ساکنین بومی خواهد شد.</p>
      <p>اصلاحی در پایان خاطرنشان کرد: از مردم عزیز استدعا داریم در صورت مشاهده افراد مشکوک مخصوصا افرادی که از جنوب کشور آمده و بدون هیچ دلیلی در شهر رفت و آمد دارند، بلافاصله مراتب را به این اداره گزارش کنند تا بتوانیم سدی باشیم در برابر تمام متخلفانی که منابع ارزشمند این کشور را برای به دست آوردن سود و منفعت قاچاق می کنند.</p>
      <p>انتهای پیام/</p>
    </article>
  </body>
</html>