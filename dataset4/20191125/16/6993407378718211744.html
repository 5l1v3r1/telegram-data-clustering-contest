<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dresden-muzey-hrabizhnyky/30291410.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T16:14:13+00:00"/>
    <meta property="og:title" content="У Дрездені з музею викрали «безцінні» коштовності"/>
    <meta property="og:description" content="У Дрездені злодії пограбували музей старовинних ювелірних виробів «Зелене склепіння», викравши «безцінні» експонати початку 18-го століття, повідомляє місцева поліція і представники музею. За повідо"/>
  </head>
  <body>
    <article>
      <h1>У Дрездені з музею викрали «безцінні» коштовності</h1>
      <address>
        <time datetime="2019-11-25T16:14:13+00:00">25 Nov 2019, 16:14</time>
      </address>
      <p>У Дрездені злодії пограбували музей старовинних ювелірних виробів «Зелене склепіння», викравши «безцінні» експонати початку 18-го століття, повідомляє місцева поліція і представники музею.</p>
      <p>За повідомленням, на камери відеоспостереження в музеї потрапили двоє підозрюваних. Вони проникли в музей через вікно вранці 25 листопада, попередньо розпилявши ґрати і розбивши скло. Їхні особи поки що не встановлені.</p>
      <p>Грабіжники розбили три вітрини і забрали коштовності.</p>
      <p>У музеї зберігають близько чотирьох тисяч коштовностей, виготовлених зі слонової кістки, срібла, золота і дорогоцінного каміння.</p>
      <p>Директор музею Маріон Акерманн охарактеризувала викрадені витвори як «безцінні», і заявила, що їх неможливо буде продати на відкритому ринку.</p>
      <p>«Ми говоримо тут про об’єкти величезної культурної цінності, – додав заступник директора музею Дірк Синдрам. – Це майже світова культурна спадщина. Ніде більше немає колекції прикрас у такому вигляді, якості й кількості».</p>
      <p>Один з найвідоміших і найцінніших скарбів музею, Дрезденський зелений діамант, не був викрадений, оскільки він зараз перебуває на виставці в нью-йоркському Метрополітен-музеї.</p>
    </article>
  </body>
</html>