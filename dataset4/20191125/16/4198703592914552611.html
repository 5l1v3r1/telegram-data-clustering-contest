<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-797351bfa63ae61026.htm"/>
    <meta property="og:site_name" content="mako"/>
    <meta property="article:published_time" content="2019-11-25T16:43:00+00:00"/>
    <meta property="og:title" content="לקראת התפטרותו מתפקידיו כשר, דרעי דורש מנתניהו: &quot;מנה שרים נוספים מש&quot;ס&quot;"/>
    <meta property="og:description" content="יו&quot;ר ש&quot;ס אריה דרעי פנה לראש הממשלה בדרישה למנות חברי כנסת ממפלגתו לשרי העבודה והרווחה והחקלאות. במכתב ששלח לנתניהו טען דרעי כי סיעתו מופלית לרעה: &quot;המצב הנוכחי יוצר עיוות&quot;"/>
  </head>
  <body>
    <article>
      <h1>לקראת התפטרותו מתפקידיו כשר, דרעי דורש מנתניהו: "מנה שרים נוספים מש"ס"</h1>
      <h2>יו"ר ש"ס פנה לראש הממשלה בדרישה למנות חברי כנסת ממפלגתו לשרי העבודה והרווחה והחקלאות. במכתב ששלח לנתניהו טען דרעי כי סיעתו מופלית לרעה: "המצב הנוכחי יוצר עיוות כלפי ש"ס, שהיא השותפה הגדולה ביותר של הליכוד וגם הנאמנה ביותר. זהו צעד הוגן ומתבקש"</h2>
      <address><time datetime="2019-11-25T16:43:00+00:00">25 Nov 2019, 16:43</time> by <a rel="author">עמית סגל</a></address>
      <p>על רקע האפשרות שיתפטר מתפקידיו כשר, יו"ר ש"ס <a href="https://www.mako.co.il/Tagit/%D7%90%D7%A8%D7%99%D7%94+%D7%93%D7%A8%D7%A2%D7%99%20?partner=gtags">אריה דרעי</a> פנה היום (שני) לראש הממשלה בנימין נתניהו בדרישה למנות חברי כנסת ממפלגתו לשרי העבודה והרווחה והחקלאות. לדבריו, "זה צעד הוגן, מתבקש ונותן מענה לייצוג חסר של ש"ס בכל השנים האחרונות". נתניהו צפוי להתפטר מתפקידיו כשר בעקבות הודעת היועץ המשפטי לממשלה, אביחי מנדלבליט, על כתב אישום נגדו.</p>
      <p>
        <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a>
      </p>
      <p>"בימים האחרונים מתפרסמות ידיעות בתקשורת על כוונתך למנות שרים נוספים מטעם הליכוד", כתב השר דרעי לנתניהו. "מפתח המנדטים שעל פיהם הנך ממנה שרים יוצר עיוות כלפי ש"ס, שהיא השותפה הגדולה ביותר של הליכוד וגם הנאמנה ביותר.</p>
      <p>לדברי דרעי, "לליכוד 32 מנדטים ויש לו 16 שרים כולל ראש הממשלה. שר לכל שני מנדטים. לאיחוד מפלגות הימין יש 7 מנדטים והם קיבלו את תיק הביטחון הבכיר, תיק החינוך וכן את תיק התחבורה - שלושה משרדים גדולים מאוד. בנוסף לתיקים הגדולים, המדד לתפקיד שר במפלגות הימין הוא שר ל-2.3 ח"כים. לש"ס 9 מנדטים, המפלגה השנייה בגודלה בקואליציה, ולנו יש את משרד הפנים ואת משרד הדתות".</p>
      <p>"המשרד לפיתוח הפריפריה, הנגב והגליל ניתן לש"ס כפיצוי על כך שבשנת 2015 הוחלט לדלל את משרד הפנים ולהעביר את מנהל התכנון מהפנים למשרד האוצר", הסביר דרעי. "כלומר, לש"ס יש שני משרדים בינוניים והמדד הוא שר ל-4.5 ח"כים. לפיכך, ולאור העבודה כי ש"ס סבלה מייצוג נמוך בממשלה ביחס לגודלה עד עתה, אני מבקש מראש הממשלה למנות מטעם ש"ס את שרי העבודה והרווחה והחקלאות. זה צעד הוגן ומתבקש שנותן מענה לייצוג חסר של ש"ס בכל השנים האחרונות".</p>
    </article>
  </body>
</html>