<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/ingmar-neveus-rysk-spionskandal-pinsam-for-serbiens-ledare-vucic/"/>
    <meta property="og:site_name" content="DN.SE"/>
    <meta property="article:published_time" content="2019-11-25T16:53:56+00:00"/>
    <meta property="og:title" content="Ingmar Nevéus: Rysk spionskandal pinsam för Serbiens ledare Vucic"/>
    <meta property="og:description" content="Videon där en rysk diplomat lämnar över ett tjockt kuvert med pengar till en serbisk officer bekräftade vad många redan misstänkte – att Kreml använder"/>
  </head>
  <body>
    <article>
      <h1><a href="https://www.dn.se/av/ingmar-neveus/">Ingmar Nevéus:</a> Rysk spionskandal pinsam för Serbiens ledare Vucic</h1>
      <address><time datetime="2019-11-25T16:53:56+00:00">25 Nov 2019, 16:53</time> by <a rel="author" href="https://www.dn.se/av/ingmar-neveus/" target="_blank">Ingmar Nevéus</a></address>
      <p>
        <b>Videon där en rysk diplomat lämnar över ett tjockt kuvert med pengar till en serbisk officer bekräftade vad många redan misstänkte – att Kreml använder alla medel för att öka sitt inflytande på Balkan. Samtidigt är skandalen pinsam för den serbiske presidenten Aleksandar Vucic.</b>
      </p>
      <p>Videon där Georgij Kleban, Rysslands dåvarande vice militärattaché, lämnar en plastkasse till en hög serbisk militär, hade på måndagen <a href="https://www.youtube.com/watch?time_continue=161&amp;v=yawNh1SwYts&amp;feature=emb_logo">281.000 visningar på Youtube</a>.</p>
      <p>På videon syns de båda männen dricka öl på ett kafé, krama om varandra och utbyta kassar. I ett klipp syns den serbiske mannen sedan ensam i en bil. Han tar upp ett kuvert ur den kasse han nyss fått av ryssen och räknar en tjock bunt med sedlar.</p>
      <figure>
        <iframe data-src="https://twitter.com/RFERL/status/1197952889785765888" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Serbien är Rysslands bästa vän</b> på Balkan, kanske i hela Europa. <a href="https://www.dn.se/nyheter/varlden/belgrad-tog-emot-putin-som-en-fralsare/">Religiösa, kulturella, ekonomiska och även militära band binder de båda länderna samman.</a> Ryssland har försett serbisk militär med attackflygplan och stridsvagnar, och härom veckan meddelade president Aleksandar Vucic att <a href="https://www.dn.se/nyheter/varlden/balkan-vander-sig-mot-ryssland-nar-eu-stanger-dorren/">Serbien ansluter sig till Eurasiatiska unionen</a>, en sorts postsovjetiskt mini-EU som styrs från Moskva.</p>
      <p>Samtidigt kandiderar Serbien till EU-medlemskap, och har långt större handel med EU-länderna än med Ryssland. Det har också mer militärt samarbete med Nato än med Ryssland.</p>
      <p>Sedan flera år förhandlar Belgrad med Kosovo – den tidigare serbiska provinsen som blev självständig 2008 – med EU som medlare. Målet är ett ömsesidigt erkännande, vilket skulle öppna dörren till EU för båda länderna.</p>
      <p>Ändå tvivlar de flesta på att frågan någonsin ska kunna lösas, inte minst för att Ryssland vägrar erkänna Kosovos självständighet.</p>
      <p><b>Att spela dubbelt</b> har blivit Vucics paradgren. Han mjölkar pengar från såväl öst som väst, genom att ena dagen tala sig varm om ”broderskapet” med Ryssland och nästa dag presentera Serbien som idealisk EU-kandidat.</p>
      <p>Just därför är den pågående spionskandalen så pinsam för honom. När den smygtagna videon blev viral såg han ingen annan utväg än att gå ut offentligt.</p>
      <p>Vid en presskonferens i torsdags avslöjade Vucic att videon bara var toppen av ett isberg.</p>
      <p>– Vid flera tillfällen har vi samlat ljud- och videobevis för kontakter mellan överstelöjtnant Kleban och officerare i Serbiens armé, sa Vucic. </p>
      <p>Sammanlagt ska det handla om tio kontakter med tre olika källor.</p>
      <p><b>Om en dryg vecka</b> möter Vucic sin ryske kollega Vladimir Putin i Sotji. Inför detta möjligen spända möte försäkrar den serbiske presidenten nu att han är ”säker” på att Putin inte kände till spionoperationen i Belgrad.</p>
      <p>– Vi tänker inte ändra vår politik gentemot Ryssland, som vi ser som ett broderligt och vänskapligt sinnat land.</p>
      <p>Samtidigt avfärdar en talesperson för Kreml det hela som ”en provokation”, vilket är vad Moskva alltid säger när dess spioner avslöjas utomlands. En talesman för USA:s utrikesdepartement är mycket kritisk till det ryska spioneriet:</p>
      <p>– Vi är tydliga gentemot Ryssland från högsta nivå: ni måste upphöra med destabiliserande aktioner över hela världen.</p>
      <p><b>För Aleksandar Vucics del</b> blir det allt svårare att samtidigt vara allierad både med Moskva, Bryssel och Washington.</p>
      <p>
        <b>Läs mer:</b>
      </p>
      <p><a href="https://www.dn.se/nyheter/varlden/balkan-vander-sig-mot-ryssland-nar-eu-stanger-dorren/">Balkan vänder sig mot Ryssland när EU stänger dörren</a> </p>
      <p><a href="https://www.dn.se/nyheter/varlden/belgrad-tog-emot-putin-som-en-fralsare/">Belgrad tog emot Putin som en frälsare</a> </p>
    </article>
  </body>
</html>