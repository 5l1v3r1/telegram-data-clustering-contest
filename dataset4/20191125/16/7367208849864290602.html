<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/25/leggi-notizia/argomenti/salute-e-benessere/articolo/visite-cardiologiche-gratuite-sul-truck-del-cuore-305-le-persone-che-hanno-fatto-il-check-up.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-25T16:13:00+00:00"/>
    <meta property="og:title" content="Visite cardiologiche gratuite sul &quot;Truck del cuore&quot;: 305 le persone che si sono sottoposte allo screening cardiologico"/>
    <meta property="og:description" content="Bilancio positivo e grande soddisfazione per il primario della Cardiologia del Santa Croce dottor Giuseppe Musumeci"/>
  </head>
  <body>
    <article>
      <h1>Visite cardiologiche gratuite sul "Truck del cuore": 305 le persone che si sono sottoposte allo screening cardiologico</h1>
      <h2>Bilancio positivo e grande soddisfazione per il primario della Cardiologia del Santa Croce dottor Giuseppe Musumeci</h2>
      <address><time datetime="2019-11-25T16:13:00+00:00">25 Nov 2019, 16:13</time> by <a rel="author">Barbara Simonelli</a></address>
      <p>Sonostate 305 le persone che, da giovedì 21 a sabato 23 novembre, si sono sottoposte allo screening cardiologico gratuito sul Jumbo Truck del Cuore allestito in piazza Europa a Cuneo.</p>
      <p>E' il secondo anno consecutivo che il grande mezzo fa tappa in città, una delle trenta scelte per questo grande viaggio: il progetto nazionale di Prevenzione Cardiovascolare promosso dalla Fondazione per il Tuo Cuore - HCF Onlus dell’Associazione Nazionale Medici Cardiologi Ospedalieri, con il patrocinio della Presidenza del Consiglio dei Ministri, del Dipartimento Nazionale di Protezione Civile, di Rai - Responsabilità Sociale e di Federsanità-ANCI.</p>
      <p>Le malattie cardiovascolari costituiscono la principale causa di morte in Italia e la prevenzione è fondamentale, come ha evidenziato il primario della Cardiologia del Santa Croce di Cuneo dottor <b>Giuseppe Musumeci</b>. Sono state 100 le persone che si sono sottoposte ai controlli il primo giorno, 100 il secondo e 105 il terzo.</p>
      <p>Il suo commento: <i>"Sono molto soddisfatto della risposta della città a questa iniziativa. La prevenzione resta fondamentale. In questi anni la Cardiologia di Cuneo è cresciuta grazie al lavoro straordinario di tutti. Siamo tra i primi cinque reparti in Piemonte: il Santa Croce è sempre più all'avanguardia nel trattamento dell'infarto miocardico, con una riduzione della mortalità davvero importante".</i></p>
    </article>
  </body>
</html>