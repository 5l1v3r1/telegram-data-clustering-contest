<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-vidverto-z-prezydentom-zelenskyj-rozpoviv-pro-zakony-gaz-ta-zustrich-z-putinym/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T16:35:51+00:00"/>
    <meta property="og:title" content="Відверто з президентом. Зеленський розповів про закони, газ та зустріч з Путіним"/>
    <meta property="og:description" content="Президент України Володимир Зеленський записав відеозвернення до громадян, у якому поділився останніми новинами в Україні."/>
  </head>
  <body>
    <article>
      <h1>Відверто з президентом. Зеленський розповів про закони, газ та зустріч з Путіним</h1>
      <address>
        <time datetime="2019-11-25T16:35:51+00:00">25 Nov 2019, 16:35</time>
      </address>
      <p>Президент України Володимир Зеленський записав відеозвернення до громадян, у якому поділився останніми новинами в Україні.</p>
      <p>Володимир Зеленський у випуску Відверто з президентом розповів про головне за минулий тиждень.</p>
      <p>Почав голова держави з привітань з <b>поверненням Росією українських кораблів.</b></p>
      <blockquote> – Не все там гаразд, деякого обладнання немає, проте з’являться списки, чого немає. Ми звернемося до Росії і вона обов’язково нам все поверне. За три місяці наші військові кораблі будуть готові, – запевнив Зеленський.</blockquote>
      <p>Після цього президент України повідомив <b>про зміни у партії Слуга народу:</b></p>
      <blockquote>– Третього депутата було виключено зі Слуги народу і ми цим пишаємося, адже продовжується очищення, тому що ми партія народна. Ми завжди казали, що якщо знаходитимемо щось кримінальне, будемо діяти.</blockquote>
      <p>
        <b>Читайте: </b>
        <a href="https://fakty.com.ua/ua/ukraine/20191122-ivanisov-ne-povernetsya-v-slugu-narodu-navit-yakshho-zahoche-korniyenko/">Іванісов не повернеться в Слугу народу, навіть якщо захоче – Корнієнко</a>
      </p>
      <p>Повідомив Зеленський і <b>про ухвалені закони,</b> зокрема, про ринок землі та бюджет України на 2020 рік.</p>
      <blockquote>– Кожен українець насправді стане власником своєї землі. І ми цим дуже пишаємося. Ми внесемо зміни щодо продажу землі іноземцям.</blockquote>
      <p>Нагадав президент і про узгодження дати <b>зустрічі у нормандському форматі.</b></p>
      <blockquote>– Дотиснули! Дуже важливо розблокувати цю можливість говорити про повернення наших територій і наших людей, відновлення українського суверенітету і територіальної цілісності. Зустріч була підтверджена, 9 грудня відбудеться, починаємо готуватися. Готові, але треба ще трохи попрацювати.</blockquote>
      <p>Також він підкреслив, що <b>Україна готова до зими:</b></p>
      <blockquote>– За багато років у нас рекордні запаси у газосховищах, достатньо вугілля, все непогано.</blockquote>
      <p>Також Володимир Зеленський побажав уповноваженому президента України з прав дитини <b>Миколі Кулебі та його дітям одужання після ДТП.</b></p>
      <blockquote>– Ми будемо молитися, будемо тримати кулаки, щоб все було добре з вами та дітьми, – зазначив президент.</blockquote>
      <p>Крім того, очільник держави повідомив, що до кінця цього року <b>автопарк машин швидкої допомоги</b> у країні поповниться 500 новими, і поставлена задача, щоб з 2020 року не було жодної такої машини старше 6 років.</p>
      <figure>
        <iframe src="https://www.youtube.com/embed/d0CIAj9tlZ0" width="560" height="315" data-service="Youtube" scrolling="no"/>
      </figure>
      <p>Нагадаємо, що Україна та Росія готуються до <a href="https://fakty.com.ua/ua/ukraine/20191125-pograbovani-korabli-ta-deshevyj-gaz-yak-putin-gotuyetsya-do-zustrichi-z-zelenskym/">зустрічі президентів Зеленського і Путіна у нормандському форматі</a>, яка відбудеться 9 грудня у Парижі.</p>
    </article>
  </body>
</html>