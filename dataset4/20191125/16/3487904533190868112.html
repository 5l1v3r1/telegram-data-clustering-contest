<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/thessaloniki-choris-nero-tin-kiriaki-logo-tis-sindesis-me-aliakmona"/>
    <meta property="og:site_name" content="Metrosport.gr"/>
    <meta property="article:published_time" content="2019-11-25T16:00:00+00:00"/>
    <meta property="og:title" content="Θεσσαλονίκη: Χωρίς νερό την Κυριακή λόγω της σύνδεσης με Αλιάκμονα"/>
    <meta property="og:description" content="Ολοκληρώνεται το μεγάλο έργο υποδομής της ΕΥΑΘ που θα τροφοδοτεί την πόλη με νερό και από τον Αλιάκμονα - Διακοπές σε Καλαμαριά, Πυλαία και Πανόραμα"/>
  </head>
  <body>
    <article>
      <h1>Θεσσαλονίκη: Χωρίς νερό την Κυριακή λόγω της σύνδεσης με Αλιάκμονα</h1>
      <h2>Ολοκληρώνεται το μεγάλο έργο υποδομής της ΕΥΑΘ που θα τροφοδοτεί την πόλη με νερό και από τον Αλιάκμονα - Διακοπές σε Καλαμαριά, Πυλαία και Πανόραμα</h2>
      <address><time datetime="2019-11-25T16:00:00+00:00">25 Nov 2019, 16:00</time> by <a rel="author">Metrosport.gr Team</a></address>
      <p>Το δεύτερο μεγάλο έργο υποδομής που θα ολοκληρώσει τη σύνδεση των υδραγωγείων Αλιάκμονα - Αραβησσού για την εναλλακτική υδροδότηση του ιστορικού κέντρου της Θεσσαλονίκης, θα ολοκληρωθεί την Κυριακή 1η Δεκεμβρίου. Όπως αναφέρει η Εταιρεία, με το έργο αυτό, μέρος του ευρύτερου πλάνου επενδύσεων και αναπτυξιακών υποδομών της ΕΥΑΘ, διασφαλίζεται πλέον η βέλτιστη διαχείριση των διαθέσιμων ποσοτήτων νερού και κατ’ επέκταση η βελτίωση της καθημερινότητας των Θεσσαλονικέων.</p>
      <p>Κατά τη διάρκεια των εργασιών, που θα γίνουν στη συμβολή των οδών Αγίου Νέστορος με Λαγκαδά, χαλύβδινος αγωγός διατομής Φ500 θα συνδεθεί με υφιστάμενο χαλύβδινο αγωγό Φ1400, ο οποίος «έρχεται» από την Εγκατάσταση Επεξεργασίας Νερού Θεσσαλονίκης (ΕΕΝΘ) τροφοδοτώντας την πόλη με νερό από τον Αλιάκμονα. Με τον τρόπο αυτόν, εξηγεί η ΕΥΑΘ, το κέντρο της Θεσσαλονίκης θα αποκτήσει πλέον τη δυνατότητα εναλλακτικής υδροδότησής του από τον Αλιάκμονα και την ΕΕΝΘ, εκτός από την Αραβησσό που ήταν μέχρι σήμερα ο μοναδικός υδροδότης του, «δίνοντας τις επιπλέον λύσεις που είχε ανάγκη η πόλη εδώ και πολλά χρόνια».</p>
      <p>Με την αποθήκευση ύδατος σε δεξαμενές και με κατάλληλους χειρισμούς από τα συνεργεία της ΕΥΑΘ πριν από την έναρξη των βασικών εργασιών, θα εξοικονομηθούν ικανές ποσότητες νερού, ώστε η διακοπή υδροδότησης για ένα τόσο μεγάλο έργο, επισημαίνει η Εταιρεία, να περιοριστεί στις πρώτες πρωινές ώρες της Κυριακής 1 Δεκεμβρίου έως και νωρίς το απόγευμα της ίδιας μέρας. Οι περιοχές οι οποίες αναμένεται να επηρεαστούν είναι η Καλαμαριά, η Πυλαία και το Πανόραμα.</p>
      <p>Σε κάθε περίπτωση τα συνεργεία της εταιρείας θα καταβάλουν προσπάθειες για την όσο το δυνατόν ταχύτερη ολοκλήρωση των εργασιών, που αναμένεται να δώσουν «ανάσα» στο υδροδοτικό σύστημα του Πολεοδομικού Συγκροτήματος. Οι καταναλωτές μπορούν να ενημερώνονται για την εξέλιξη του έργου και του χρονοδιαγράμματος υδροδότησης στον ιστότοπο www.eyath.gr ή να καλούν στο τηλεφωνικό κέντρο 11124.</p>
      <p>Voria.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/anatropi-leoforiou-stin-veria-fotovideo"/>
        <a href="http://www.metrosport.gr/article/veltiosi-stin-katastasi-tis-igias-tou-manoli-glezou"/>
        <a href="http://www.metrosport.gr/article/zaef-imaste-makedones-me-makedoniki-glossa"/>
        <a href="http://www.metrosport.gr/article/thessalonikiptosis-dentron-se-oli-tin-poli-travmatistike-mia-gineka"/>
        <a href="http://www.metrosport.gr/article/antirrio-dio-nekri-apo-anatropi-istioploikou-logo-tis-kakokerias"/>
        <a href="http://www.metrosport.gr/article/thessaloniki-tesseris-sigkentrosis-simera"/>
      </related>
    </article>
  </body>
</html>