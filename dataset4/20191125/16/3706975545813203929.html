<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1983220_clenovia-bankomatovej-mafie-v-hladaciku-rakuskych-policajtov-vycinali-aj-v-zahranici"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-25T16:49:00+00:00"/>
    <meta property="og:title" content="Členovia bankomatovej mafie v hľadáčiku rakúskych policajtov! Vyčíňali aj v zahraničí"/>
    <meta property="og:description" content="  Z vykrádania bankomatov obvinili na Slovensku 'známe firmy'."/>
  </head>
  <body>
    <article>
      <h1>Členovia bankomatovej mafie v hľadáčiku rakúskych policajtov! Vyčíňali aj v zahraničí</h1>
      <h2>Z vykrádania bankomatov obvinili na Slovensku "známe firmy".</h2>
      <address><time datetime="2019-11-25T16:49:00+00:00">25 Nov 2019, 16:49</time> by <a rel="author">VIEDEŇ/tvnoviny.sk</a></address>
      <p>Policajti zadržali dvoch Slovákov, ktorí vykrádali bankomaty v Rakúsku. Kradnúť ich mali aj v Poľsku či Nemecku. Spolu ich bolo 17. Okrem toho podľa rakúskej polície odcudzili aj 11 áut. Celkovo mali spôsobiť škody za milióny eur. Informuje o tom agentúra Enex.</p>
      <p>Podľa informácií TV Markíza ide o známe firmy - <a href="https://www.tvnoviny.sk/domace/1958273_muz-ktoreho-spajaju-s-bankomatovou-mafiou-je-na-slobode-postavil-sa-vsak-opat-pred-sud">Petra Taufera</a> a Martina Krajčovica prezývaného Vrecko. Obaja pôvodne pôsobili v <a href="https://www.tvnoviny.sk/domace/1896366_bankomatova-mafia-si-da-repete-celu-vec-so-skandalmi-budu-pojednavat-od-zaciatku">bankomatovej mafii</a>, ktorá vyčíňala najmä na západnom Slovensku. Na jej čele stál dnes už nebohý Ján Golis. Toho <a href="https://www.tvnoviny.sk/domace/1982035_sef-bankomatovej-mafie-golis-mal-ukradnut-auto-pre-kuciakovych-vrahov-policajti-ho-vsak-zastrelili">zastrelili </a>koncom roka 2018 policajti pri krádeži auta. To vraj chceli použiť pri vražde Jána Kuciaka. Bol tam s ním aj Martin Krajčovic.</p>
      <p>Petra Taufera zadržali policajti vo Viedni, Martina Krajčovica zase podľa informácií TV Markíza príslušníci NAKA tu na Slovensku. Majú ho vydať do Rakúska. Taufer sa ku krádežiam v zahraničí podľa rakúskych médií priznal.</p>
      <p>Pri krádežiach používali v Rakúsku, Poľsku a Nemecku rovnaký spôsob zahladzovania stôp. Rozsýpali železných ježkov s ostrými hrotmi, aby sa "zbavili" policajných áut počas ich prenasledovania.</p>
    </article>
  </body>
</html>