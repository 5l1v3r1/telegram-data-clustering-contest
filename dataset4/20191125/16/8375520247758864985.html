<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skilki-groshey-derzhava-vidilit-na-odnogo-pacijenta-suprun-vikrila-brehnyu-novoji-vladi-642337.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-25T16:15:18+00:00"/>
    <meta property="og:title" content="Скільки грошей держава виділить на одного пацієнта? Супрун викрила брехню нової влади"/>
    <meta property="og:description" content="Уляна Супрун: лише правдива інформація та пояснення для всіх стейкголдерів змін можуть забезпечити успішну реалізацію трансформації системи охорони здоров’я"/>
  </head>
  <body>
    <article>
      <h1>Скільки грошей держава виділить на одного пацієнта? Супрун викрила брехню нової влади</h1>
      <address>
        <time datetime="2019-11-25T16:15:18+00:00">25 Nov 2019, 16:15</time>
      </address>
      <h4>Уляна Супрун: лише правдива інформація та пояснення для всіх стейкголдерів змін можуть забезпечити успішну реалізацію трансформації системи охорони здоров’я</h4>
      <p>Колишня виконувачка обов'язків міністра охорони здоров'я Уляна Супрун викрила брехню нової влади стосовно суми грошей, яку держава виділятиме на одного пацієнта. Про це вона написала у <a href="https://www.facebook.com/ulanasuprun/posts/2500613560223196">Facebook</a>.</p>
      <p>«...З наступного року середньозважена ставка за надання медичних послуг на первинній ланці за одного пацієнта становитиме 600 грн замість нинішніх 370» — така заява днями пролунала від керівництва МОЗ України та викликала активне обговорення серед представників медичної спільноти», - написала колишня очільниця МОЗ.</p>
      <p>За словами Супрун, говорити про збільшення середньозваженої ставки майже у два рази і не вказувати, що вона також залежить від коефіцієнтів, які її врегульовують, — виглядає або як маніпуляція, або як невдала комунікація щодо цієї зміни. «Чому це так і чи зі збільшенням ставки змінилося щось для лікарів та пацієнтів? Насправді, ні. Сума тарифу залишилася фактично такою ж», - наголосила вона..</p>
      <p>Супрун пояснила, що з початку 2018 року <a href="https://www.facebook.com/nszu.ukr/?__tn__=K-R&amp;eid=ARBefZ-cO1s3xuQBWfWcQTlGRg8hDHB3UQh2k3xImGottEAQ6rQIZ58NDAMINnLbzjW5E5yO4juCp_pM&amp;fref=mentions&amp;__xts__%5B0%5D=68.ARCpDIeA4s5neQ2pSl9aK7mDQUpqrmHg4fAssd0SKH6pHtjKbCOJZu0X1VrjEoR3c2YuxZsq6jGjozZTfCQNBlAN_0vxrcI9htYDc-sfu2nZcim-_P-Ws03fBo8RZcfGfSM84blEeAOkPWQ312dMydc9sI4n3TUbRQm0AHCRPN4bgOpvPdYWiOwl_VnQeAVvGWjZOUkTSk26wZ4FbJVdNDz69qMlmh1T8LAjKeGX0DYNV0XysOXsno1ovEmyYNZ-_ojid9yiEkPHuTlG87bWyzyjIe2v68j91ObkAuFNKjFvQ9iDhLKJoR92V2FR7UJymyxorjHrSoDgtFJhiJUk1MAF_jGI">Національна служба здоров'я України (НСЗУ)</a> оплачує послуги медзакладів з надання первинної медичної допомоги за принципом капітації. Капітаційна ставка — єдина для всієї України. Вона коригується за допомогою коефіцієнтів для врахування ризиків. Ці ризики зумовлені різними факторами — як-от статево-віковою структурою пацієнтів чи характером місцевості, що може ускладнювати умови, в яких надається допомога. Наразі застосовується коефіцієнт за віком.</p>
      <p>«До прикладу, до цього часу базовий тариф за пацієнта, який підписав декларацію з лікарем, становить 370 грн. Але до базового тарифу застосовують різні вікові коефіцієнти. Щоби порахувати суму виплати, яку отримують медзаклади за конкретного пацієнта, базову ставку (370 грн) потрібно помножити на коефіцієнт. Для дитини віком до 5 років — коефіцієнт становить 4, тобто оплата педіатру, терапевту чи сімейному лікарю становить 1480 грн за дитину на рік. Для дітей віком від 6 до 17 років визначено коефіцієнт 2,2 — 814 грн. Для дорослих від 18 до 39 років — коефіцієнт 1, тобто тариф залишається 370 грн. Для дорослих від 40 до 64 років — коефіцієнт 1,2 (444 грн), а для людей віком понад 65 років — коефіцієнт 2 (740 грн)», - пояснює вона.</p>
      <p>За даними Супрун, днями було <a href="https://moz.gov.ua/article/public-discussions/proekt-postanovi-kabinetu-ministriv-ukraini-dejaki-pitannja-realizacii-derzhavnih-finansovih-garantij-medichnogo-obslugovuvannja-naselennja-za-programoju-medichnih-garantij-na-2020-rik?fbclid=IwAR25cq36pHpk_49lTWCj-B5Vrpx8R4DHOx10ewGfrExt08PPs_q8krLeeFo">опубліковано Проєкт постанови</a>, в якому капітаційну ставку — єдиний тариф було підвищено до 600 грн. Але в цілому таке підвищення — суто технічне та виконане за рекомендацією міжнародних партнерів, і по суті для лікарів та пацієнтів нічого не змінює. Воно потрібне для фахівців, які виконують розрахунки бюджету.</p>
      <p>Ексочільниця МОЗ пояснила, що разом з підвищенням тарифу також змінилися коефіцієнти, які в результаті вирівнюють суму капітації на той самий рівень, як це було і за тарифом у 370 гривень. Нові коефіцієнти у проекті постанови такі: від 0 до 5 років — 2,465; від 6 до 17 років — 1,356; від 18 до 39 років — 0,616; від 40 до 64 років — 0,739; понад 65 років — 1,232. Зміна коефіцієнтів навіть при підвищенні ставки в результаті дає таку ж суму (порівняльні розрахунки <a href="https://moz.gov.ua/uploads/3/15044-pro_20191122_1_arv.pdf?fbclid=IwAR0Kdty3jeUnaLkee7Dd7GIUEXtv8qtNIKrfv7pFlg7AFrT7PCvFW_uMZNY">можна переглянути тут</a> (сторінка 2).</p>
      <figure>
        <img src="https://glavcom.ua/img/forall/users/106/10697/1_0.png"/>
        <figcaption>Натисніть на зображення для збільшення</figcaption>
      </figure>
      <p>«Важливо запобігати поширенню таких маніпуляцій, які можуть заплутати чи викликати у людей хибні очікування. Лише правдива інформація та пояснення для всіх стейкголдерів змін можуть забезпечити успішну реалізацію трансформації системи охорони здоров’я», - резюмувала Супрун.</p>
      <blockquote>
        <b>Читайте також: <a href="https://glavcom.ua/economics/finances/milyard-na-insult-mayzhe-dva-milyardi-na-pologi-ohorona-zdorovya-u-byudzheti-2020-637866.html">Мільярд - на інсульт, майже два мільярди - на пологи. Охорона здоров'я у бюджеті-2020</a></b>
      </blockquote>
      <related>
        <a href="https://glavcom.ua/news/okruzhniy-adminsud-zakriv-spravu-proti-suprun-640773.html"/>
        <a href="https://glavcom.ua/news/suprun-prograla-sud-dubinskomu-638785.html"/>
        <a href="https://glavcom.ua/country/health/suprun-rozpovila-pro-delikatnu-problemu-zi-zdorovyam-y-poyasnila-yak-z-neyu-borotisya-636739.html"/>
      </related>
    </article>
  </body>
</html>