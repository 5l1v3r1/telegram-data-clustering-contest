<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-karambol-pod-swidnica-nie-zyje-jedna-osoba,nId,3354160"/>
    <meta property="og:site_name" content="RMF24"/>
    <meta property="article:published_time" content="2019-11-25T16:31:23+00:00"/>
    <meta property="og:title" content="Karambol pod Świdnicą. Nie żyje jedna osoba"/>
    <meta property="og:description" content="Jedna osoba zginęła w wypadku na tzw. łączniku autostradowym, pomiędzy Świdnicą a Bagieńcem na Dolnym Śląsku. Przed południem doszło tam do zderzenia trzech aut osobowych i ciężarówki. Jak nieoficjalnie twierdzi &quot;Gazeta Wrocławska&quot;, wypadek mógł być samobójstwem."/>
  </head>
  <body>
    <article>
      <h1>Karambol pod Świdnicą. Nie żyje jedna osoba</h1>
      <address><time datetime="2019-11-25T16:31:23+00:00">25 Nov 2019, 16:31</time> by <a rel="author" href="https://www.rmf24.pl/tylko-w-rmf24/monika-kaminska" target="_blank">Monika Kamińska</a></address>
      <p>
        <b>Jedna osoba zginęła w wypadku na tzw. łączniku autostradowym, pomiędzy Świdnicą a Bagieńcem na Dolnym Śląsku. Przed południem doszło tam do zderzenia trzech aut osobowych i ciężarówki. Jak nieoficjalnie twierdzi "Gazeta Wrocławska", wypadek mógł być samobójstwem.</b>
      </p>
      <figure>
        <img src="https://i.iplsc.com/-/0009EVME97BYWPSW-C431.jpg"/>
        <figcaption>Jedna osoba zginęła w wypadku na tzw. łączniku autostradowym, pomiędzy Świdnicą a Bagieńcem<cite>/Bartek Paulus /RMF MAXXX</cite></figcaption>
      </figure>
      <p>Do wypadku doszło około godziny 11.30 na odcinku między zjazdem z łącznika na ulicę Ząbka w Świdnicy, a skrzyżowaniem w okolicy Bagieńca.</p>
      <p>Ze wstępnych informacji wynika, że do wypadku doszło podczas manewru wyprzedzania. To wówczas 25-letni kierowca volkswagena zderzył się czołowo z ciężarówką. Młody mężczyzna zginął na miejscu.</p>
      <figure>
        <img src="https://i.iplsc.com/do-szpitala-trafil-32-letni-kierowca-ciezarowki/0009EVMMPA9FEO84-C123-F4.png"/>
        <figcaption>Do szpitala trafił 32-letni kierowca ciężarówki.<cite>/Bartek Paulus /RMF MAXXX</cite></figcaption>
      </figure>
      <p><i>W zdarzeniu brały udział 3 auta osobowe oraz samochód ciężarowy z naczepą. W wyniku wypadku śmierć poniosła jedna osoba, kierujący volkswagenem 25-latek, mieszkaniec powiatu wałbrzyskiego</i> - poinformował dziennikarzy Szymon Szczepaniak ze świdnickiej policji.</p>
      <p>Siła uderzenia była tak duża, że vw został niemal doszczętnie zniszczony; ciężko było na pierwszy rzut rozpoznać markę.</p>
      <p>Do szpitala przetransportowany został 32-letni kierowca ciężarówki. Pozostałym uczestnikom karambolu nic poważnego się nie stało. </p>
      <figure>
        <img src="https://i.iplsc.com/okolicznosci-wypadku-pod-swidnica-wyjasnia-policja-i-prokura/0009EVOHDBGCEWGK-C123-F4.png"/>
        <figcaption>Okoliczności wypadku pod Świdnicą wyjaśnia policja i prokurator<cite>/Bartek Paulus /RMF MAXXX</cite></figcaption>
      </figure>
      <p>Okoliczności wypadku wyjaśnia policja i prokurator.</p>
      <p>Jak <a href="https://gazetawroclawska.pl/karambol-pod-swidnica-jedna-osoba-nie-zyje-to-moglo-byc-samobojstwo-zdjecia/ar/c1-14606161"><b><u>nieoficjalnie informuje "Gazeta Wrocławska"</u></b></a>, wypadek na łączniku mógł być samobójstwem. Chwilę przed zdarzeniem na policję w Wałbrzychu zadzwonił ojciec ofiary, zaniepokojony zachowaniem syna. Mężczyzna miał twierdzić, że syn groził, iż zrobi sobie krzywdę. Prosił też funkcjonariuszy o jak najszybsze zlokalizowanie białego VW Tiguana i zatrzymanie mężczyzny. </p>
      <p>Policja nie chce tych informacji oficjalnie komentować.</p>
      <figure>
        <img src="https://i.iplsc.com/do-wypadku-doszlo-okolo-godziny-11-30-na-odcinku-miedzy-zjaz/0009EVMJKX3KMD39-C123-F4.png"/>
        <figcaption>Do wypadku doszło około godziny 11.30 na odcinku między zjazdem z łącznika na ulicę Ząbka w Świdnicy, a skrzyżowaniem w okolicy Bagieńca<cite>/Bartek Paulus /RMF MAXXX</cite></figcaption>
      </figure>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fnicole-makarewicz%2Fredaktor%2Fnews-karambol-i-wypadek-na-s7-piec-osob-poszkodowanych%2CnId%2C3300838%3Fparametr%3Dembed_linki">Karambol i wypadek na S7. Pięć osób poszkodowanych</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-karambol-kolo-znina-jedna-osoba-zginela-6-rannych%2CnId%2C3327883%3Fparametr%3Dembed_linki">Karambol koło Żnina. Jedna osoba zginęła, 6 rannych</a>
        </li>
      </ul>
    </article>
  </body>
</html>