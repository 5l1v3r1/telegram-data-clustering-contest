<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/25/evrokomisiiata-shte-raboti-s-edin-chovek-po-malko.430753"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T16:22:00+00:00"/>
    <meta property="og:title" content="Еврокомисията ще работи с един човек по-малко"/>
    <meta property="og:description" content="Мария Габриел и още 24 комисари бяха одобрени от страните членки | Dnes.bg"/>
  </head>
  <body>
    <article>
      <h1>Еврокомисията ще работи с един човек по-малко</h1>
      <h2>Мария Габриел и още 24 комисари бяха одобрени от страните членки</h2>
      <address><time datetime="2019-11-25T16:22:00+00:00">25 Nov 2019, 16:22</time> by <a rel="author" href="https://www.dnes.bg/author/259" target="_blank">Никола Димитров</a></address>
      <p>Европейската комисия ще работи без британски еврокомисар, след като Лондон отказа да номинира човек за поста. И след втората отстрочка, която изтече в петък в полунощ Обединеното кралство не даде кандидат за еврокомисар, въпреки че е задължено да представи член на Европейската комисия според европейските договори и според изрична точка в последното споразумение за удължаване на Brexit от октомври.</p>
      <p>Съветът на ЕС реши днес, че въпреки че в Комисията няма да има представител на една страна членка, това няма да ѝ попречи да започне работа. Ако на по-късен етап Лондон номинира някого, той ще може да се присъедини след процедура по одобрение в Европейския парламент.</p>
      <p>Британският премиер Борис Джонсън отказа да посочи еврокомисар за екипа на Урсула фон дер Лайен, като посочи че страната се намира в предизборна кампания и това няма да е уместно. Британските избиратели ще гласуват за парламент на 12 декември, след като Джонсън свика предсрочен вот в опит да намери мнозинство, за да ратифицира сделката за излизане от ЕС.</p>
      <p>Европейската комисия съобщи, че в близките дни ще реши как да продължи наказателната процедура срещу Великобритания за неспазване на европейското законодателство да номинира еврокомисар, която започна преди 10-ина дни. Процесът ще тече паралелно с утвърждаването на новата Европейска комисия, съобщи говорител на институцията.</p>
      <p>25 други кандидати за еврокомисари бяха утвърдени от Съвета на ЕС днес. Сред тях е и Мария Габриел, която получава ресора иновации и младеж, в който се включват още образованието, спорта и културата.</p>
      <p>Следващата Европейска комисия, която се очаква да бъде одобрена окончателно от Европейския парламент в сряда ще се състои от 25 комисари, 9 от които вицепрезиденти. Тя ще има за председател за първи път в историята – жена Урсула фон дер Лайен и за първи път мъж като първи дипломат – испанецът Жозеп Борел.</p>
      <p> </p>
      <related>
        <h4>Още по темата</h4>
        <a href="https://www.dnes.bg/eu/2019/11/25/syvetyt-na-es-pak-dade-zelena-svetlina-za-novata-ek.430722"/>
        <a href="https://www.dnes.bg/eu/2019/11/23/london-izpusna-krainiia-srok-za-svoi-kandidat-evrokomisar.430588"/>
      </related>
    </article>
  </body>
</html>