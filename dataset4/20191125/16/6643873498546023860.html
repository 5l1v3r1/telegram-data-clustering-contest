<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/kultur/i/zGwA6b/uvurderlige-diamanter-stjaalet-fra-tysk-museum"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T16:03:26+00:00"/>
    <meta property="og:title" content="«Uvurderlige» diamanter stjålet fra tysk museum"/>
    <meta property="og:description" content="Innbruddstyver har stjålet tre uvurderlige sett med diamanter fra et museum i Dresden. Tyske medier omtaler tyveriet som det største i sitt slag siden krigen."/>
  </head>
  <body>
    <article>
      <h1>«Uvurderlige» diamanter stjålet fra tysk museum</h1>
      <h2>Innbruddstyver har stjålet tre uvurderlige sett med diamanter fra et museum i Dresden. Tyske medier omtaler tyveriet som det største i sitt slag siden krigen.</h2>
      <address><time datetime="2019-11-25T16:03:26+00:00">25 Nov 2019, 16:03</time> by <a rel="author">NTB</a></address>
      <p>Innbruddet i Det grønne hvelvet ved renessanseslottet i Dresden, som huser rundt 4000 dyrebare gjenstander laget av elfenben, gull, sølv og juveler, skjedde mandag morgen.</p>
      <p>Ifølge tall fra lokale medier kan tyvene ha fått med seg gjenstander med en samlet verdi opp mot 1 milliard euro, eller 10 milliarder kroner. Avisen Bild skriver at dette sannsynligvis er det største tyveriet av kunstgjenstander siden andre verdenskrig.</p>
      <h3>Filmet innbruddet</h3>
      <p>Lederen for De statlige kunstsamlinger i Dresden, Marion Ackermann, sier det er tre sett diamanter blant gjenstandene som er stjålet. Blant dem er briljantslipte edelstener som har inngått i en samling smykker fra 1700-tallet.</p>
      <p>Ved daggry mandag brøt det ut brann i en elektrisk tavle i området, noe som satte både museets alarm og gatelysene ut av funksjon, opplyser politiet. De etterforsker om brannen har hatt sammenheng med innbruddet.</p>
      <p>Et overvåkingskamera fanget imidlertid opp to menn som tok seg inn gjennom et vindu og ødela utstillingsmontre.</p>
      <p>Så langt er ingen pågrepet.</p>
      <figure>
        <img src="https://images.sacdn.no/v2/images/b21eaeef-5dd8-4452-932f-3fac63829ad8?fit=crop&amp;h=1267&amp;w=1900&amp;s=10dc70714f78146429160adb52389a0cb045027d"/>
        <figcaption>AVSPERRET: Politiet har sperret av Schinkelwache-bygningen i Dresden etter at tyver brøt seg inn i Det grønne hvelvet, et av Europas eldste museer, mandag.<cite>Sebastian Kahnert, dpa via AP / NTB scanpix</cite></figcaption>
      </figure>
      <h3>Historisk</h3>
      <p>Det grønne hvelvet, eller Grünes Gewölbe, er et av de eldste museene i Europa, og ble grunnlagt av August den sterke, kurfyrste av Sachsen, i 1723.</p>
      <p>Museet har en ny og en historisk del, og det var i den historiske delen innbruddet skjedde. Der er det satt strenge grenser for antall daglige besøk, og det må reserveres tid på forhånd.</p>
      <p>Utstillingen er delt inn i ni rom, med blant annet et elfenbensrom, et rom for forgylt sølv og et sentral skattkammer.</p>
      <p>Slottet i Dresden fikk store skader under andre verdenskrig, og Det grønne hvelvet var stengt i årtier frem til det ble åpnet i 2006.</p>
      <related>
        <h4>Les også</h4>
        <a href="https://www.bt.no/nyheter/lokalt/i/y5zLe/rundstjaalet-av-strippere"/>
        <a href="https://www.bt.no/btmagasinet/i/bpqed/sagaen-om-vikingskatten"/>
        <a href="https://www.bt.no/nyheter/lokalt/i/VbL0wp/stjal-smykker-ringer-og-soelv-fra-fire-boliger-paa-hjellestad-ung-man"/>
        <a href="https://www.bt.no/sport/i/K3pJ97/fotballklubb-rundstjaalet-alt-som-sto-igjen-var-et-lite-syltetoeyglas"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/4qQq29/bankenes-krav-til-gamle-folk-er-rene-komikvelden"/>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/sport/i/kJPwXX/supporterleder-advarer-mot-aa-la-foelelsene-styre-etter-slakten-i-dramme"/>
        <a href="https://www.bt.no/nyheter/lokalt/i/xPzgqV/her-gaar-forbikjoeringen-nesten-galt-foereren-har-et-aapenbart-potensi"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/K3Knm6/krigen-sett-med-tyske-auge"/>
      </related>
      <ol>
        <li>
          <a href="https://www.bt.no/tag/Diamanter">Diamanter</a>
        </li>
        <li>
          <a href="https://www.bt.no/tag/S%C3%B8lv">Sølv</a>
        </li>
        <li>
          <a href="https://www.bt.no/tag/Museum">Museum</a>
        </li>
        <li>
          <a href="https://www.bt.no/tag/Edelstener">Edelstener</a>
        </li>
      </ol>
    </article>
  </body>
</html>