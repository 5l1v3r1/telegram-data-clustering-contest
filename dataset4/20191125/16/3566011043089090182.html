<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549983.html/%D8%AA%D8%BA%DB%8C%DB%8C%D8%B1%D8%A7%D8%AA-%D9%81%D8%B1%D9%85%D8%A7%D9%86%D8%AF%D8%A7%D8%B1%D8%A7%D9%86-%D8%A8%D9%87-%D9%87%DB%8C%DA%86-%D9%88%D8%AC%D9%87-%D8%A8%D8%B1%D8%A7%DB%8C-%D8%A7%D9%87%D8%AF%D8%A7%D9%81-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AE%D8%A7%D8%B5-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:18:00+00:00"/>
    <meta property="og:title" content="تغییرات فرمانداران به هیچ‌وجه برای اهداف انتخاباتی خاص نیست"/>
    <meta property="og:description" content="معاون سیاسی امنیتی و اجتماعی استاندار مازندران گفت: تغییرات قطعا برای بهبود مدیریت است و تغییر فرمانداران به هیچ‌وجه برای اهداف انتخاباتی خاص نیست و بهبود مدیریت برگزاری، انتخابات مطلوب‌تر مدنظر است."/>
  </head>
  <body>
    <article>
      <h1>تغییرات فرمانداران به هیچ‌وجه برای اهداف انتخاباتی خاص نیست</h1>
      <h2>معاون سیاسی امنیتی استاندار مازندران:</h2>
      <address>
        <time datetime="2019-11-25T16:18:00+00:00">25 Nov 2019, 16:18</time>
      </address>
      <p>معاون سیاسی امنیتی و اجتماعی استاندار مازندران گفت: تغییرات قطعا برای بهبود مدیریت است و تغییر فرمانداران به هیچ‌وجه برای اهداف انتخاباتی خاص نیست و بهبود مدیریت برگزاری، انتخابات مطلوب‌تر مدنظر است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین حسن‌نژاد در گفت و گو با خبرنگار <a href="http://www.bloghnews.com/">بلاغ</a>، در خصوص اینکه موضع استانداری در مورد انتقال آب دریای خزر چیست؛ اظهار کرد: حتما باید ملاحظات کارشناسی جدی در این باره بر برخوردهای هیجانی غلبه پیدا کند.<br/><br/>وی با بیان اینکه اگر با نگاه کارشناسی به مسئله نگاه کنیم و مطابق آن بتوانیم اظهار نظر کنیم خیلی بهتر است؛ افزود: بنده هم چون در این حوزه صاحب‌نظر نیستم و قاعدتا باید دستگاه‌های مربوط اظهار نظر کنند، من مواضعم دقیقا نقطه نظرات کارشناسی است.<br/><br/>معاون سیاسی امنیتی و اجتماعی استاندار مازندران خاطرنشان کرد: اگر کارشناسی ما بگوید که این امر حتما ضایعات زیست محیطی برای استان دارد، طبیعتا همان قاعده‌ای که مقام معظم رهبری فرمودند و اتکا به نظرات کارشناسی دارد؛ ما هم اتکا به نظرات کارشناسی می‌کنیم و اگر نظر کارشناسی بر این است که این موضوع، قابل تامل است و باید روی آن درنگ کنیم، حتما آن نکته را هم ما می‌پذیریم.<br/><br/>این مسئول در پاسخ به سوال خبرنگار ما در این خصوص که چرا تاکنون، استاندرای مازندران موضع شفافی در خصوص انتقال آب دریای خزر نگرفته است؛ اعلام کرد: اساسا این موضوع خیلی جدی هم نشد که اظهارنظری صورت گیرد؛ ما در مورد موضوعاتی که جدی شود، حتما موضع می‌گیریم و طبیعتا موضع استانداری، به‌عنوان نماینده عالی دولت، موضع دولت خواهد بود.<br/><br/>حسن‌نژاد در پاسخ به سوال خبرنگار ما در خصوص اینکه شنیده می‌شود در آستانه ایام منتهی به انتخابات مجلس شورای اسلامی، شاهد تغییرات اساسی و متعدد فرمانداران در استان خواهیم بود؛ عنوان کرد: تاکنون تغییراتی که از زمان انتصاب حسین‌زادگان به عنوان استاندار مازندران تا به حال داشتیم، 4 تا 5 تغییر بود، یعنی یک سوم از آن تغییرات اساسی اتفاق افتاد.<br/><br/>وی در خصوص اینکه آیا این روند تغییراتی ادامه دارد؛ پاسخ داد: اینکه تغییرات  ادامه دارد یا خیر، تلاشمان این است که با همین وضعیت برویم به سمت انتخابات اما اگر در یک شهرستانی، با یک مسئله‌ای مواجه شویم که برای بهبود جریان انتخابات لازم باشد، طبیعتا ممکن است تغییراتی اتفاق بیفتد.<br/><br/>معاون سیاسی امنیتی و اجتماعی استاندار مازندران با بیان این مطلب که همان‌طور که مقام عالی وزرات هم اشاره کردند ممکن است تا شب انتخابات، ممکن است تغییراتی اتفاق بیفتد؛ تصریح کرد:  اما این تغییرات قطعا برای بهبود مدیریت است و به هیچ‌وجه برای اهداف انتخاباتی خاص نیست و بهبود مدیریت برگزاری، انتخابات مطلوب‌تر مدنظر است.<br/><br/>این مسئول متذکر شد: 6 مورد تغییرات در ابتدا ذهن مجموعه ما را به خود مشغول کرده بود، که پنج تغییر صورت گرفت و مابقی اگر ضرورتی باشد این‌کار انجام می‌شود و در حال حاضر به ضرورتش نرسیدیم و اگر برسیم حتما یک روز قبلش، اعلام می‌کنیم.<br/><br/>حسن‌نژاد در پاسخ به سوال پایانی در خصوص اینکه آیا مشکل امنیتی خاصی در استان در خصوص اعتراضات مردمی به گرانی بنزین داشتیم یا خیر؛ یادآور شد: نه، خوشبختانه ما در وضعیت خوبی هستیم و با رصدهای خوب نظامی و انتظامی، مشکل خاصی در این بخش نداشتیم.<br/><br/>انتهای پیام/</p>
    </article>
  </body>
</html>