<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/basket-league/article/1418505/apithano-ki-omos-elliniko-stin-porta-tis-exodoy-o-zoyros-apo-peristeri"/>
    <meta property="og:site_name" content="gazzetta.gr"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Απίθανο κι όμως... ελληνικό: Στην πόρτα της εξόδου ο Ζούρος από το Περιστέρι!"/>
    <meta property="og:description" content="Το Περιστέρι winmasters επέστρεψε φέτος στα ημιτελικά του Κυπέλλου Ελλάδας έπειτα από 15 χρόνια, βρίσκεται στη 2η θέση της ΕΚΟ Basket League και πραγματοποιεί εξαιρετική πορεία στην Ευρώπη, ωστόσο ο Ηλίας Ζούρος ενημερώθηκε ότι μάλλον τελειώνει από την ομάδα. Ποιο είναι το σενάριο της επόμενης μέρας!  "/>
  </head>
  <body>
    <article>
      <h1>Απίθανο κι όμως... ελληνικό: Στην πόρτα της εξόδου ο Ζούρος από το Περιστέρι!</h1>
      <h2>Το Περιστέρι winmasters επέστρεψε φέτος στα ημιτελικά του Κυπέλλου Ελλάδας έπειτα από 15 χρόνια, βρίσκεται στη 2η θέση της ΕΚΟ Basket League και πραγματοποιεί εξαιρετική πορεία στην Ευρώπη, ωστόσο ο Ηλίας Ζούρος ενημερώθηκε ότι μάλλον τελειώνει από την ομάδα. Ποιο είναι το σενάριο της επόμενης μέρας!  </h2>
      <address><time datetime="2019-11-25T16:52:00+00:00">25 Nov 2019, 16:52</time> by <a rel="author" href="http://www.gazzetta.gr/basketball/mundobasket-2014/bloggers/antonis-kalkavouras" target="_blank">Αντώνης Καλκαβούρας</a></address>
      <p>Η ομάδα των δυτικών προαστίων προσανατολίζεται στην απομάκρυνση του <b>Ηλία Ζούρου</b>, που συναντήθηκε με τον τεχνικό διευθυντή της ΚΑΕ, <b>Γιώργο Πανταζόπουλο</b> ο οποίος τον ενημέρωσε για την δυσαρέσκεια (!) της διοίκησης και διαμήνυσε ότι το ενδεχόμενο λύσης της συνεργασίας τους, βρίσκεται υπό εξέταση! Σύμφωνα μάλιστα με έγκυρη πληροφόρηση του <b>gazzetta.gr</b>, πρόθεση των διοικούντων της ομάδας των δυτικών προαστίων, είναι να λυθεί κοινή συναινέσει η συνεργασία, κάτι για το οποίο πρέπει να συμφωνήσει ο 53χρονος τεχνικός. </p>
      <p>Όλα αυτά έπειτα από την ήττα από τον Άρη στο <b>Nick Galis Hall</b>, μόλις τη δεύτερη στο πρωτάθλημα για το <b>Περιστέρι</b>, που παραμένει σταθερά στις πρώτες θέσεις της κατάταξης από τις αρχές της σεζόν, έχει ρεκόρ 3-3 στο BCL και συνεχίζει να διεκδικεί το Κύπελλο Ελλάδας μετά από την πρόκριση του στα ημιτελικά έπειτα από 15 χρόνια.</p>
      <p>Καλά πληροφορημένες πηγές αναφέρουν ότι σημαντικό ρόλο στη διαφαινόμενη αυτή εξέλιξη φέρεται ότι έπαιξε ρόλο η λύση της συνεργασίας του <b>Αργύρη Πεδουλάκη</b> με τον Παναθηναϊκό, από τη στιγμή που ο Περιστεριώτης προπονητής, γέννημα - θρέμμα των «κυανοκίτρινων» - διατηρεί στενές σχέσεις με τον πρόεδρο της ΚΑΕ, <b>Φίλιππο Κώτση</b> και ίσως μελλοντικά (αρχικά την ομάδα θα αναλάβει ο συνεργάτης του Νίκος Παπανικολόπουλος) να προωθηθεί στην θέση του.</p>
      <p>Στον Ζούρο, μεταξύ άλλων καταλογίζεται (!) και ο «παραγκωνισμό» του φερέλπιδα point-guard,<b> Ζώη Καράμπελα</b>, ο οποίος άρχισε τη σεζόν με πρόβλημα στο πέλμα κι έχασε μεγάλο μέρος της χρονιάς, με αποτέλεσμα να μη βρίσκεται ακόμη στο επίπεδο των υπολοίπων. Η οριστική απόφαση αναμένεται να ανακοινωθεί ως το βράδυ, σε μια κίνηση που έχει προκαλέσει πολλά ερωτηματικά από τη στιγμή που έγινε την εβδομάδα της διακοπής του BCL...</p>
    </article>
  </body>
</html>