<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/champions/2019/11/25/news/champions_napoli_a_liverpool_senza_insigne_recupera_fabian_ruiz-241900332/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T16:21:00+00:00"/>
    <meta property="og:title" content="Champions: Napoli a Liverpool senza Insigne, ma Fabian Ruiz recupera"/>
    <meta property="og:description" content="Il capitano soffre per la contusione al gomito destro rimediata sabato contro il Milan e non è stato convocato per il match di mercoledì con i"/>
  </head>
  <body>
    <article>
      <h1>Champions: Napoli a Liverpool senza Insigne, ma Fabian Ruiz recupera</h1>
      <h2>Il capitano soffre per la contusione al gomito destro rimediata sabato contro il Milan e non è stato convocato per il match di mercoledì con i detentori del trofeo, quinta giornata della fase a gironi. Ancelotti avrà a disposizione il centrocampista spagnolo e Mario Rui, anche deve essere monitorata la condizione del terzino</h2>
      <address>
        <time datetime="2019-11-25T16:21:00+00:00">25 Nov 2019, 16:21</time>
      </address>
      <p><b>NAPOLI</b> -   Non ci sarà Lorenzo Insigne nel Napoli che mercoledì sera ad Anfield Road (ore 21) sfiderà in Champions League il Liverpool detentore del trofeo per la quinta giornata della fase a gironi. Il capitano azzurro <a href="https://www.repubblica.it/sport/calcio/serie-a/napoli/2019/11/24/news/numeri_deludenti_napoli_ancelotti_verso_sfida_liverpool-241787565/">nella gara contro il Milan</a> ha riportato una contusione al gomito destro e in mattinata ha svolto la prima parte dell'allenamento in gruppo, evitando però la partitina finale in quanto sofferente e non in grado di dare il massimo perché non riusciva a muovere bene il braccio. E così al termine della seduta mattutina, dopo un confronto con lo staff medico, si è deciso per il forfait dell'attaccante della Nazionale. Non è tra i convocati per la trasferta in terra inglese pure Ghoulam, che prosegue l'allenamento personalizzato.</p>
      <h3>Fabian Ruiz e Mario Rui partono per Liverpool</h3>
      <p>Sono invece inseriti nei 20 in partenza per Oltre Manica Fabian Ruiz e Mario Rui. Lo spagnolo è a disposizione, per quanto riguarda il terzino si deve monitorare la sua condizione. E' da tempo che non gioca e si è allenato a parte per varie volte. Carlo Ancelotti, comunque, confida in un rientro per riuscire ad avere un terzino sinistro di ruolo. La sfida con i campioni in carica potrebbe essere fondamentale per una ripartenza in caso di non sconfitta. Ma anche se si dovesse perdere nulla sarebbe perso per la qualificazione. E pure Ancelotti non verrebbe esonerato. Il tecnico, però, si giocherà tutto in campionato e contro il Genk. In attacco, con Milik ancora in infermeria, ci dovrebbe essere la coppia Mertens-Lozano. A centrocampo Fabian Ruiz andrà a sinistra con Allan e Zielinski sempre al centro. In difesa c'è da capire se ci sarà o meno Mario Rui: se dovesse partire dalla panchina allora Di Lorenzo potrebbe spostarsi a sinistra con Maksimovic bloccato a destra. Al centro del reparto Manolas e Koulibaly, con tra i pali Meret. Martedì mattina la partenza per Liverpool, quindi alle 19 conferenza stampa dell'allenatore con un calciatore.</p>
      <h3>Venti convocati per la Champions</h3>
      <p>Nella seduta mattutina odierna al centro tecnico di Castelvolturno la squadra ha lavorato iniziando la sessione con riscaldamento col pallone, successivamente esercizi di mobilità e seduta tecnico-tattica. Di seguito lavoro finalizzato al possesso palla, quindi chiusura con partitina a campo ridotto.<br/>Questi i 20 convocati per il match contro il Liverpool di mercoledì: Allan, Callejon, Di Lorenzo, Elmas, Fabian Ruiz, Gaetano, Hysaj, Karnezis, Koulibaly, Llorente, Lozano, Luperto, Manolas, Maksimovic, Mario Rui, Meret, Mertens, Ospina, Younes, Zielinski.</p>
    </article>
  </body>
</html>