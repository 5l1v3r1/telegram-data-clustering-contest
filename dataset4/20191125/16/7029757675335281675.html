<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/shvetsiya-priznatelna-na-balgariya-za-namalyavaneto-na-migrantskiya-natisk.html"/>
    <meta property="og:site_name" content="News.bg"/>
    <meta property="article:published_time" content="2019-11-25T16:18:07+00:00"/>
    <meta property="og:title" content="Швеция признателна на България за намаляването на мигрантския натиск"/>
    <meta property="og:description" content="Захариева е на мнение, че трябва да има единна система за справяне с миграцията в ЕС"/>
  </head>
  <body>
    <article>
      <h1>Швеция признателна на България за намаляването на мигрантския натиск</h1>
      <address>
        <time datetime="2019-11-25T16:18:07+00:00">25 Nov 2019, 16:18</time>
      </address>
      <slideshow>
        <figure>
          <img src="https://webnews.bg/uploads/images/21/4421/454421/768x432.jpg?_=1574698978"/>
          <figcaption>Източник: МВнР</figcaption>
        </figure>
        <figure>
          <img src="https://webnews.bg/uploads/images/22/4422/454422/768x432.jpg?_=1574698981"/>
          <figcaption>Източник: МВнР</figcaption>
        </figure>
      </slideshow>
      <p><b>"Трябва да имаме единна система за справяне с миграцията в Съюза.</b> Не искаме ситуацията от 2015 г. да се повтаря. <b>България охранява не само външната граница на ЕС, но и вътрешни граници, като за това се изискват големи усилия.</b>" Това заяви вицепремиерът и министър на външните работи <b>Екатерина Захариева</b> на среща с министъра по европейските въпроси на Кралство Швеция Ханс Далгрен.</p>
      <p><b>"Признателни сме за това, което България направи по време на своето европейско председателство за отслабване на миграционния натиск към ЕС.</b> Това беше важно за нас, за да стигнем до извода, че Съюзът трябва да поеме обща отговорност и да се справим с проблема заедно", подчерта Далгрен.</p>
      <p>Двамата министри <b>обсъдиха и кохезионната и общата селскостопанска политика на ЕС в рамките на бъдещия общ бюджет</b> на ЕС като се съгласиха, че <b>трябва да бъде постигнат компромис за съгласие между страните-членки.</b></p>
      <p>В хода на разговора Захариева сподели впечатления от неотдавнашното си посещение в Намибия и Ангола. "Страните там очакват от ЕС да им бъде партньор, а не само да им изнасяме лекции. <b>Основният ни приоритет там трябва да бъде образованието",</b> изтъкна външният ни министър.</p>
      <p>По време на срещата бяха обсъдени <b>теми от актуалния дневен ред на Европейския съюз, сред които миграцията, разширяването и европейската перспектива на Западните Балкани, както и бъдещия общ бюджет</b>.</p>
      <p>Двустранните отношения между България и Кралство Швеция са <b>установени преди 105 години.</b> Стокообменът за първите шест месеца отчита ръст от 5% и възлиза на 240,5 млн. евро.</p>
      <p>В Швеция постоянно <b>пребивават около 9 хиляди граждани от български произход</b>, предимно в големите градове - Стокхолм, Гьотеборг и Малмьо.</p>
    </article>
  </body>
</html>