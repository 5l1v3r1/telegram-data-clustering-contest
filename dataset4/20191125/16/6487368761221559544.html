<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/demencia-megelozes-haziallat/"/>
    <meta property="og:site_name" content="FEMINA"/>
    <meta property="article:published_time" content="2019-11-25T16:26:03+00:00"/>
    <meta property="og:title" content="A demencia megelőzése kellemes is lehet - A már kialakult tüneteket is enyhítik a kis kedvencek"/>
    <meta property="og:description" content="Hatalmas örömöt és meglepő, jótékony testi-lelki hatásokat hozhat a kedvenccel töltött idő."/>
  </head>
  <body>
    <article>
      <h1>A demencia megelőzése kellemes is lehet - A már kialakult tüneteket is enyhítik a kis kedvencek</h1>
      <h2>Hatalmas örömöt és meglepő, jótékony testi-lelki hatásokat hozhat a kedvenccel töltött idő.</h2>
      <address><time datetime="2019-11-25T16:26:03+00:00">25 Nov 2019, 16:26</time> by <a rel="author">Pöltz Ágnes</a></address>
      <p>Nem csupán a kutyákkal töltött idő hat jótékonyan az egészségre, hanem ugyanennyire áldásos az is, ha valaki macskát, nyulat, teknőst vagy akár ezek plüssfiguráját simogatja - jelent meg a <b><a href="https://www.felejtek.hu/cikk/megelozes/503/haziallatokkal-az-egeszsegert.html">felejtek.hu</a></b> oldalán.</p>
      <p><b><a href="https://www.walesonline.co.uk/news/uk-news/petting-your-dog-just-15-16871360">Egy friss kutatás szerint</a></b> 10%-ot csökkent azoknak a vérnyomása, akik naponta negyed órán át simogattak kutyát vagy akár csak egy plüssállatot. Az érintéssel ugyanis a test természetes "jóllétet fokozó" hormonjai szabadulnak fel, mint a szerotonin és oxitocin. Emellett a kortizol, a "stresszhormon" szintje is csökken a vérben. A szerotonin olyannyira fontos anyag testben, hogy az antidepresszánsok is ennek a hormonnak a hatásait próbálják szimulálni.</p>
      <p>A napi kontaktus jelentősen csökkenti nemcsak a vérnyomást, hanem az egyének szorongását is, mellyel kifejezetten ajánlott kiegészítő terápiát jelentenek minden mentális betegségben, köztük az <b><a href="http://femina.hu/egeszseg/fiatalkori-alzheimer-magas-koleszterinszint/">Alzheimer-kórban</a> </b>és más demenciákban is.</p>
      <h3>Az állatok az élet más területén is számos kedvező hatással bírnak</h3>
      <p>Egy német kutatásban az derült ki, hogy akik állatokkal együtt nőnek fel, nemcsak jobb immunrendszerrel rendelkeznek későbbi életük során, hanem sejtjeikben alacsonyabb a stresszre adott gyulladásos immunválaszok szintje is, mint az állatokat mellőző környezetben növekedett személyeké.</p>
      <figure>
        <img src="https://kep.cdn.indexvas.hu/1/0/3033/30336/303365/30336521_63f9b8447dc64edf6bcf5a0df3f3a189_wm.jpg"/>
        <figcaption>
          <cite>Fotó: elenaleonova / Getty Images Hungary</cite>
        </figcaption>
      </figure>
      <p>Egy idősek otthonában végzett kutatás pedig arra az eredményre jutott, hogy a kiskutyákkal eltöltött időt kifejezetten komoly társas ingernek élték meg az ott élők. Egészen annyira, hogy kevésbé érezték magukat magányosnak egy-egy ilyen alkalom után, mint amikor emberek között voltak ugyanennyi időt.</p>
      <h3>Depresszió ellen</h3>
      <p>Az állatok ráadásul közvetett módon hatékony antidepresszánsok is. A kutyákkal bizony mindennap kell sétálni, a testmozgás pedig olyannyira jót tesz a mentális egészségnek, hogy rendszeresen végezve az antidepresszánsokkal és bizonyos terápiákkal is képes lehet felvenni a versenyt. A terápiás kutyák alkalmazása mellett mindezeken túl a tapasztalatok szerint a fájdalomcsökkentő gyógyszerek dózisát is rendszeresen csökkenteni lehet.</p>
      <p>Az agy számára már maga az állatok látványa is komoly előnyökkel jár. Egy kifejezetten Alzheimer-kórral élőket vizsgáló kísérlet során azok a betegek, akik egy akvárium előtt étkeztek, többet ettek, és kevesebbet ringatták magukat előre-hátra.</p>
      <figure>
        <img src="https://kep.cdn.indexvas.hu/1/0/3033/30336/303365/30336545_e606a14b0c7073a29a82f1b58431fcd3_wm.jpg"/>
        <figcaption>
          <cite>Fotó: berkozel / Getty Images Hungary</cite>
        </figcaption>
      </figure>
      <p>Szőrös kedvenceink arra is rávesznek bennünket, hogy másokkal kapcsolatba lépjünk. A kutyasétáltatás során szinte elkerülhetetlen, hogy mások társaságában töltsünk hosszabb-rövidebb időt, ami segít a magányérzet csökkentésén. A tudományos eredmények alátámasztják a társas interakciók fontosságát, csökken a depresszió, és nagyobb az esély a hosszú életre is a megfelelő kapcsolatok ápolásának köszönhetően.</p>
      <p>Az állatokkal kialakított kapcsolat akkor is nagy segítséget jelent, amikor a nehéz helyzetekkel kell megküzdeni. Kutyák, cicák vagy más háziállat könnyen ráhangolódik az érzésekre, hangulatra, és minden állattartó ismeri azt a kellemes érzést, amit a kedvencükkel való összebújás jelent. Az Amerikai Szívtársaság jelentése szerint a háziállattartás csökkenti a szívbetegségek kialakulásának kockázatát, és hozzájárul a hosszabb élethez.</p>
      <p>Érdekes módon ráadásul nem csupán szőrös barátok segítenek megbirkózni a depresszióval. Egy kutatásban például öt tücsköt bíztak az idős résztvevők gondjaira. Nyolc héttel később azok, akik a rovarokért feleltek, kevésbé voltak depressziósak, mint a tücsökkel nem foglalkozó társaik.</p>
      <p>Nagy elköteleződést jelent a háziállatok tartása, ám akinek belefér életébe és lehetőségeibe, hatalmas örömöt és jótékony testi-lelki hatásokat hozhat mindennapjaiba a kedvenccel töltött idő.</p>
      <p>
        <b>Fotókon a segítőkutyák és gazdáik különleges kapcsolata</b>
      </p>
      <p>Az emberek és kedvenceik között gyakran alakul ki utánozhatatlan kötelék, ami pedig talán minden másnál szorosabb, ha a segítőkutyákról van szó. Ők képesek teljesen megváltoztatni, jobbá tenni gazdáik életét és olyan támaszt nyújtani nekik, amilyet senki más nem tudna.</p>
      <figure>
        <img src="https://kep.index.hu/1/0/2134/21342/213425/21342582_1362696_de8c7e8aaf5f0574a5ce6729f8809f64_wm.jpg"/>
        <figcaption>
          <a href="https://femina.hu/kapcsolat/segito-kutyak-gazdaik/">Nézegess képeket! 10 kép<br/><b>„Teljesen új ember lettem miatta” – Fotókon a segítőkutyák és gazdáik különleges kapcsolata</b></a>
        </figcaption>
      </figure>
      <p>
        <i>(Képek forrása: Getty Images Hungary)</i>
      </p>
    </article>
  </body>
</html>