<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_itm_klimastrategia_konzultacio_velemeny"/>
    <meta property="og:site_name" content="HVG.hu"/>
    <meta property="article:published_time" content="2019-11-25T16:12:00+00:00"/>
    <meta property="og:title" content="Magyarázkodik az ITM: mégis számít az emberek véleménye a klímastratégiáról"/>
    <meta property="og:description" content="Közleményt adott ki az Innovációs és Technológiai Minisztérium hétfő délután az új Nemzeti Tiszta Fejlődési Stratégiához kapcsolódó kérdőívről."/>
  </head>
  <body>
    <article>
      <h1>Magyarázkodik az ITM: mégis számít az emberek véleménye a klímastratégiáról</h1>
      <address><time datetime="2019-11-25T16:12:00+00:00">25 Nov 2019, 16:12</time> by <a rel="author">hvg.hu</a></address>
      <p>
        <b>Közleményt adott ki az Innovációs és Technológiai Minisztérium hétfő délután az új Nemzeti Tiszta Fejlődési Stratégiához kapcsolódó kérdőívről.</b>
      </p>
      <p>A tárca azt írta, Magyarország „a Brüsszel által előírt cselekvési tervek elkészítése kapcsán minden esetben társadalmi egyeztetésre bocsátotta az adott témát, ilyen volt például</p>
      <ul>
        <li>a Nemzeti Energiahatékonysági Cselekvési Terv,</li>
        <li>a Megújuló Energia Hasznosítási Cselekvési Terv és</li>
        <li>a Második Nemzeti Éghajlatváltozási Stratégia.”</li>
      </ul>
      <p>Ebbe a sorba illeszkedik az új Nemzeti Tiszta Fejlődési Stratégia. Ennek az elkészítését a párizsi klímaegyezmény megkötésekor írták elő, ahogyan azt is, hogy a kormányoknak nyilvános konzultációt kell folytatniuk a klímahelyzet kezeléséről.</p>
      <p>Ahogy pénteken megírtuk, bár a Kormany.hu-ra felkerült az ehhez kapcsolódó kérdőív, <a href="https://hvg.hu/gazdasag/20191122_A_kormany_kerdezi_vane_on_szerint_gond_a_klimaval">annak megismertetéséért nem sokat tett a kormányzat</a>. Ráadásul nagyon rövid időt hagyott a kitöltésre is: a holnapra november 18-án került fel a konzultációról szóló hír, az űrlapot beküldeni pedig csak hétfőn, 25-én délig lehetett.</p>
      <p>Amint a hír körbefutott a sajtóban, több ellenzéki párt is jelezte, hogy hiányolja a nemzeti konzultációk alkalmaival megszokott körítést. A Párbeszéd például úgy döntött, <a href="https://hvg.hu/gazdasag/20191124_Sajat_konzultaciot_indit_a_klimavaltozasrol_az_allami_helyett_Parbeszed">„a kormány szakmaiatlan, sunyi álkonzultációja” helyett sajátot indít</a>. Erre válaszul vasárnap az Innovációs és Technológiai Minisztérium (ITM) közleményt adott ki, amelyben az volt olvasható:</p>
      <blockquote>Nem indított nemzeti konzultációt, <a href="https://hvg.hu/gazdasag/20191124_Az_ITM_szerint_azert_fu_alatt_konzultalnak_a_klimavedelemrol_mert_Brusszel">a Brüsszel által előírt tájékoztatási formának tettünk eleget</a>. Ezért arra kérjük az ellenzéki pártokat, forduljanak Brüsszelhez, mert a formát és a határidőket Brüsszel írta elő. Amennyiben a kormány klímaügyben nemzeti konzultációt akar lefolytatni, akkor azt a szokásos módon fogja megtenni.”</blockquote>
      <p>Később Hollik István kormányszóvivő az <a href="https://infostart.hu/belfold/2019/11/25/a-kormany-165-orat-adott-a-klimakonzultaciora">InfoRádióban</a> kontrázott rá az ITM közleményére. Úgy fogalmazott, a konzultációnak</p>
      <blockquote>nem az a célja, hogy az emberek átfogó véleményét megtudja a kormány, hanem egy Brüsszel által előírt kötelezettség, amelynek a kormány eleget tesz.</blockquote>
      <p>Ehhez képest a tárca hétfő délutáni közleményében azt írta:</p>
      <blockquote>Örülünk annak, hogy a kérdőívet ennyien, több mint 200 ezren töltötték ki. Mindenkinek a véleménye számít, a beérkezett válaszokat a minisztérium kiértékeli, annak eredményeit nyilvánosságra fogjuk hozni. Ezt követően tárgyal majd a kérdésről a kormány. Magyarország kormánya – ahogyan eddig is - a magyar emberek véleményének figyelembevételével fogja meghozni döntését.</blockquote>
      <related>
        <a href="https://hvg.hu/tudomany/20191125_szen_dioxid_kibocsatas_ensz_meteorologiai_vilagszervezet_uveghazhatasu_gaz"/>
        <a href="https://hvg.hu/itthon/20191123_Dorosz_David_fopolgarmesterhelyettes_a_Fulkeben_Orban_ert_a_matematikahoz"/>
      </related>
    </article>
  </body>
</html>