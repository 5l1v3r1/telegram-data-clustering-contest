<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Kremlik-Navrhujeme-i-zavedeni-pevne-lhuty-pro-vydavani-zavaznych-stanovisek-604645"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T16:52:00+00:00"/>
    <meta property="og:title" content="Ministr Kremlík: Navrhujeme i zavedení pevné lhůty pro vydávání závazných stanovisek"/>
    <meta property="og:description" content="Novela zákona urychlující výstavbu dopravní, vodní a energetické infrastruktury chce zkrátit dobu přípravy staveb pod deset let ze současných třinácti. Navrhovaná změna má za cíl zjednodušit povolovací procesy, které brání včasnému zahájení staveb."/>
  </head>
  <body>
    <article>
      <h1>Ministr Kremlík: Navrhujeme i zavedení pevné lhůty pro vydávání závazných stanovisek</h1>
      <address>
        <time datetime="2019-11-25T16:52:00+00:00">25 Nov 2019, 16:52</time>
      </address>
      <p>
        <b>Novela zákona urychlující výstavbu dopravní, vodní a energetické infrastruktury chce zkrátit dobu přípravy staveb pod deset let ze současných třinácti. Navrhovaná změna má za cíl zjednodušit povolovací procesy, které brání včasnému zahájení staveb.</b>
      </p>
      <p>„Podstatným nástrojem k urychlení přípravy staveb je možnost umístit a povolit dopravní stavbu v jediném řízení, a to na základě méně podrobné dokumentace, s nímž je spojen také pouze jediný přezkum. V praxi by to mohlo znamenat zkrácení přípravy jednotlivých staveb až o tři roky“, říká ministr dopravy Vladimír Kremlík.</p>
      <p>Návrh novely zákona dále zavádí Jednotné závazné stanovisko u záměrů staveb, u kterých bylo provedeno posouzení vlivů na životní prostředí. V takových případech bude nově vydáváno jediné závazné stanovisko, které nahradí veškeré správní akty vydávané podle zákona o ochraně přírody a krajiny, což může oproti současnosti urychlit přípravu staveb až o rok.</p>
      <p>„Navrhujeme také zavedení pevné lhůty pro vydávání závazných stanovisek. Ta je stanovena maximálně na 30 dní, respektive na 60 dní ve zvlášť složitých případech. Pokud nejsou tato stanoviska vydána ve lhůtách, novela počítá s tzv. fikcemi souhlasu,“ dodává ministr Kremlík. Novela zároveň umožňuje vyhotovování jednoho znaleckého posudku pro více pozemků a staveb potřebných pro výstavbu dopravní infrastruktury a jeho využitelnosti až po dobu 3 let od jeho vyhotovení.</p>
      <p>Současně s postupným rozšiřováním působnosti zákona č. 416/2009 Sb. byl rozšiřován i jeho název, který nyní zahrnuje všechny typy tzv. liniových staveb. Navrhuje se proto doplnění zkráceného návrhu tohoto zákona, a to v podobě, která je pro jeho označení již dnes běžně užíván, tedy „liniový zákon“.</p>
      <h3>Novela chce zrychlit vyvlastnění potřebných pozemků</h3>
      <p>Ministerstva dopravy, průmyslu a obchodu a pro místní rozvoj také v zákoně o vyvlastnění navrhují stanovení konkrétních lhůt pro vydání rozhodnutí o vyvlastnění potřebného pozemku pro stavbu. Úřady budou mít 60 dní od zahájení vyvlastňovacího procesu na stanovení ústního jednání s dotčenými majiteli pozemků, po kterém bude následovat 30 denní lhůta pro vydání rozhodnutí o vyvlastnění.</p>
      <p>„Současná úprava, která nestanovuje žádnou lhůtu, nevytváří na vyvlastňovací úřad dostatečný tlak a motivaci, aby rozhodoval bezodkladně. Naopak výslovné stanovení lhůt přispěje k pozitivní motivaci vydávat rozhodnutí v přiměřených a realistických lhůtách,“ uvádí ministerstva v důvodové zprávě. Zatímco správní řád předpokládá maximální lhůtu 60 dní od zahájení řízení, tuto není v řízení o vyvlastnění objektivně možné splnit, proto jsou navrhovány lhůty delší a reálnější.</p>
      <p>Ministerstva pro místní rozvoj a průmyslu a obchodu dále navrhují rozšířit možnost využití institutu mezitímního rozhodnutí i na stavby vodní a energetické infrastruktury.</p>
      <p>Návrh dále podrobně upravuje problematiku rušení přejezdů a stanoví konkrétní kritéria, při jejichž splnění se zrušení přejezdu povolí. Tím dojde ke snížení nehodovosti na přejezdech a k zefektivnění modernizace a užívání dráhy.</p>
      <p>Aktuálně resort dopravy staví celkem 260,3 km nových dálnic a silnic I. třídy, z toho dálnic na zelené louce 138,1 km, k tomu modernizace D1 v délce 60,7 km a 61,5 km jsou silnice I. třídy. Nejvíce rozestavěnými dálničními stavbami jsou modernizace brněnské D1 a stavba jihočeské D3. V příštím roce to budou především dálnice D6 (Nové Strašecí – Řevničov) a D48 (Rybí-Rychaltice). Podrobnosti k jednotlivým stavbám najdete v naší interaktivní mapě (<a href="https://www.mdcr.cz/mapa">ZDE</a>).</p>
      <p>Celý návrh novely zákona č. 416/2009 Sb., o urychlení výstavby dopravní, vodní a energetické infrastruktury, zkráceně liniový zákon, naleznete ve veřejné knihově připravované legislativy (<a href="https://apps.odok.cz/veklep-detail?pid=ALBSB63DHZLT.">ZDE</a>).</p>
      <p>
        <b>Hlavní nástroje liniového zákona pro urychlení dopravních staveb:</b>
      </p>
      <ul>
        <li>Umístění a povolení dopravní stavby v jednom řízení s jedním přezkumem – zkrácení až o tři roky</li>
        <li>Zavedení Jednotného závazného stanoviska u záměrů staveb, u kterých bylo provedeno posouzení vlivů na životní prostředí – zkrácení až o jeden rok</li>
        <li>Zavedení pevných lhůt pro vydání závazných stanovisek dotčených orgánů vydaná během územního či stavebního řízení; maximálně 30 dní, ve zvláštních případech 60 dní.</li>
        <li>Jeden znalecký posudek pro více pozemků k ocenění hodnoty pozemků, využitelný po dobu tří let od jeho vyhotovení.</li>
        <li>Konkrétní lhůty pro vyvlastňovací úřady; 60 dní od zahájení řízení musí být stanoveno ústní jednání, následně 30 dní od ústního jednání musí úřad rozhodnout.</li>
      </ul>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Kremlik-Nove-dalnice-v-roce-2019-Celkem-34-2-kilometru-603493"/>
        <a href="https://www.parlamentnilisty.cz/politika/politici-volicum/Ministr-Kremlik-Apeluji-na-nemecke-dopravce-aby-se-vcas-registrovali-603250"/>
        <a href="https://www.parlamentnilisty.cz/politika/politici-volicum/Ministr-Kremlik-Vyzval-jsem-polskeho-ministra-ohledne-naseho-mytneho-601568"/>
        <a href="https://www.parlamentnilisty.cz/politika/politici-volicum/Ministr-Kremlik-Zakon-upravuje-zejmena-problematiku-dopravniho-planovani-601552"/>
      </related>
    </article>
  </body>
</html>