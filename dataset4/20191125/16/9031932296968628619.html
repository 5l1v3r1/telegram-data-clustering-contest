<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/100-ton-rezerw-zlota-wrocilo-do-polski-mamy-go-tyle-co-cywilizowane-kraje/"/>
    <meta property="og:site_name" content="Polsat News"/>
    <meta property="article:published_time" content="2019-11-25T16:09:00+00:00"/>
    <meta property="og:title" content="100 ton rezerw złota wróciło do Polski. &quot;Mamy go tyle, co cywilizowane kraje&quot;"/>
    <meta property="og:description" content="- Narodowy Bank Polski zakończył procedurę sprowadzenia rezerw złota do Polski - poinformował na konferencji w poniedziałek prezes NBP Adam Glapiński. Dodał, że operacja przenoszenia kruszcu była bardzo skomplikowana."/>
  </head>
  <body>
    <article>
      <h1>100 ton rezerw złota wróciło do Polski. "Mamy go tyle, co cywilizowane kraje"</h1>
      <address>
        <time datetime="2019-11-25T16:09:00+00:00">25 Nov 2019, 16:09</time>
      </address>
      <p>
        <b>- Narodowy Bank Polski zakończył procedurę sprowadzenia rezerw złota do Polski - poinformował na konferencji w poniedziałek prezes NBP Adam Glapiński. Dodał, że operacja przenoszenia kruszcu była bardzo skomplikowana.</b>
      </p>
      <related>
        <a href="https://www.polsatnews.pl/wiadomosc/2018-08-31/nbp-wypuscil-kolekcjonerski-banknot-20-zlotowy-z-pilsudskim-na-stulecie-odzyskania-niepodleglosci/"/>
      </related>
      <p>- Około 100 ton polskiego złota zostało sprowadzone do kraju z Banku Anglii - podał w poniedziałek NBP. Dodano, że złoto będzie przechowywane w skarbcu banku centralnego.</p>
      <p>- Operacja przenoszenia złota była bardzo skomplikowana, wymagała pracy kilkuset pracowników NBP o wysokich kwalifikacjach. Cała operacja została m.in. wykonana drogą lotniczą, poprzez lotniska w Poznaniu i Warszawie. Cały proces wymagał szczegółowego przygotowania i zachowania całkowitej dyskrecji - powiedział Adam Glapiński.</p>
      <p>Prezes dodał, że w realizację zadania było zaangażowanych wiele osób reprezentujących Narodowy Bank Polski, Policję, Straż Graniczą, Porty Lotnicze, firmy lotniskowej obsługi naziemnej, a także Bank Anglii, firmę transportującą oraz policję brytyjską.</p>
      <p>
        <a href="https://www.polsatnews.pl/wiadomosc/2019-07-05/nbp-polska-ma-wieksze-rezerwy-zlota-niz-szwecja-czy-belgia/">
          <b>ZOBACZ: NBP: Polska ma większe rezerwy złota niż Szwecja czy Belgia</b>
        </a>
      </p>
      <p>
        <b>"Osiągnęliśmy poziom średni"</b>
      </p>
      <p>- Złoto jest niepodważalną i trwałą wartością. Osiągnęliśmy poziom średni, jeśli chodzi o rezerwy w złocie europejskich banków centralnych. Nie będziemy nim obracać, myślimy jako o trwałej rezerwie. Mamy kilkanaście miejsc w Polsce, które odgrywają rolę skarbca, gdzie nasze rezerwy są bezpieczne. Wartość sprowadzonego kruszcu to 18,3 mld zł - dodał prezes NBP.</p>
      <p>Glapiński dodał, że zakupy złota wynikają z wyjątkowo dobrej sytuacji gospodarczej i stałego przyrostu rezerw dewizowych - o ponad 30 mld euro w ciągu ostatnich pięciu lat. - Zakup złota pozwolił więc nie tylko zwiększyć strategiczny bufor bezpieczeństwa finansowego kraju, ale także zbliżyć NBP pod względem udziału złota w rezerwach dewizowych do średniej w bankach centralnych na świecie - 10,5 proc. - dodał.</p>
      <p>- W roku, w którym świętujemy stulecie polskiego złotego, jako fundamentu siły gospodarczej naszego kraju, udało się zwiększyć strategiczne rezerwy złota i podjąć działania w celu repatriacji znacznej części polskiego złota do kraju. Realizując nasze konstytucyjne, ustawowe i po prostu patriotyczne zobowiązanie nie tylko budujemy siłę gospodarczą państwa polskiego, ale też tworzymy rezerwy, które będą strzegły jego bezpieczeństwa finansowego. Taki jest światowy trend, ale także oczekiwanie polskiego społeczeństwa - powiedział, cytowany w komunikacie, prof. Adam Glapiński, prezes Narodowego Banku Polskiego.</p>
      <p>
        <b>Złota moneta dla upamiętnienia</b>
      </p>
      <p>Narodowy Bank Polski informował w lipcu br., że w latach 2018-2019 zasoby złota NBP wzrosły o 125,7 ton, do 228,6 ton. - 25,7 ton złota NBP kupił w roku 2018. Dzięki zakupom zrealizowanym w ostatnich 12 miesiącach, za kadencji prof. Adama Glapińskiego, NBP przesunął się z 34. na 22. pozycję wśród banków centralnych na świecie i z 15. na 11. miejsce w Europie, wyprzedzając wszystkie kraje regionu - podali przedstawiciele banku.</p>
      <p>Bank centralny przekazał, że złoto NBP jako składnik oficjalnych aktywów rezerwowych, spełnia międzynarodowe standardy czystości i ma postać sztab London Good Delivery. - Złoto NBP w Banku Anglii jest utrzymywane na tzw. allocated account, tj. każda sztaba przypisana do rachunku NBP jest jednoznacznie identyfikowalna, posiada unikatowy numer seryjny i znak rafinera. Najwyższa jakość złota NBP oraz wysokie standardy jego przechowywania zostały dodatkowo potwierdzone podczas inspekcji przeprowadzonej przez pracowników NBP w Bank of England w czerwcu br. - przekazano.</p>
      <p>Dla upamiętnienia procesu sprowadzenia zasobów złota do Polski NBP wyemituje w grudniu okolicznościową złotą monetę w kształcie sztabki. </p>
      <p>
        <a href="https://www.polsatnews.pl/wideo/wyzsze-bezrobocie-i-chleb-po-8-zl-o-podniesieniu-placy-minimalnej-w-debacie-w-polsat-news_6757372/">WIDEO - "Wyższe bezrobocie i chleb po 8 zł". O podniesieniu płacy minimalnej w debacie w Polsat News</a>
      </p>
      <figure>
        <img src="https://r.dcs.redcdn.pl/http/o2/redefine/cp/cc/ccmja11t6g9gvcp8c4wugmrqb6pq3c4w.jpg"/>
      </figure>
    </article>
  </body>
</html>