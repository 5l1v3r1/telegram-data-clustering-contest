<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7908798"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T16:22:00+00:00"/>
    <meta property="og:title" content="Оставиха в ареста Живко-Вилицата, превърнал бащин имот в наркоферма"/>
    <meta property="og:description" content="Бургаският апелативен съд остави зад решетките бургазлията Живко Димитров-Вилицата, задържан след полицейска акция в айтоското село Чукарка. Димитров е обвинен в държане с цел разпространение на 6"/>
  </head>
  <body>
    <article>
      <h1>Оставиха в ареста Живко-Вилицата, превърнал бащин имот в наркоферма</h1>
      <address><time datetime="2019-11-25T16:22:00+00:00">25 Nov 2019, 16:22</time> by <a rel="author" href="https://www.24chasa.bg/authors/10805" target="_blank">Тони Щилиянова</a></address>
      <p>Бургаският апелативен съд остави зад решетките бургазлията Живко Димитров-Вилицата, задържан след полицейска акция в айтоското село Чукарка. Димитров е обвинен в държане с цел разпространение на 6,5 кг. марихуана, открити в къщата на баща му в Чукарка. Пред апелативни магистрати Димитров заяви, че е болен и иска да бъде пуснат, за да се лекува. Той отрече да е знаел за намерения наркотик в бащината му къща.</p>
      <p>Според прокуратурата обаче очевидци свидетелствали, че Вилицата отглеждал и пласирал марихуаната. Държавното обвинение подчерта, че става дума за престъпление с висока степен на обществена опасност, а Димитров е регистриран за хулиганство, палеж, трафик на жени с цел блудство. С медицинска документация било установено, че от 2000 г. Димитров наистина има психиатрично заболяване, но състоянието му се влошавало само, ако прекъсне поддържащата терапия. Освен това здравословният проблем не е попречил на Димитров да извърши престъплението, в което е обвинен, подчерта прокуратурата.</p>
      <p>След разбиването на наркофермата в Чукарка и задържането на Живко Димитров директорът на ОДМВР Бургас старши комисар Радослав Сотиров заяви, че Димитров е снабдявал местния пазар с марихуана.</p>
    </article>
  </body>
</html>