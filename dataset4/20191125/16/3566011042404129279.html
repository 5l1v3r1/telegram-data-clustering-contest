<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549996.html/%D8%A7%D9%85%DB%8C%D8%AF-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A8%D8%B1%D8%AE%DB%8C-%D8%B9%D9%88%D8%A7%D9%85%D9%84-%D9%86%D9%81%D9%88%D8%B0%DB%8C-%D8%AE%D9%88%D8%AF-%D8%AF%D8%B1-%D8%AF%D8%A7%D8%AE%D9%84-%DA%A9%D8%B4%D9%88%D8%B1-%D8%A7%D8%B3%D8%AA--%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%A8%D9%87-%D8%B5%D9%88%D8%B1%D8%AA-%D8%B3%D8%A7%D8%B2%D9%85%D8%A7%D9%86-%DB%8C%D8%A7%D9%81%D8%AA%D9%87-%D8%B4%DA%A9%D9%84-%DA%AF%D8%B1%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T16:38:00+00:00"/>
    <meta property="og:title" content="امید آمریکا به برخی عوامل نفوذی خود در داخل کشور است/ اغتشاشات اخیر به صورت سازمان یافته شکل گرفت"/>
    <meta property="og:description" content="عضو شورای نگهبان گفت: امید آمریکا تنها به عوامل نفوذی خود در داخل کشور است."/>
  </head>
  <body>
    <article>
      <h1>امید آمریکا به برخی عوامل نفوذی خود در داخل کشور است/ اغتشاشات اخیر به صورت سازمان یافته شکل گرفت</h1>
      <h2>عضو حقوقدان شورای نگهبان:</h2>
      <address>
        <time datetime="2019-11-25T16:38:00+00:00">25 Nov 2019, 16:38</time>
      </address>
      <p>عضو شورای نگهبان گفت: امید آمریکا تنها به عوامل نفوذی خود در داخل کشور است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ محمد دهقان ظهر امروز در مجمع عالی بسیج شهرستان سبزواربا اشاره به بیان اینکه امریکا در بیشتر جبهه هایی که علیه ایران باز کرده بود نا امید شده است اظهارداشت: آمریکا امروز تنها به عوامل نفوذی خود در داخل دل بسته است وپاکسازی کشور از این عوامل می تواند ایران را به نقطه مطلوبیت تامه برساند.</p>
      <p>وی با بیان اینکه اقتدار ایران به خاطر ایستادگی مردم در برابر زورگویی ها جهان خواران است تصریح کرد: متاسفانه برخی در داخل کشور بدون توجه به این ایستادگی ها پیام سازش و عقب نشینی می فرستند و این کار سبب می شود آمریکا همچنان امیدوار به مقابله با ایران بماند.</p>
      <p>دهقان در ادامه با اشاره به اینکه راه عقب نشینی و سازش با دشمن را همگان بلد هستند تاکید کرد: همانطور که رهبر معظم انقلاب فرمودند فرار از میدان جنگ به ظاهر ساده و راحت است اما هزینه آن به مراتب بیشتر از مقاومت و ایستادگی بوده و سازش در برابر دشمنان خیانت به ملت محسوب خواهد شد.</p>
      <p>وی در ادامه با اشاره به فتنه وآشوب های اخیر در کشور تشریح کرد: این حرکت یک جنجال سازمان یافته بود که  بدون برنامه ریزی نمی توان این اقدامات را انجام داد.</p>
      <p>عضو شورای نگهبان بیان کرد: مشخصا این اتفاقات از پیش طراحی شده و تجهیز شدن این آشوبگران می توان به عقبه این حرکت پی برد.</p>
      <p>دهقان با اشاره به هفته بسیج و آثار و برکات آن در کشور بیان کرد: برخی با پایان جنگ گمان کردند که پایان کار بسیج هم فرارسیده اما این حضرت امام خمینی(ره)بودند که دریچه ای جدید را به روی بسیج گشود و طرح بسیج جهان اسلام را معرفی کرد.</p>
      <p>وی به شکل گیری جریانات مانند انصار الله در یمن،حزب الله در لبنان و گروههای بسیجی در دیگر کشور های اسلامی اشاره کرد و افزود: این حرکت را امام خمینی(ره) در سال های گذشته پیش بینی کرده بود و امروز همه شاهد قدرت بسیج جهان اسلام هستیم.</p>
      <p>عضو شورای نگهبان ادامه داد: در موضوع جنگ های منطقه که آمریکا برای به زانو در آوردن ایران به راه انداخت این قدرت بسیج جهان اسلام بود که بینی امریکا و کشورهای مرتجع منطقه را به  خاک مالید.</p>
      <p>انتهای پیام/</p>
    </article>
  </body>
</html>