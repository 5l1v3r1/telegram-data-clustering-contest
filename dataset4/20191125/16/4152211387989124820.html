<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/595001/%E0%A6%AC%E0%A6%BF%E0%A6%AC%E0%A6%BF%E0%A6%B8%E0%A6%BF-%E0%A6%AC%E0%A6%B0%E0%A7%8D%E0%A6%B7%E0%A6%B8%E0%A7%87%E0%A6%B0%E0%A6%BE-%E0%A6%95%E0%A7%8D%E0%A6%B0%E0%A7%80%E0%A7%9C%E0%A6%BE-%E0%A6%AC%E0%A7%8D%E0%A6%AF%E0%A6%95%E0%A7%8D%E0%A6%A4%E0%A6%BF%E0%A6%A4%E0%A7%8D%E0%A6%AC%E0%A7%87%E0%A6%B0-%E0%A6%B2%E0%A7%9C%E0%A6%BE%E0%A6%87%E0%A7%9F%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T16:27:00+00:00"/>
    <meta property="og:title" content="বিবিসি বর্ষসেরা ক্রীড়া ব্যক্তিত্বের লড়াইয়ে স্টোকস-স্টারলিং"/>
    <meta property="og:description" content="অধরা বিশ্বকাপ ট্রফি এবার ছুঁয়ে দেখেছে ইংল্যান্ড। ঘরের মাঠের আসরে শ্বাসরুদ্ধকর ফাইনালে নিউজিল্যান্ডকে হারায় তারা সুপার ওভারে। অবিশ্বাস্য এই ফাইনালের সব আলো নিজের ওপর ফেলেন বেন স্টোকস। তার বীরোচিত পারফরম্যান্সেই ইংল্যান্ড পেয়েছে বিশ্বকাপ জয়ের স্বাদ। তাই বিবিসি বর্ষসেরা ক্রীড়া ব্যক্তিত্বের..."/>
  </head>
  <body>
    <article>
      <h1>বিবিসি বর্ষসেরা ক্রীড়া ব্যক্তিত্বের লড়াইয়ে স্টোকস-স্টারলিং</h1>
      <address><time datetime="2019-11-25T16:27:00+00:00">25 Nov 2019, 16:27</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/25/3a6497754dbdef9c192118d9ea31588b-5ddbfebc08957.jpg"/>
        <figcaption>বেন স্টোকস</figcaption>
      </figure>
      <p>
        <b>অধরা বিশ্বকাপ ট্রফি এবার ছুঁয়ে দেখেছে ইংল্যান্ড। ঘরের মাঠের আসরে শ্বাসরুদ্ধকর ফাইনালে নিউজিল্যান্ডকে হারায় তারা সুপার ওভারে। অবিশ্বাস্য এই ফাইনালের সব আলো নিজের ওপর ফেলেন বেন স্টোকস। তার বীরোচিত পারফরম্যান্সেই ইংল্যান্ড পেয়েছে বিশ্বকাপ জয়ের স্বাদ। তাই বিবিসি বর্ষসেরা ক্রীড়া ব্যক্তিত্বের পুরস্কারের দৌড়ে তার থাকাটা স্বাভাবিক।</b>
      </p>
      <p>ব্রিটেনের ক্রীড়াঙ্গনে অর্জনে খাতায় সবচেয়ে মর্যাদার পুরস্কার হিসেবে বিবেচনা করা হয় ‘বিবিসি স্পোর্টস পারসোনালিটি অব দ্য ইয়ার অ্যাওয়ার্ড’কে। ২০০৫ সালে অ্যান্ড্রু ফ্লিনটফ সবশেষ ক্রিকেট থেকে জিতেছিলেন এই সম্মাননা। ২০১৯ সালে আবারও ২২ গজ থেকে পুরস্কারটি হাতে তোলার জোর সম্ভাবনা রয়েছে। বিশ্বকাপের ‘নায়ক’ স্টোকসকেই ফেভারিট ভাবা হচ্ছে।</p>
      <p>পুরস্কারটি জেতার পথে ইংলিশ অলরাউন্ডারকে লড়াই করতে হবে ম্যানচেস্টার সিটির ফরোয়ার্ড রহিম স্টারলিংয়ের সঙ্গে। মনোনয়ন পেয়েছেন আরও দুজন- স্প্রিন্টার ডিনা অ্যাশার-স্মিথ ও ওয়েলসের রাগবি তারকা অ্যালুন উইন জোন্স। আগামী ১৫ জানুয়ারি স্কটল্যান্ডের অ্যাবারডিনে বিজয়ীর হাতে তুলে দেওয়া পুরস্কার।</p>
      <p>বিশ্বকাপের নায়ক স্টোকসের বীরোচিত পারফরম্যান্সেই ঘরের মাঠের অ্যাশেজ ড্র করেছে ইংল্যান্ড। হেডিংলির তৃতীয় টেস্টে তার হার না মানা ১৩৫ রানে ভর দিয়ে অস্ট্রেলিয়ার বিপক্ষে অবিশ্বাস্য জয় পায় ইংলিশরা। এর আগে নিউজিল্যান্ডের বিপক্ষে ৫০ ওভারের ফাইনালে হার না মানা ৮৪ রানের ইনিংস খেলে ম্যাচ নিয়ে গিয়েছিলেন সুপার ওভারে। যেখানে কিউইদের হারিয়ে শিরোপা উৎসবে মেতেছিল ইংলিশরা।</p>
      <p>২০১৯ সালটা দারুণ কেটেছে স্টারলিংয়ের। এই ফরোয়ার্ড গুরুত্বপূর্ণ ভূমিকা রেখেছেন ম্যানসিটিতে পেপ গার্দিওলার টানা দ্বিতীয় প্রিমিয়ার লিগ জেতার পথে। কাতালান এই কোচের ঐতিহাসিক ঘরোয়া ট্রেবল জয়েরও সাক্ষী তিনি। অন্যদিকে জাতীয় দলে গ্যারেথ সাউথগেটের অন্যতম আস্থার নাম স্টারলিং।</p>
      <p>এ বছরই অ্যাথলেটিকসে অ্যাশার-স্মিথ ইতিহাস লিখেছেন। প্রথম ব্রিটিশ মহিলা হিসেবে বড় কোনও প্রতিযোগিতার মুকুট পরেছেন তিনি। ২৩ বছর বয়সী এই স্প্রিন্টার দোহার বিশ্ব চ্যাম্পিয়নশিপে ২০০ মিটারে জিতেছেন সোনা। ৪ গুণিতক ১০০ মিটার ইভেন্টে পেয়েছেন রুপা।</p>
      <p>অন্যদিকে উইন জোন্স রাগবিতে আরেকবার সাফল্য এনে দিয়েছেন ওয়েলসকে। ছয় জাতির প্রতিযোগিতায় আরেকটি গ্র্যান্ড স্লাম হাতে তুলেছেন তিনি। ৩৪ বছর বয়সী এই তারকা হয়েছেন প্লেয়ার অব দ্য চ্যাম্পিয়নশিপও। ডেইলি মেইল</p>
      <footer>/কেআর/</footer>
    </article>
  </body>
</html>