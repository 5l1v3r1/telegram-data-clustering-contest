<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/11/25/mercedes-amg-gls-63-4matic-premier/"/>
    <meta property="og:site_name" content="Vezess"/>
    <meta property="article:published_time" content="2019-11-25T14:53:51+00:00"/>
    <meta property="og:title" content="612 lóerős GLS, a Mercedes legnagyobb csillagrombolója"/>
    <meta property="og:description" content="Terepre is felkészítették a Mercedes-AMG több mint 600 lóerős hegyomlását, a GLS 63-at. De a 4,2 másodperces 100-as gyorsulást valószínűleg inkább kihasználják majd, akik a kormánya mögé kerülnek."/>
  </head>
  <body>
    <article>
      <h1>612 lóerős GLS, a Mercedes legnagyobb csillagrombolója</h1>
      <address><time datetime="2019-11-25T14:53:51+00:00">25 Nov 2019, 14:53</time> by <a rel="author" href="https://www.vezess.hu/author/csepreghy-daniel/" target="_blank">Csepreghy Dániel</a></address>
      <p>
        <b>Terepre is felkészítették a Mercedes-AMG több mint 600 lóerős hegyomlását, a GLS 63-at. De a 4,2 másodperces 100-as gyorsulást valószínűleg inkább kihasználják majd, akik a kormánya mögé kerülnek.</b>
      </p>
      <p>5,2 méter hosszú és 2,5 tonnát nyom, de a Mercedes-AMG GLS 63 4matic+ képes 4,2 másodperc alatt 100-ra gyorsulni és meg sem áll a 280-as osztásig. Egészen hihetetlen számokat produkál, közben meg teli van tömve luxussal, épp csak egy picivel kevésbé kényeztető a sportváltozat utastere, mint a Maybach GLS. Kívülről viszont könnyen felismerhető az AMG-re jellemző lökhárítókról és a ritka rácsozású hűtőmaszkjáról.</p>
      <slideshow>
        <figure>
          <img src="https://vezess2.p3k.hu/app/uploads/2019/11/19c0840_009.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19c0840_001.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19c0840_003.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19c0840_006.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19c0840_010.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/19c0840_013.jpg"/>
        </figure>
      </slideshow>
      <p>Energizáló funkció, parfümöt porlasztó klímaberendezés, hátsó szórakoztatórendszer, Burmester hifi és masszázsülések is rendelhetőek a GLS 63-ba. Az ülésfűtést pedig kormány-, könyöklő- és ajtópanelfűtéssel lehet kiegészíteni, hogy egész biztos ne érintkezzen hideg bőrrel egyik testfelület sem. A vezető előtt két hatalmas, szabadon konfigurálható kijelző található. Ráadásul a kormányon elhelyezett gomboknak és érintőpadoknak köszönhetően minden kezelhető innen is. Az MBUX rendszer pedig hangvezérléssel utasítható, ha ez nem lenne elég.</p>
      <figure>
        <img src="https://vezess2.p3k.hu/app/uploads/2019/11/19c0840_011.jpg"/>
      </figure>
      <p>3982 köbcentis, biturbó V8-as motor dolgozik a GLS 63-ban, ami önmagában 612 lóerős és 850 Nm nyomatéka van 2500-4500 között. További 22 lóerőt ad az EQ Boostnak nevezett 48 voltos rendszer. A motorhoz az AMG Speedshift 9 gangos automata váltója csatlakozik és persze összkerékhajtás igyekszik megbirkózni a tengernyi nyomatékkal. A 4matic+ rendszer szabadon osztja a nyomatékot a kerekek között, de a Sport mód mellett homokos és saras földútra optimalizált beállítása is van, ilyenkor a légrugók 55 milliméterrel emelik meg az autót. Talán erre a funkcióra lesz majd legkevésbé szükségük azoknak, akik a GLS 63 mellett döntenek.</p>
      <figure>
        <img src="https://vezess2.p3k.hu/app/uploads/2019/11/19c0840_002.jpg"/>
      </figure>
      <footer>Forrás: Mercedes AMG</footer>
    </article>
  </body>
</html>