<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561206/psifoforia-gia-tin-anatheorisi-tou-sudagmatos/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="Αναθεώρηση του Συντάγματος: Σε εξέλιξη η ψηφοφορία - Κόντρες πολιτικών αρχηγών"/>
    <meta property="og:description" content="Κρίσιμη ψηφοφορία στη βουλή"/>
  </head>
  <body>
    <article>
      <h1>Αναθεώρηση του Συντάγματος: Σε εξέλιξη η ψηφοφορία - Κόντρες πολιτικών αρχηγών</h1>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <p>
        <b>Κρίσιμη ψηφοφορία στη βουλή</b>
      </p>
      <p>Σε εξέλιξη είναι στην Ολομέλεια της Βουλής η ψηφοφορία για την Αναθεώρηση του Συντάγματος.</p>
      <p>Οι βουλευτές καλούνται να ψηφίσουν επί 49 συνολικά προτάσεων που έχουν καταθέσει ΝΔ και ΣΥΡΙΖΑ και αφορούν 28 διατάξεις του συντάγματος.</p>
      <p>
        <b>Κ. Μητσοτάκης: Πάλι αδιάβαστος, κ. Τσίπρα</b>
      </p>
      <p>Ο πρωθυπουργός Κυριάκος Μητσοτάκης, μιλώντας από το βήμα της Βουλής για την αναθεώρηση του Συντάγματος και απευθυνόμενος στον αρχηγό της αξιωματικής αντιπολίτευσης ανέφερε: σύμφωνα με το ΑΠΕ-ΜΠΕ «Κύριε Τσίπρα, κάνατε αναφορές στον Κωνσταντίνο Καραμανλή και στον Κωνσταντίνο Τσάτσο και αναρωτηθηκατε αν ο Κωνσταντίνος Καραμανλής θα δεχόταν τέτοια διάταξη. Πάλι αδιάβαστος, κ. Τσίπρα, γιατί εκλέχθηκε με 153 βουλευτές ο Κωνσταντίνος Καραμανλής το 1990. Και στα συνταγματικά αδιάβαστος κ. Τσίπρα. Και σε αυτό αδιάβαστος πάλι».</p>
      <p>Επανερχόμενος στο ζήτημα της εκλογής της πολιτειακής ηγεσίας ο κ. Μητσοτάκης τόνισε: «Η λύση που προτείνουμε είναι η μόνη που μας επιτρέπει να αποσυνδέσουμε την εκλογή του Προέδρου της Δημοκρατίας από την πρόωρη διάλυση της Βουλής [...] Η πρότασή σας παραπέμπει σε άλλα συστήματα και θα προκαλούσε σοβαρότατες τριβές. Η εκλογή του Προέδρου της Δημοκρατίας δεν μπορεί να είναι μέρος της πολιτικής ατζέντας αυτών που τον προτείνουν».</p>
      <p>Τέλος ο πρωθυπουργός υπογράμμισε: « Παρά τα βέλη τα οποία, με μεγάλη άνεση εκτοξεύουν κατά της Μεταπολίτευσης, αυτή η περίοδος εισέφερε στην Ελλάδα μια μακρά περίοδο συνταγματικής ομαλότητας. Η οικονομική κρίση προσέθεσε μεγάλες προκλήσεις στο συνταγματικό μας οπλοστάσιο. Ασφαλώς το Σύνταγμα δεν ευθύνεται για την οικονομική περιπέτεια, ούτε μπορεί να εξασφαλίσει ευημερία. Το Σύνταγμα που θα ισχύσει από αύριο εκπέμπει ένα μήνυμα εκσυγχρονισμού. Δεν μπορεί κανένα Σύνταγμα να υποκαταστήσει τη διαδικασία ωρίμασης της κοινωνίας [...]</p>
      <p>«Καθώς σήμερα η Ελλάδα αφήνει πίσω την περίοδο της κρίσης, πλαισιώνει αυτό το Σύνταγμα την εθνική προσπάθεια για μια Ελλάδα που μας αξίζει», κατέληξε ο πρωθυπουργός.Η πρόταση αναθεώρησης που κατέθεσε ο ΣΥΡΙΖΑ τον Νοέμβριο του 2018, αποτυπώνει ένα συνολικό σχέδιο που ξεκινά από τη θεμελιώδη παραδοχή ότι το Σύνταγμα ανήκει σε όλους τους πολίτες, είπε ο Αλέξης Τσίπρας σε ομιλία του στη συνεδρίαση για τη Συνταγματική Αναθεώρηση. Αυτή η παραδοχή είναι και η μεγάλη διαφορά του ΣΥΡΙΖΑ από τη ΝΔ, σημείωσε ο αρχηγός της αξιωματικής αντιπολίτευσης.</p>
      <p>
        <b>Tσίπρας: Η ΝΔ κινείται χωρίς πυξίδα και χωρίς σχέδιο</b>
      </p>
      <p>Ο πρόεδρος του ΣΥΡΙΖΑ σχολίασε ότι αυτό το σχέδιο «βρήκε απέναντί του τα κόμματα του παλιού πολιτικού συστήματος, τις πολιτικές δυνάμεις που έβαλαν το άρθρο 86 στο Σύνταγμα για να εξασφαλίζουν την ατιμωρησία τους, που έβαλαν το δικαίωμα επίταξης στο Σύνταγμα, για να περιορίζουν το δικαίωμα της απεργίας, που η θεώρησή τους είναι ο λαός να ψηφίζει μια φορά στα τέσσερα χρόνια και μετά να παρακολουθεί αμέτοχος ν' αποφασίζουν άλλοι για λογαριασμό το».</p>
      <p>«Δεν μετανιώνουμε που βάλαμε τις βάσεις της συζήτησης στην ελληνική κοινωνία για την ανάγκη μιας προοδευτικής αναθεώρησης του Συντάγματος και ενός συνταγματικού εκσυγχρονισμού της χώρας» τόνισε ο κ. Τσίπρας για να επισημάνει πως απέναντι σε αυτό, «η αντιπρόταση της ΝΔ ήταν μια αμήχανη και άτολμη συρραφή σκόρπιων διατάξεων».</p>
      <p>«Εμείς δείξαμε και αποδείξαμε ότι έχουμε σχέδιο. Η Νέα Δημοκρατία, αντιθέτως, απέδειξε ότι στα του Συντάγματος κινείται χωρίς πυξίδα και χωρίς σχέδιο» ανέφερε, υποστηρίζοντας ότι η πρόταση της ΝΔ του 2018 είχε έναν σκοπό: «την συνταγματοποίηση του νεοφιλελευθερισμού στη Παιδεία και στο περιβάλλον, με διατάξεις που οδηγούν ευθέως στην εμπορευματοποίηση της Παιδείας και την υποβάθμιση της προστασίας του περιβάλλοντος».</p>
    </article>
  </body>
</html>