<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D/%D7%A8%D7%99%D7%9B%D7%95%D7%96_%D7%97%D7%93%D7%A9%D7%95%D7%AA_%D7%94%D7%99%D7%95%D7%9D__%D7%A9%D7%A0%D7%99__%D7%9B_%D7%96_%D7%97%D7%A9%D7%95%D7%95%D7%9F_%D7%AA%D7%A9_%D7%A4__25_11_2019_"/>
    <meta property="og:site_name" content="הקול היהודי"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="ריכוז חדשות היום: שני, כ&quot;ז חשוון תש&quot;פ (25/11/2019)"/>
    <meta property="og:description" content="הצהרת תובע נגד רוצח התינוקת באשקלון / המשטרה הרסה מבנים ושטח חקלאי סמוך לבת עין / פריימריז יערכו לראשות הליכוד / מחר צפוי &quot;יום זעם פלסטיני&quot; ועוד.."/>
  </head>
  <body>
    <article>
      <h1>ריכוז חדשות היום: שני, כ"ז חשוון תש"פ (25/11/2019)</h1>
      <h2>הצהרת תובע נגד רוצח התינוקת באשקלון / המשטרה הרסה מבנים ושטח חקלאי סמוך לבת עין / פריימריז יערכו לראשות הליכוד / מחר צפוי "יום זעם פלסטיני" ועוד..</h2>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>
        <b>
          <u>כותרות היום בשעה 14:00 בקול היהודי:</u>
        </b>
      </p>
      <ul>
        <li>השבוע: כתב אישום יוגש נגד הערבי החשוד ברצח התינוקת באשקלון</li>
        <li>המשטרה הרסה מבנים סמוך לבת עין וכן שטחים חקלאיים של תושבי הישוב</li>
        <li>הליכוד: ייערכו פריימריז לראשות המפלגה בשבועות הקרובים</li>
        <li>הרשות הפלסטינית קוראת מחר לערוך "יום זעם" נגד ישראל</li>
        <li>כתב אישום יוגש נגד ערבים שתקפו קשיש, גבאי בית כנסת בחיפה.</li>
        <li>עונש מאסר עולם למחבל שרצח את הרב איתמר בן גל הי"ד</li>
        <li>האינתיפאדה המושתקת: ערבים יידו אבנים לעבר כלי רכב במספר מוקדים</li>
        <li>מזג האוויר: תחול התחממות</li>
      </ul>
      <p>
        <b>
          <u>חדשות היום בהרחבה:</u>
        </b>
      </p>
      <p>
        <b>
          <u>השבוע: כתב אישום יוגש נגד הערבי החשוד ברצח התינוקת באשקלון</u>
        </b>
      </p>
      <p>המשטרה הגישה הבוקר הצהרת תובעה על כוונת הפרקליטות להגיש כתב אישום כנגד זיאד אעביד, ערבי כבן 21 מחברון, שעל פי החשד רצח את התינוקת באשקלון, בתו של בת זוגו היהודיה.</p>
      <p>לפני כחודשיים פונתה הפעוטה, בת ה-10 חודשים לטיפול רפואי כשמצבה מוגדר קשה ובהמשך נקבע מותה. אעביד, בן זוגה של אם התינוקת, נעצר לחקירה ויחד איתו נעצרו גם אביו הביולוגי של התינוק, בדואי מהדרום, וכן האם מאשקלון. האם והאב הביולוגי שוחררו וכעת הוארך מעצרו של אעביד עד ליום חמישי לצורך הגשת כתב אישום.</p>
      <p>
        <b>
          <u>המשטרה הרסה מבנים סמוך לבת עין וכן שטחים חקלאיים של תושבי הישוב</u>
        </b>
      </p>
      <p>כוחות משטרה הגיעו הבוקר לגבעה החדשה שהוקמה סמוך לישוב בת עין שבגוש עציון. כוחות המשטרה שהגיעו למקום הרסו מבנה בגבעה וכן שטחים חקלאיים של תושבי הישוב. במהלך המחאה כנגד הפינוי, עצרה המשטרה שני נערים. עו"ד נתי רום בודק את סיבת מעצרם ומסייע לעצורים מטעם ארגון חוננו.</p>
      <p>
        <b>
          <u>הליכוד: ייערכו פריימריז לראשות המפלגה בשבועות הקרובים</u>
        </b>
      </p>
      <p>בתוך 6 שבועות ייערכו פריימריז לראשות מפלגת הליכוד, כך סיכמו ראש הממשלה בנימין נתניהו יחד עם יו"ר מרכז הליכוד חיים כץ. זאת לאחר בקשתו של גדעון סער שדרש לקיים פריימריז בזק בשבועיים וחצי הקרובים. מהליכוד נמסר כי בקשתו לא תוכל להתקיים בשל בעיות טכניות ומשפטיות. ביום חמישי הבא יתכנס מרכז הליכוד בכדי לאשר את הקפאת הרשימה לכנסת, במידה ויהיו בחירות נוספות.</p>
      <p>
        <b>
          <u>הרשות הפלסטינית קוראת מחר לערוך "יום זעם" נגד ישראל</u>
        </b>
      </p>
      <p>הרשות הפלסטינית קוראת לערבים לערוך מחר יום זעם בנקודות שונות מול חיילי צה"ל ביהודה ושומרון. על פי הפרסומים, ההפגנות יונהגו בידי מחמוד אל-עאלול, סגן יו"ר פתח ויתקיימו בידיעתו והסכמתו של יו"ר הרשות הפלסטינית אבו מאזן. זאת, לדבריהם, בעקבות הכרזתו של מזכיר המדינה האמריקני על חוקיות ההתיישבות היהודית ביהודה ושומרון.</p>
      <p>
        <b>
          <u>כתב אישום יוגש נגד ערבים שתקפו קשיש, גבאי בית כנסת בחיפה.</u>
        </b>
      </p>
      <p>במהלך השבוע צפויה הפרקליטות להגיש כתב אישום כנגד שלושה ערבים, מפורדיס ונצרת, בחשד שביצעו שוד אלים כלפי קשיש כבן 80 מחיפה, שהינו גבאי בית כנסת בעיר. החשודים נעצרו בשעת מעשה כאשר תקפו את הקשיש בצורה קשה בראשו וחסמו את פיו. בידיהם נתפסו כספת ותכשיטים.</p>
      <p>
        <b>
          <u>עונש מאסר עולם למחבל שרצח את הרב איתמר בן גל הי"ד</u>
        </b>
      </p>
      <p>בית המשפט המחוזי בלוד גזר אתמול עונש מאסר עולם על המחבל עבד אל חכים בן עדאל עאצי שרצח בדקירות את הרב איתמר בן גל הי"ד בצומת אריאל בשומרון. כמו כן, על המחבל הוטל לשלם קרוב לרבע מיליון ₪ פיצויים למשפחה השכולה.</p>
      <p>עאצי שהה במספר בתי מחסה של מוסדות הרווחה הישראליים ויצר קשר עם יהודיות. בעבר אף נעצר בגין תקיפת חברתו היהודיה. בכתב האישום נגדו נכתב כי ביצע את הדקירה בעקבות סכסוך שפרץ בינו לבין חיילים קודם לכן באותו המקום.</p>
      <p>
        <b>
          <u>האינתיפאדה המושתקת: ערבים יידו אבנים לעבר כלי רכב במספר מוקדים</u>
        </b>
      </p>
      <p>ערבים יידו אתמול אבנים במספר מוקדים שונים לעבר כלי רכב של יהודים. בין היתר סמוך לבית סאחור בגוש עציון, סמוך לצומת הזית בחברון, לעבר אוטובוס בבריכת אל פוואר שבהר חברון, סמוך לישוב חיזמא בבנימין וסמוך לכפר בית עון.</p>
      <p>
        <b>
          <u>מזג האוויר: תחול התחממות</u>
        </b>
      </p>
      <p>מזג האוויר היום מעונן חלקית והטמפרטורות יעלו. כמו כן, הלחות צפויה לרדת. בשעות הלילה ינשבו רוחות מזרחיות ערות, בעיקר בהרי הצפון.</p>
    </article>
  </body>
</html>