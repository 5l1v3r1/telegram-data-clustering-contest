<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521219-jan-bures-nemecko-hlasi-jen-velmi-pozvolne-protrhavani-oblacnosti/"/>
    <meta property="og:site_name" content="KurzyCZ"/>
    <meta property="article:published_time" content="2019-11-25T14:30:24+00:00"/>
    <meta property="og:title" content="Jan Bureš: Německo hlásí jen velmi pozvolné protrhávání oblačnosti"/>
    <meta property="og:description" content="V uplynulém týdnu listopadové podnikatelské nálady (PMI) potvrdily určitou stabilizaci největší evropské ekonomiky. Německé průmyslové PMI podruhé v řadě zaznamenaly pozvolný růst."/>
  </head>
  <body>
    <article>
      <h1>Jan Bureš: Německo hlásí jen velmi pozvolné protrhávání oblačnosti</h1>
      <address><time datetime="2019-11-25T14:30:24+00:00">25 Nov 2019, 14:30</time> by <a rel="author">Patria</a></address>
      <p>
        <b>V uplynulém týdnu listopadové podnikatelské nálady (<a href="https://www.kurzy.cz/tema/pmi/">PMI</a>) potvrdily určitou stabilizaci největší evropské <a href="https://www.kurzy.cz/makroekonomika/">ekonomiky</a>. Německé průmyslové <a href="https://www.kurzy.cz/tema/pmi/">PMI</a> podruhé v řadě zaznamenaly pozvolný růst. I když velice mírný z extrémně nízkých úrovní a současně se dál zhoršoval sentiment v sektoru služeb - i tak je tato čísla třeba vnímat spíše pozitivně. Mírní strach z toho, že stabilizace německého <a href="https://www.kurzy.cz/makroekonomika/prumysl/">průmyslu</a> ke konci třetího kvartálu byla jen důsledkem předzásobení se v rámci příprav na chaotický <a href="https://www.kurzy.cz/brexit/">brexit</a> (viz graf ukazující nárůst vývozů do UK v průběhu září).</b>
      </p>
      <figure>
        <img src="https://img1.kurzy.cz/zpravy/obrazky/19/521219-jan-bures-nemecko-hlasi-jen-velmi-pozvolne-protrhavani-oblacnosti/1.gif"/>
      </figure>
      <p>V tomto světle je ovšem dnešní výsledek indexu Ifo spíše zklamáním. Celkový index se sice opatrně vylepšil a vystoupal na čtyřměsíční maxima, při pohledu pod pokličku ovšem vybízí k opatrnosti. Zatímco maloobchod a služby zaznamenaly vylepšení, <a href="https://www.kurzy.cz/makroekonomika/prumysl/">průmysl</a> naopak znovu ztratil (viz graf níže).</p>
      <figure>
        <img src="https://img2.kurzy.cz/zpravy/obrazky/19/521219-jan-bures-nemecko-hlasi-jen-velmi-pozvolne-protrhavani-oblacnosti/2.gif"/>
      </figure>
      <p>Oba dva průzkumy tak dávají trochu smíšené signály. Pro kondici německé <a href="https://www.kurzy.cz/makroekonomika/">ekonomiky</a> je přitom klíčové, zda se zastaví právě propad <a href="https://www.kurzy.cz/makroekonomika/prumysl/">průmyslu</a>. Od toho odvisí, jak moc se máme bát negativní nákazy v ostatních sektorech (jako stavebnictví), které zatím odolávaly relativně velice slušně. <br/><br/>Po poslední <a href="https://www.kurzy.cz/prispevky-davky/">dávce</a> dat naše modely ukazují, že německé hospodářství sice ještě jednou ke konci roku poklesne, v <a href="https://www.kurzy.cz/finance/2020/">roce 2020</a> se ovšem odrazí k opatrnému oživení. Růst však zůstane pomalý a příští rok se pravděpodobně bude pohybovat jen okolo 0,8%. Čeká nás tedy jen velmi pozvolné protrhávání oblačnosti nad německým <a href="https://www.kurzy.cz/makroekonomika/prumysl/">průmyslem</a>. Je navíc podmíněno tím, že nedorazí nová <a href="https://www.kurzy.cz/obec/studena-okres-jindrichuv-hradec/">studená</a> fronta v podobě čínsko-amerických sporů nebo návratu rizika divokého <a href="https://www.kurzy.cz/brexit/">brexitu</a>.</p>
      <related>
        <h4>Příbuzné stránky</h4>
        <a href="https://www.kurzy.cz/tema/4875909.html"/>
        <a href="https://www.kurzy.cz/zpravy/462218-jan-bures-eurozona-hlasi-inflaci-nad-cilem-a-slabsi-hdp/"/>
        <a href="https://www.kurzy.cz/zpravy/499955-jan-bures-cinsky-sok-by-nejvice-schytalo-nemecko/"/>
        <a href="https://www.kurzy.cz/zpravy/512580-jan-bures-nemecko-podle-nas-neunikne-recesi-otazkou-je-pouze-jak-dlouha-a-hluboka-bude/"/>
        <a href="https://www.kurzy.cz/tema/4218926.html"/>
        <a href="https://www.kurzy.cz/zpravy/464625-nemecko-hlasi-za-1h18-prebytek-rozpoctu-48-1-mld-eur/"/>
        <a href="https://www.kurzy.cz/tema/4482926.html"/>
        <a href="https://www.kurzy.cz/zpravy/413256-ministra-hermana-si-v-nemecku-vazi-dostal-velmi-pretizni-cenu/"/>
        <a href="https://www.kurzy.cz/zpravy/26196-nemecko-hlasi-zvyseni-ppi/"/>
        <a href="https://www.kurzy.cz/zpravy/504968-nemecko-hlasi-zrychleni-inflace/"/>
        <a href="https://rejstrik-firem.kurzy.cz/04625374/advokatni-kancelar-bures-bures-sro/sbirka-listin/"/>
      </related>
    </article>
  </body>
</html>