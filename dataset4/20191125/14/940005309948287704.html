<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/mesaj-dur-al-unui-primar-psd-ajunge-adio-viorica-adio-rovana-tara-lui-dragnea-a-murit.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-25T14:36:00+00:00"/>
    <meta property="og:title" content="Mesaj dur al unui primar PSD: ”Ajunge. Adio Viorica. Adio Rovana. Țara lui Dragnea a murit”"/>
    <meta property="og:description" content="Primarul PSD al orașului Pucioasa, Constantin Ana, a postat pe Facebook un mesaj critic la adresa partidului din care face și el parte, după eșecul înregistrat de Viorica Dăncilă în turul 2 al alegerilor prezidențiale."/>
  </head>
  <body>
    <article>
      <h1>Mesaj dur al unui primar PSD: ”Ajunge. Adio Viorica. Adio Rovana. Țara lui Dragnea a murit”</h1>
      <h2>Primarul PSD al orașului Pucioasa, Constantin Ana, a postat pe Facebook un mesaj critic la adresa partidului din care face și el parte, după eșecul înregistrat de Viorica Dăncilă în turul 2 al alegerilor prezidențiale.</h2>
      <address>
        <time datetime="2019-11-25T14:36:00+00:00">25 Nov 2019, 14:36</time>
      </address>
      <p> </p>
      <p>
        <i>”Punct! Și de la capăt! A venit vremea că acest partid care de ceva timp se degradează într-un ritm alert să se trezească! De trei ani de zile le spun colegilor mei că este imperios necesar să ne revenim, să ne întoarcem la oameni!!! De trei ani de zile le spun că agenda lor personală trebuie să ajungă la gunoi și noi trebuie să ne concentrăm pe OAMENI și nevoile lor!</i>
      </p>
      <p>
        <i>De trei ani de zile primarii PSD trebuie să susțină și să repare greșelile conducerii centrale! De trei ani de zile conducerea partidului ne-a transformat din oameni respectabili în niște paria ai societății!!!</i>
      </p>
      <p><i>Ajunge!!! Adio Viorica!!! Adio Rovana!!! Țara lui Dragnea a murit și voi v-ați străduit luni de zile să ne mințiți că totul e bine! Țara asta, OAMENII, merită mult mai mult!!! NOI merităm mult mai mult!</i>” - a scris primarul social-democrat din Pucioasa pe rețeaua de socializare.</p>
      <h3>Dâmboviţa: Un alt primar PSD din judeţ cere demisia Vioricăi Dăncilă</h3>
      <p> </p>
      <p>Și primarul comunei dâmboviţene Corbii Mari, Ionuţ Bănică, cere, într-o postare pe Pacebook, demisia liderului social democrat Viorica Dăncilă, după rezultatele de la alegerile prezidenţiale.</p>
      <p>Acesta spune că şi liderul PSD Dâmboviţa, Rovana Plumb, ar trebui să îşi dea demisia. Este a doua solicitare de acest gen, după ce luni seara primarul PSD din oraşul dâmboviţean Pucioasa, Constantin Ana, a spus că atât Viorica Dăncilă, cât şi Rovana Plumb trebuie să demisioneze.</p>
      <p><i>"M-am săturat de şedinţe în care ni se prezintă cum am câştigat alegerile pe care le-am pierdut. E timpul ca doamna Rovana Plumb şi doamna Viorica Dăncilă să demisioneze şi să mergem mai departe. E timpul de reformă puternică, nu de faţadă. Avem nevoie de unitate şi mobilizare maximă dacă vrem să mai sperăm la alegerile locale şi parlamentare anul viitor. P.S.: motivele pentru care îi cer demisia doamnei Rovana Plumb o să le spun răspicat şi detaliat în şedinţa CEx-ului judeţean"</i>, spune primarul din Corbii Mari, Ionuţ Bănică, potrivit Agerpres.</p>
      <p>Acesta îi acuză pe liderii partidului că au pierdut legătura cu realitatea din teren.</p>
      <p><i>"Nu sunt omul care să-şi exprime nemulţumirile de partid în public, dar se pare că unii dintre mai-marii noştri de la judeţ şi de la Bucureşti au pierdut definitiv contactul cu lumea reală, cu membrii simpli, cu primarii. Ei trăiesc în bula lor şi se (ne) mint că toţi suntem bine. Nu suntem bine! Scriu acest mesaj cu tristeţe pentru că situaţia în care a ajuns PSD mă obligă. În acelaşi timp, însă, sunt unul dintre optimiştii care cred că putem să ne revenim (dacă ne mişcăm repede, cu viziune şi curajos)</i>", mai afirmă Bănică.</p>
      <p>Edilul adaugă că ce se întâmplă acum în PSD e cel mai mare semnal de alarmă din istoria partidului.</p>
      <p>"<i>Munca asta uriaşă, pe care doar cei din teritoriu o pot înţelege, e aruncată la gunoi de ignoranţa/impostura reaua-credinţă de la nivel judeţean sau naţional. Am tăcut de atâtea ori cu toţii, primari, viceprimari, preşedinţi de organizaţii, consilieri, activişti şi membri simpli, ne-am făcut că nu vedem, am lăsat de la noi pe principiul că 'poate şi-or reveni'. Degeaba! Ce se întâmplă acum în PSD, atât la nivelul judeţului, cât şi naţional, e cel mai mare semnal de alarmă din istoria partidului", </i>susţine primarul din Corbii Mari, Ionuţ Bănică.</p>
      <p>Acesta mai susţine că e nevoie de reformă în partid şi de oameni bine pregătiţi la conducere.</p>
      <p><i>"E nevoie de reformă, e nevoie de oameni bine pregătiţi, cu viziuni pro-europene moderne, e nevoie de oameni care înţeleg greutăţile unei comune sau, măcar, ştiu unde e ea pe hartă. E timpul ca persoanele care au fost excluse/îndepărtate, persoane ştiutoare de carte, bine pregătite, buni organizatori, să revină acasă - doar împreună mai putem salva Partidul Social Democrat"</i>, a mai scris pe Facebook primarul din Corbii Mari, Ionuţ Bănică.</p>
      <p>Sursa: Pro TV</p>
    </article>
  </body>
</html>