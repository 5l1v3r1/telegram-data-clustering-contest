<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Nasilju-u-porodici-izlozena-652-lica-od-kojih-439-zena/570418?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T14:04:35+00:00"/>
    <meta property="og:title" content="Nasilju u porodici izložena 652 lica, od kojih 439 žena"/>
    <meta property="og:description" content="BANJALUKA - U Republici Srpskoj su u prvih šest mjeseci nasilju u porodici bila izložena 652 lica, zbog čega je neophodno pooštriti kaznenu politiku, s ciljem dostizanja nulte tolerancije prema nasilju u porodici, rečeno je na današnjoj konferenciji za novinare povodom početka kampanje protiv rodno zasnovanog nasilja."/>
  </head>
  <body>
    <article>
      <h1>Nasilju u porodici izložena 652 lica, od kojih 439 žena</h1>
      <address><time datetime="2019-11-25T14:04:35+00:00">25 Nov 2019, 14:04</time> by <a rel="author">Srna</a></address>
      <p>BANJALUKA - U Republici Srpskoj su u prvih šest mjeseci nasilju u porodici bila izložena 652 lica, zbog čega je neophodno pooštriti kaznenu politiku, s ciljem dostizanja nulte tolerancije prema nasilju u porodici, rečeno je na današnjoj konferenciji za novinare povodom početka kampanje protiv rodno zasnovanog nasilja.</p>
      <p>Pomoćnik ministra za porodicu, omladinu i sport Republike Srpske Bosiljka Bošnjak navela je da je normativno-pravni okvir u Republici Srpskoj u ovoj oblasti posljednjih godina znatno poboljšan, naročito usvajanjem izmjena i dopuna Zakona o zaštiti od nasilja u porodici.</p>
      <p>"Ovim posljednjim izmjenama i dopunama su sve radnje nasilja u porodici kvalifikovane kao krivično djelo, pa se i počinilac goni isključivo primjenom odredaba Krivičnog zakonika, a Zakon o zaštiti od nasilja u porodici se fokusira na pomoć, podršku i zaštitu žrtava", rekla je Bošnjakova novinarima.</p>
      <p>Ona je navela da su, prema podacima Ministarstva unutrašnjih poslova Srpske, od 652 lica koja su bila izložena nasilju u porodici, 439 bile žene i 213 muškarci.</p>
      <p>Bošnjakova je rekla su centri za socijalni rad i službe socijalne zaštite evidentirale 728 žrtava nasilja u porodici, od kojih 202 maloljetne i 526 odraslih, među kojima je bilo 395 žena i 131 muškarac.</p>
      <p>Koordinator Sigurne kuće za žene i djecu žrtve porodičnog nasilja iz Banjaluke Amela Bašić Tomić rekla je da je u 10 mjeseci ove godine u tu kuću bilo smješteno 38 lica - 19 žena i 19 djece, koji su preživjeli nasilje od člana porodice.</p>
      <p>"Žene koje traže utočište u Sigurnoj kući su u najvećem broju srednje životne dobi i nezaposlene, te se trudimo da im pružimo potrebnu pomoć u svim životnim segmentima", rekla je Tomićeva.</p>
      <p>Prema njenim riječima, najvažnije je osmisliti izlaznu strategiju koja podrazumijeva pronalazak adekvatnog zaposlenja i smještaja žrtvama nasilja, kao i pružanje socijalno-psihološke pomoći.</p>
      <p>Pravni savjetnik u Fondaciji "Udružene žene Banjaluka" Lana Jajčević rekla je da im se u prvih šest mjeseci za pravni savjet obratilo 220 žena, od kojih najviše zbog nemogućnosti naplate alimentacije, pa ubuduće treba staviti akcenat na rješavanje tog problema.</p>
      <p>Koordinator projekta u Fondaciji "Udružene žene" Banjaluka Gorica Ivić napomenula je da je još prisutna praksa da se ne pozivaju na odgovornost službenici koji u slučaju nasilja u porodoci nisu postupili po zakonu.</p>
      <p>Ivićeva je istakla da problem predstavlja i nedovoljno izdvajanje finansijskih sredstava u ovoj oblasti, te da je neophodno raditi na poboljšanju kaznene politike, jer ima mnogo uslovnih presuda.</p>
      <p>"To samo obeshrabri žene da ponovo prijave nasilje, jer su svjedoci da počinitelj nije adekvatno kažnjen", rekla je Ivićeva.</p>
      <p>Ona je navela da se kampanja ove godine vodi pod motom "Od svijesti do odgvornosti za nasilje nad ženama".</p>
      <p>Kampanja "16 dana aktivizma u borbi protiv rodno zasnovanog nasilja", koja poziva na okončanje svih oblika nasilja nad ženama i djevojčicama, sprovodi se svake godine širom svijeta od 25. novembra - Međunarodnog dana borbe protiv nasilja nad ženama do 10. decembra - Međunarodnog dana ljudskih prava.</p>
    </article>
  </body>
</html>