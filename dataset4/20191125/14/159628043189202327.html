<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/civril/70-yil-sonra-ogretmenini-buldu-elini-optu/"/>
    <meta property="og:site_name" content="Denizli Haber"/>
    <meta property="article:published_time" content="2019-11-25T14:36:00+00:00"/>
    <meta property="og:title" content="70 yıl sonra öğretmenini buldu, elini öptü"/>
    <meta property="og:description" content="Çivrilli Ahmet Özdemir, 1948-1949 Eğitim-Öğretim döneminde mezun olduğu Çivril Bozdağ İlkokulu’ndaki öğretmenini 70 yıl sonra buldu. 24 Kasım Öğretmenler Günü’nde duygulandıran buluşma gerçekleşti, Ahmet Özdemir öğretmeni Osman Karaca’nın elini öptü. Buluşmayı, Ahmet Özdemir’in öğretim görevlisi oğlu Necmi Özdemir organize etti."/>
  </head>
  <body>
    <article>
      <h1>70 yıl sonra öğretmenini buldu, elini öptü</h1>
      <h2>Çivrilli Ahmet Özdemir, 1948-1949 Eğitim-Öğretim döneminde mezun olduğu Çivril Bozdağ İlkokulu’ndaki öğretmenini 70 yıl sonra buldu. 24 Kasım Öğretmenler Günü’nde duygulandıran buluşma gerçekleşti, Ahmet Özdemir öğretmeni Osman Karaca’nın elini öptü. Buluşmayı, Ahmet Özdemir’in öğretim görevlisi oğlu Necmi Özdemir organize etti.</h2>
      <address><time datetime="2019-11-25T14:36:00+00:00">25 Nov 2019, 14:36</time> by <a rel="author">Haber Merkezi</a></address>
      <p>Çivril Bozdağ Köyü doğumlu olan ve Denizli’de yaşamını sürdüren Ahmet Özdemir (86), Bozdağ İlkokulu’nda 4. ve 5. sınıfta kendisini okutan ve köyün ilk kadrolu öğretmeni Osman Karaca’yı (94) tam 70 yıl sonra buldu.</p>
      <p>
        <b>BULUŞMAYI OĞLU SAĞLADI</b>
      </p>
      <p>1949 yılında Bozdağ İlkokulu’ndan mezun olan babasına ve onun ilk öğretmenine sürpriz yapmak isteyen Pamukkale Üniversitesi Sosyal Bilimler Yüksekokulu Öğretim Görevlisi Necmi Özdemir, uzun araştırmalar sonunda öğretmen Osman Karaca’ya ulaşmayı başardı.</p>
      <p>24 Kasım Öğretmenler Günü’nde babası Ahmet Özdemir’i öğretmenine götüren Necmi Özdemir, duygusal bir buluşmayı sağladı. Ahmet Özdemir öğretmenini, Osman Karaca da 70 yıl önce okuttuğu öğrencisini görmenin mutluluğunu yaşadı.</p>
      <p><b>“EN MUTLU GÜNLERİMDEN BİRİ”</b><br/>70yıl sonra öğretmeniyle bir araya gelmenin heyecanını yaşayan Ahmet Özdemir, zaman zaman duygusal, zaman zaman da heyecanlı bir şekilde o günleri anlattı.</p>
      <p>Ahmet Özdemir, “Ben 86 yaşındayım. Öğretmenimin sağ olduğunu duydum ve kendisini görmek istedim. Oğlumdan yardım istedim, o da ciddi bir araştırma içine girdi. Nüfustan ve emniyetten yardım istedik. Emniyet Müdürlüğü yardımcı oldu, yaşadığı yeri öğrendik, sonra da muhtarı bulduk. Onun aracılığı ile kızına ulaştık ve öğretmenimi buldum” dedi.</p>
      <p><b>“11 YAŞINDA İLKOKULA KAYDOLDUM”</b><br/>Bozdağ İlkokulu’nun ilk öğrencilerinden olduğunu belirten Ahmet Özdemir, okula 11 yaşında kaydolduğunu, bu nedenle de aralarında 8 yaş fark olmasına rağmen Osman Karaca’nın öğrencisi olduğunu söyledi. İlkokulun ilk 3 sınıfını eğitmen Mustafa Ersoy ile tamamladığını anlatan Ödemir, 4. ve 5. sınıfı ise Osman Karaca öğretmeniyle okuduğunu ifade etti.</p>
      <p><b>“ÖĞRETMENİMİN İZNİYE SAÇLARIMI UZATTIM”</b><br/>Öğretmeniyle ilgili anılarını da anlatan Ahmet Özdemir, “Öğretmenimi çok severdim. Kendisi bizi Gönen Köy Enstitüsü’ne götürmüş, sınavlara girmemizi sağlamıştı. O dönemde öğrencilerin saçları çok kısa kesilirdi. Ben de uzun saçı seviyordum. Bir gün annemi öğretmenime gönderdim, ‘Bizim çocuğun saçları kısa olunca başı ağrıyor, izin ver saçlarını uzatsın’ demiş. Öğretmenim de izin verince ben saçlarımı uzatmıştım” diye konuştu.</p>
      <p><b>“ÖĞRENCİMİ GÖRDÜĞÜM İÇİN ÇOK MUTLUYUM”</b><br/>94 yaşındaki öğretmen Osman Karaca da, Ahmet’in kendisini ziyaret etmesinden mutluluk duyduğunu belirtti. İlk tayin yerinin Bozdağ olduğunu ve burada 2 yıl kaldığını ifade eden Osman Karaca, “O dönemde başöğretmenlik sınavlarına girmek için çok uğraştım ama olmadı. Ben de tayin istedim ve beni Çivril’in en uzak köyü olan Bozdağ’a gönderdiler. Burada 2 yıl öğretmenlik yaptım ve yıllar sonra bir kez gidebildim” dedi.</p>
      <p>Bozdağ’ın o dönemlerde eğitime çok önem verdiğini anlatan Karaca; “Kurtuluş Savaşı’nda askerden kaçan bir veteriner subay; Uzun süre köyde kalarak köylüyü hem okutmuş hem de askeri eğitim vermiş. Bu yüzden köylüler çocuklarını okutmakta hevesliydiler” dedi.</p>
      <p>Öğrencisi Ahmet Özdemir’in yıllar sonra kendisini bularak ziyaret etmesinin büyük bir sürpriz olduğunu dile getiren Osman Karaca, “Bu ziyaret benim en güzel Öğretmenler Günü hediyem oldu. Çok teşekkür ediyorum” dedi.</p>
      <p>Öğrenci ve öğretmen, 70 yıl sonra bir araya gelmenin heyecanıyla uzun süre sohbet etti, anılarını tazeledi.</p>
    </article>
  </body>
</html>