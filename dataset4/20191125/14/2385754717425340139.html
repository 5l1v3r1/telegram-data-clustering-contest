<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/599038/msizopoulos-o-ptd-na-apofygei-tis-opoies-endexomenes-pagides"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T14:50:00+00:00"/>
    <meta property="og:title" content="Μ.Σιζόπουλος: O ΠτΔ να αποφύγει τις όποιες ενδεχόμενες παγίδες"/>
    <meta property="og:description" content="«Ευχόμαστε και ελπίζουμε ότι τελικά ο Πρόεδρος της Δημοκρατίας θα αποφύγει τις όποιες ενδεχόμενες παγίδες θα υπάρξουν», αναφέρει μεταξύ άλλων σε δηλώσεις..."/>
  </head>
  <body>
    <article>
      <h1>Μ.Σιζόπουλος: O ΠτΔ να αποφύγει τις όποιες ενδεχόμενες παγίδες</h1>
      <address><time datetime="2019-11-25T14:50:00+00:00">25 Nov 2019, 14:50</time> by <a rel="author">SigmaLive</a></address>
      <p>«Ευχόμαστε και ελπίζουμε ότι τελικά ο Πρόεδρος της Δημοκρατίας θα αποφύγει τις όποιες ενδεχόμενες παγίδες θα υπάρξουν», αναφέρει μεταξύ άλλων σε δηλώσεις του για την τριμερή στο Βερολίνο ο πρόεδρος του Κ.Σ. ΕΔΕΚ, Μαρίνος Σιζόπουλος.</p>
      <p>
        <b>Αυτούσια η δήλωση:</b>
      </p>
      <p>Η σημερινή περιοδεία αντιπροσωπείας της ΕΔΕΚ, σε διάφορους χώρους εντάσσεται στο πλαίσιο της εκστρατείας «Δίπλα στον Πολίτη» όπου βασικός στόχος είναι να συζητήσουμε με πολίτες τα προβλήματα που αντιμετωπίζουν στις διάφορες περιοχές. Γι’ αυτό και σήμερα είχαμε την ευκαιρία να επισκεφτούμε το νοσοκομείο Λευκωσίας και να συζητήσουμε με τον Διευθυντή τα προβλήματα που αντιμετωπίζει με την εφαρμογή του Γενικού Σχεδίου Υγείας, τον Σύνδεσμο Καταναλωτών για να ακούσουμε τις απόψεις τους για ζητήματα που έχουν σχέση με την ποιότητα που λαμβάνει ο καταναλωτής και κυρίως τα όσα αντιμετωπίζουμε με την οικονομική κρίση και τώρα στην ευρύτερη  περιοχή της Λήδρας, της Ονασαγόρου και του εκπαιδευτηρίου της Φανερωμένης.</p>
      <p>Εδώ, θα θέλαμε να δούμε, στο εκπαιδευτήριο, τα προβλήματα τα οποία αντιμετωπίζει και πώς μπορούμε να συμβάλουμε στην επίλυσή τους αλλά και στην ευρύτερη περιοχή λόγω του ότι υπάρχουν σοβαρά προβλήματα στους επαγγελματίες και στους καταστηματάρχες εξ αιτίας του αθέμιτου ανταγωνισμού που δέχονται από το άνοιγμα των οδοφραγμάτων και την ελεύθερη διακίνηση ανάμεσα στα εδάφη της Κυπριακής Δημοκρατίας και των κατεχομένων περιοχών.</p>
      <p>Εν αναμονή της συνάντησης απόψε με τον ΓΓ, όπως τονίσαμε από την πρώτη στιγμή, από την πλευρά της ΕΔΕΚ προσεγγίζουμε αυτή την διαδικασία με πολύ χαμηλές προσδοκίες.</p>
      <p>Όπως τονίσαμε πολλές φορές, η διαδικασία αυτή κινείται σε αχαρτογράφητα νερά και εγκυμονούνται σοβαροί κίνδυνοι. Γι’ αυτό και έχουμε προτρέψει τον Πρόεδρο της Δημοκρατίας να είναι ιδιαίτερα προσεκτικός και κυρίως να φροντίσει να διαχειριστεί με τον καλύτερο τρόπο τα απρόοπτα τα οποία ενδεχομένως μπορεί να συμβούν σε αυτή την διαδικασία, με βάση και τις εμπειρίες του παρελθόντος.</p>
      <p>Την ίδια στιγμή, όπως έχουμε τονίσει πάρα πολλές φορές, δεν είμαστε αισιόδοξοι με το θέμα των όρων αναφοράς. Γιατί και οι τρεις όροι αναφοράς, όπως έχουν μέχρις στιγμής δημοσιοποιηθεί, κρύβουν τεράστιες παγίδες και κινδύνους για την Κυπριακή Δημοκρατία.</p>
      <p>Ως εκ τούτου, εμείς θα τοποθετηθούμε  επί των αποτελεσμάτων αυτής της συνάντησης.</p>
      <p>Ευχόμαστε και ελπίζουμε ότι τελικά ο Πρόεδρος της Δημοκρατίας θα αποφύγει τις όποιες ενδεχόμενες παγίδες υπάρξουν.</p>
    </article>
  </body>
</html>