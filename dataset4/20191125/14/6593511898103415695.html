<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908206"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T14:16:00+00:00"/>
    <meta property="og:title" content="КНСБ: България да ратифицира Конвенцията срещу тормоза на работното място"/>
    <meta property="og:description" content="Кодексът на труда не съдържа определения за &quot;тормоз&quot; и &quot;насилие&quot; на работното място, включително и на база пол, както и мерки, насочени към предотвратяването им"/>
  </head>
  <body>
    <article>
      <h1>КНСБ: България да ратифицира Конвенцията срещу тормоза на работното място</h1>
      <address><time datetime="2019-11-25T14:16:00+00:00">25 Nov 2019, 14:16</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Кодексът на труда не съдържа определения за "тормоз" и "насилие" на работното място, включително и на база пол, както и мерки, насочени към предотвратяването им. Според КНСБ това може да се промени, ако България ратифицира Конвенция 190 на Международната организация на труда за премахване на насилието и тормоза в областта на труда, съобщиха от синдиката.</p>
      <p>Конвенцията беше приета през тази година, в която се отбелязват 100 години от учредяването на организацията.</p>
      <p>На 25 ноември се отбелязва Международния ден за елиминиране на насилието срещу жените, обявен за такъв с резолюция на ООН от 17 декември 1999 г. КНСБ напомня, че ратификацията на конвенцията е изключително важна стъпка в борбата с насилието.</p>
      <p>КНСБ вече предложи преди месец на правителството да инициира законодателна инициатива за това. Аргументите за това са, че конвенцията създава ново трудово право - "..правото на всеки човек на работното място без насилие и тормоз, включително насилие и тормоз, основани на пола...". В нашето трудово законодателство, включително в други закони извън КТ, които регулират конституционното право на труд, такова право не е уредено. Нито пък е било предмет на обсъждане и договаряне на негови параметри и условия за реализация в колективни трудови договори, допълват от КНСБ.</p>
      <p>Конвенцията въвежда определения на понятията "насилие и тормоз в света на труда" и "насилие и тормоз, основани на пола".</p>
      <p>Конвенцията обхваща ситуации, свързани с насилие и тормоз на работното място, включително на обществени места и в частни помещения, когато те са място на работа; на места, където служителят получава заплата, ползва почивка за отдих или прием на храна, или използва санитарни помещения и съблекални; по време на командировки, пътувания, обучение, събития или социални дейности; в процеса на комуникации, свързани с работата, включително тези, предоставени от информационните и комуникационните технологии; в жилищни помещения, предоставени от работодателя; когато пътувате до и от работа, допълват от КНСБ.</p>
      <p>За КНСБ е от значение и втори пласт от конвенцията, свързан с ролята и мястото на синдикатите в регулацията на обществените отношения, свързани с труда.</p>
    </article>
  </body>
</html>