<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402677/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%86%DB%8C%D9%85%D9%87-%D8%AF%D9%88%D9%85-%D8%B4%D8%A8%DB%8C%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%88%D8%AF%DB%8C%D9%85-%D9%86%D9%85%DB%8C-%D8%AA%D9%88%D8%A7%D9%86%DB%8C%D9%85-%D8%A8%D8%A7%D8%A8%D8%AA-%D8%A8%D8%A7%D9%84%D8%A7%D8%AA%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:22:21+00:00"/>
    <meta property="og:title" content="استراماچونی: نیمه دوم شبیه استقلال بودیم/ نمی‌توانیم بابت بالاتر بودن از پرسپولیس خوشحال باشیم"/>
    <meta property="og:description" content="سرمربی استقلال می‌گوید تیمش مصاف مهمی را از نساجی برده و از این بابت خوشحال است."/>
  </head>
  <body>
    <article>
      <h1>استراماچونی: نیمه دوم شبیه استقلال بودیم/ نمی‌توانیم بابت بالاتر بودن از پرسپولیس خوشحال باشیم</h1>
      <address><time datetime="2019-11-25T14:22:21+00:00">25 Nov 2019, 14:22</time> by <a rel="author">محمدحسین رضوی</a></address>
      <p>سرمربی استقلال می‌گوید تیمش مصاف مهمی را از نساجی برده و از این بابت خوشحال است.</p>
      <p>یه گزارش ایسنا، آندره استراماچونی سرمربی استقلال در نشست خبری پس از برتری تیمش برابر نساجی حاضر شد و اظهار کرد: می‌دانستیم که بازی سختی برای ما خواهد بود. با توجه به سیستم بازی ما، کار کردن در چمن مصنوعی سخت است. در این چمن سرعت توپ کم می‌شود و اگر تجربه نداشته باشید، کار سخت می‌شود. نساجی در نیمه اول خوب بازی کرد و ما به مشکل خوردیم. در نیمه دوم بیشتر شبیه استقلال بودیم. موقعیت‌های زیادی داشتیم و یک گل هم دریافت کردیم. لیگ ایران سخت است و در بازی‌های خارج از خانه احتمال امتیاز از دست دادن بالا است اما خدا را شکر به سومین پیروزی خارج از خانه پیاپی خود رسیدیم.</p>
      <p>سرمربی استقلال درباره سطح لیگ ایران و مقایسه بازیکنان ایرانی با بازیکنان اروپایی گفت: از زمانی که من اینجا هستم نظرم درباره بازیکنان ایرانی مثبت بوده است. در این ۵ ماهی که اینجا هستم، می دانم این بازیکنان را در خارج از ایران خوب شناخته نشده‌اند. چیزی که من دوست دارم اینجا تغییر دهم ذهنیت تیم است. دلیل این که استقلال فوتبال خوبی بازی می کند، نظمی است که در تیم وجود دارد.</p>
      <p>او درباره این که استقلال پس از حدود ۱۳۰۰ روز از رقیب سنتی خود یعنی پرسپولیس پیشی گرفته است و این نکته می‌تواند سبب افزایش روحیه بازیکنان این تیم شود، گفت: در مقابل پرسپولیس در داربی مشکل داشتیم اما ما استقلال هستیم و یکی از بهترین‌ تیم‌های آسیا به شمار می‌رویم. نمی‌توانیم برای این که بالاتر از پرسپولیس هستیم خوشحال باشیم. هدف ما اول شدن در لیگ است. هدف بعدی ما پیروزی در بازی بعدی است.</p>
      <p>استراماچونی درباره مشکلاتش با باشگاه استقلال تصریح کرد: کار من و بایکنان هیچ ربطی به شرایط و مشکلات تیم ندارد. ما هر روز تمام تلاش خود را می‌کنیم. وظایف باشگاه در مقابل تیم بسیار مهم است و هیچ ربطی به نتایج تیم ندارد. می‌توانید من را دوست داشته باشید یا نه اما من یک آدم حرفه‌ای هستم. من و باشگاه هر کدام وظایفی در قبال هم داریم.</p>
      <p>استراماچونی در پاسخ به این سوال که آیا قول قهرمانی می‌دهد یا نه، گفت: باشگاه‌هایی هستند که بازیکنان مهمی دارند. حقوق بازیکنان ما از سال‌های قبل کمتر است و از ۲ بازیکن به جای ۴ بازیکن خارجی استفاده می‌کنیم. در بعضی پست‌های تیم، بازیکن جایگزین نداریم. تیم خوبی دارم که کامل نیست. امیدوارم بازیکنانم در هر بازی اشتیاق و انگیزه را به معنای واقعی کلمه داشته باشد.</p>
      <p>وی در پاسخ به این سوال که نظرش راجع به داوری بازی چه بود هم گفت: نه در مورد داوری صحبت نمی‌کنم اما برای مهاجری آرزوی موفقیت می‌کنم. برای او که در بیمارستان است آرزوی سلامتی می‌کنم.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402668/%D8%B3%D8%A8%D9%82%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D9%82%D8%A7%D8%A6%D9%85-%D8%B4%D9%87%D8%B1"/>
        <a href="https://www.isna.ir/news/98090402690/%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D8%AF%D8%A7%D9%88%D8%B1%DB%8C-%D8%AF%DB%8C%D8%AF%D8%A7%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%88-%D9%86%D8%B3%D8%A7%D8%AC%DB%8C-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
        <a href="https://www.isna.ir/news/98090402707/%D8%A7%D8%B3%D8%AA%D9%82%D9%84%D8%A7%D9%84-%D9%85%DB%8C-%D8%AA%D9%88%D8%A7%D9%86%D8%AF-%D9%85%D8%AF%D8%B9%DB%8C-%D9%82%D9%87%D8%B1%D9%85%D8%A7%D9%86%DB%8C-%D9%84%DB%8C%DA%AF-%D8%A8%D8%B1%D8%AA%D8%B1-%D8%A8%D8%A7%D8%B4%D8%AF"/>
        <a href="https://www.isna.ir/news/98090402708/%D9%81%D8%B1%D9%82-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%88-%D8%B4%D9%81%D8%B1-%DA%86%DB%8C%D8%B3%D8%AA"/>
      </related>
    </article>
  </body>
</html>