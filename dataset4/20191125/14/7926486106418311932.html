<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013509/%D8%AC%D8%B2%DB%8C%DB%8C%D8%A7%D8%AA-%D9%BE%D8%B1%D8%AF%D8%A7%D8%AE%D8%AA-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA%DB%8C-%D8%A8%D9%87-%D9%85%D8%AA%D9%82%D8%A7%D8%B6%DB%8C%D8%A7%D9%86-%D8%AC%D8%A7%D9%85%D8%A7%D9%86%D8%AF%D9%87"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T14:36:55+00:00"/>
    <meta property="og:title" content="جزییات پرداخت یارانه حمایتی به متقاضیان جامانده"/>
    <meta property="og:description" content="رئیس سازمان برنامه و بودجه کشور بااشاره به اینکه صادرات غیرنفتی ما به ۱۵ کشور اطراف صورت می‌گیرد، گفت:در جلسه امروز اقتصاد مقاومتی مقرر شد صادرات غیرنفتی را در سال آینده به ۴۸ میلیارد دلار برسانیم."/>
  </head>
  <body>
    <article>
      <h1>جزییات پرداخت یارانه حمایتی به متقاضیان جامانده</h1>
      <address>
        <time datetime="2019-11-25T14:36:55+00:00">25 Nov 2019, 14:36</time>
      </address>
      <p>
        <i>رئیس سازمان برنامه و بودجه کشور بااشاره به اینکه صادرات غیرنفتی ما به ۱۵ کشور اطراف صورت می‌گیرد، گفت:در جلسه امروز اقتصاد مقاومتی مقرر شد صادرات غیرنفتی را در سال آینده به ۴۸ میلیارد دلار برسانیم.</i>
      </p>
      <p>به گزارش مشرق به نقل از مرکز اطلاع‌رسانی، روابط‌عمومی و امور بین‌الملل سازمان برنامه و بودجه کشور، محمدباقر نوبخت معاون رییس‌جمهور و رییس سازمان برنامه و بودجه کشور گفت: طبق هدف‌گذاری‌های صورت گرفته در جلسه امروز اقتصاد مقاومتی، باید صادرات غیرنفتی را در سال آینده به ۴۸ میلیارد دلار برسانیم.</p>
      <blockquote>بیشتر بخوانید:<br/><a href="https://www.mashreghnews.ir/news/1013490/%D8%AC%D9%87%D8%A7%D9%86%DA%AF%DB%8C%D8%B1%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%87%D9%85%D8%B3%D8%A7%DB%8C%D9%87-%D9%85%D9%87%D9%85%D8%AA%D8%B1%DB%8C%D9%86-%D8%A8%D8%A7%D8%B2%D8%A7%D8%B1-%D8%B5%D8%A7%D8%AF%D8%B1%D8%A7%D8%AA-%D8%BA%DB%8C%D8%B1%D9%86%D9%81%D8%AA%DB%8C-%D8%A7%DB%8C%D8%B1%D8%A7%D9%86-%D9%87%D8%B3%D8%AA%D9%86%D8%AF"><i>جهانگیری</i>: کشورهای همسایه مهمترین بازار صادرات غیرنفتی ایران هستند</a></blockquote>
      <p>وی  در حاشیه جلسه اقتصاد مقاومتی با بیان این خبر افزود: ما در شرایط تحریمی قرار داریم و نمی‌توانیم ارز نفتی را در بودجه لحاظ کنیم، به همین دلیل، باید صادرات غیرنفتی خود را گسترش دهیم.</p>
      <p>وی ادامه داد: در سال‌های گذشته بیش از ۵۰ میلیارد دلار از صادرات نفتی درآمد داشتیم که در حال حاضر این بخش از منابع ارزی را نداریم و باید از منابع ارزی دیگری استفاده کنیم و آن منابع دیگر، صادرات غیر نفتی است.</p>
      <p>رییس سازمان برنامه و بودجه کشور در ادامه افزود: صادرات غیرنفتی ما به ۱۵ کشور اطراف صورت می‌گیرد و باید صادرات خود را به این کشورها گسترش دهیم.</p>
      <p> دکتر نوبخت گفت: جلسه امروز معطوف به گسترش صادرات غیرنفتی بود، تا به چه ترتیبی موانع صادرات خود را به این ۱۵ کشور برطرف کنیم و طبق هدف گذاری‌های صورت گرفته، ۲۴ میلیارد دلار صادرات غیر نفتی را که در حال حاضر داریم به ۴۸ میلیارد دلار در سال آینده برسانیم.</p>
      <p>وی خاطر نشان کرد: در این جلسه سازوکارهای افزایش صادرات غیرنفتی مطرح شد و همه سعی ما بر این است که کشور را به گونه‌ای مدیریت کنیم تا بتوانیم بودجه را از ارز حاصل از نفت جدا کنیم.</p>
      <p>
        <b>*پرداخت یارانه حمایتی به متقاضیان جامانده</b>
      </p>
      <p>رییس سازمان برنامه و بودجه کشور در مورد پرداخت‌های حمایتی گفت: افرادی که متقاضی دریافت حمایت معیشتی هستند، می توانند از طریق مسیرهای اعلام شده وزارت تعاون کار و رفاه اجتماعی اقدام کنند و در صورت تایید حمایت معیشتی آنها پرداخت خواهد شد.</p>
      <p>نوبخت گفت: سازمان برنامه و بودجه کشور افرادی را که مشمول این دریافت شوند، در ماه آینده به همراه کسانی که مشمول دریافت یارانه از قبل بودند به صورت یک‌جا پرداخت‌ها را انجام خواهد داد.</p>
      <p>وی با اشاره به این‌که افرادی که یارانه معیشتی حق آنها بوده و این ماه این یارانه را دریافت نکردند گفت: هر دو ماه را به صورت یک‌جا دریافت خواهند کرد.</p>
      <p>وی افزود: برنامه‌ریزی وزارت رفاه برای دریافت یارانه حمایتی برای حدود ۶۰ میلیون نفر که بود که در مرحله اول ۲۴۲۰ میلیارد تومان به حساب ۱۷ میلیون و ۷۰۰ هزار سرپرست خانوار واریز شد.</p>
      <p>رییس سازمان برنامه و بودجه کشور گفت: منابعی که از اصلاح قیمت حامل‌های انرژی و سهمیه‌بندی کردن بنزین حاصل می‌شود، به مردم برگردانده خواهد شد.</p>
      <p>دکتر نوبخت افزود: سهمیه‌بندی بنزین را از ۲۴ آبان شروع کردیم و یارانه‌های این ماه را از محل تنخواه پرداخت کردیم و برای ماه آینده به فاصله یک ماه بعد از ۲۴ آذرماه این اقدام انجام خواهد شد.</p>
      <p>رییس سازمان برنامه و بودجه کشور گفت: این سازمان نظارت و مدیریت بر پرداخت‌ها را بر عهده دارد و ما بعد از گذشت یک ماه، گزارش رقم دریافتی حاصل از مدیریت سوخت را به مردم ارایه خواهیم داد.</p>
      <p> دکتر نوبخت ادامه داد: در صورتی که رقم حاصل از مدیریت سوخت بیشتر از پیش‌بینی ما هم باشد، ما حق استفاده از آن را نداریم و همه آن را به مردم بر می‌گردانیم.</p>
    </article>
  </body>
</html>