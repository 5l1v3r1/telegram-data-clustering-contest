<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Za-javnu-kuhinju-sakupljeno-1200-KM/570420?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T14:23:49+00:00"/>
    <meta property="og:title" content="Za javnu kuhinju sakupljeno 1.200 KM"/>
    <meta property="og:description" content="Na tradicionalnom humanitarnom turniru u malom fudbalu &quot;Pomozite da pomognemo&quot; prikupljeno je 1.260 KM za pomoć u radu Javne kuhinje Crvenog krsta, koju svakodnevno posjećuje oko 450 korisnika."/>
  </head>
  <body>
    <article>
      <h1>Za javnu kuhinju sakupljeno 1.200 KM</h1>
      <address><time datetime="2019-11-25T14:23:49+00:00">25 Nov 2019, 14:23</time> by <a rel="author">N.V.</a></address>
      <p>Na tradicionalnom humanitarnom turniru u malom fudbalu "Pomozite da pomognemo" prikupljeno je 1.260 KM za pomoć u radu Javne kuhinje Crvenog krsta, koju svakodnevno posjećuje oko 450 korisnika.</p>
      <p>Crveni krst Banjaluka već osmu godinu organizuje humanitarni turnir u malom fudbalu, s ciljem prikupljanja novčanih sredstava za pomoć onima kojima je ona najpotrebnija.</p>
      <p>Turnir je održan od 22. do 24. novembra u sali Osnovne škole "Borisav Stanković" u Lazarevu, a  okupio je 42 ekipe, dok je učešće po ekipi iznosilo 30 KM.</p>
      <p>Aleksandar Vulin, volonter Crvenog krsta, rekao je da je pobjednik turnira ekipa Arsenala, te da je sve proteklo po planu i u sjajnoj atmosferi.</p>
      <p>"Veoma smo zadovoljni odzivom ekipa, a malo je nedostajalo da srušimo rekord od prije nekoliko godina kada su na turniru učestvovale 44 ekipe", kazao je Vulin.</p>
      <p>Prema njegovim riječima, cilj ovog humanitarnog turnira je da se korisnicima Javne kuhinje uljepšaju praznici.</p>
      <p>"Sva prikupljena sredstva idu za formiranje paketa kako bi se korisnicima Javne kuhinje, koju svakodnevno posjećuje oko 450 ljudi, olakšali i uljepšali novogodišnji i božićni praznici", rekao je Vulin.</p>
    </article>
  </body>
</html>