<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/huawei-officially-announces-first-punch-hole-display-tablet/"/>
    <meta property="og:site_name" content="TGspot"/>
    <meta property="article:published_time" content="2019-11-25T14:00:38+00:00"/>
    <meta property="og:title" content="וואווי הציגה רשמית MatePad Pro - הטאבלט הראשון עם חריר במסך"/>
    <meta property="og:description" content="וואווי השיקה את טאבלט הפרמיום שלה Matepad Pro עם אנדרואיד 10 ללא גוגל ועם חריר במסך ה-2K עבור המצלמה הקדמית - רק בסין בינתיים"/>
  </head>
  <body>
    <article>
      <h1>וואווי הציגה רשמית MatePad Pro - הטאבלט הראשון עם חריר במסך</h1>
      <address><time datetime="2019-11-25T14:00:38+00:00">25 Nov 2019, 14:00</time> by <a rel="author" href="https://www.tgspot.co.il/author/yair/" target="_blank">יאיר מור</a></address>
      <p>כחודש <a href="https://www.tgspot.co.il/huawei-to-bring-punch-hole-for-selfie-camera-to-its-mediapad-m7-tablet/">לאחר שראינו לראשונה תמונות שלו</a>, הכריזה היום וואווי (Huawei) על מחשב הלוח החדש שלה, MatePad Pro – הטאבלט הראשון בעולם בו המסך מכסה קרוב ל-90% מהחלק הקדמי והמצלמה ממוקמת בחריר סמוך לקצה השמאלי של המסך.</p>
      <p>הטאבלט מציע מסך 10.8 אינץ' ברזולוציה של 2560×1600 פיקסלים, ביחס היבט של 16:10. הוא מציע בהירות יחסית גבוהה של 540 ניטים, וגם עיצוב מתקדם יחסית בו השוליים צרים במיוחד ועוביים 4.9 מ"מ.</p>
      <figure>
        <img src="https://fdn.gsmarena.com/imgroot/news/19/11/huawei-matepad-pro-official/-727/gsmarena_009.jpg"/>
      </figure>
      <p>המפרט של MatePad Pro כולל את המערכת על שבב Kirin 990 מתומן הליבות במהירות עד 2.86 גיגה-הרץ, זיכרון עבודה בנפח 6/8 גיגה-בייט, אחסון פנימי בנפח 128/256 גיגה-בייט, חריץ הרחבה בתקן Nano Memory הקנייני של וואווי, מצלמה אחורית עם חיישן 13 מגה-פיקסל, מבזק LED וצילום וידאו ב-4K וב-FullHD בקצב של 30 פריימים לשנייה בלבד, מצלמה קדמית עם חיישן 8 מגה-פיקסל, קישוריות בלוטות' 5.0 ו-WiFi ac – ויש גרסה עם תצמיכה ב-LTE, ועם סוללת 7,250 מילי-אמפר/שעה שתומכת בטעינה מהירה בהספק של 40 וואט, טעינה אלחוטית ב-15 וואט והטענה אלחוטית הפוכה בהספק של 7.5 ואט.</p>
      <p>MatePad Pro מריץ את מערכת ההפעלה Android 10 עם ממשק EMUI 10, הכולל מצב מחשב עם תמיכה במספר אפליקציות במקביל. עם זאת, הוא אינו כולל את שירותי ואפליקציות גוגל (Google) בשל החרם האמריקאי על החברה.</p>
      <p>הוא מגיע עם עט M-Pen המתחבר לצידו בעזרת מגנט ותומך ביותר מ-4,000 עוצמות מגע שונות, כמו גם 4 רמקולים. עוביו 7.2 מילימטר ומשקלו 460 גרם.</p>
      <figure>
        <img src="https://androidgreek.com/wp-content/uploads/2019/11/Huawei-MatePad-Pro-1-585x214.jpg"/>
      </figure>
      <p>המכשיר ניתן להזמנה החל מהיום בסין בלבד, כאשר לחנויות במדינה הוא צפוי להגיע ב-12 בדצמבר. הוא יימכר בצבעים שחור, לבן, ירוק וכתום ומחירו החל מ-3,300 יואן (כ-1,620 שקל) לגרסת הבסיס עם 6 גיגה זיכרון, 128 גיגה אחסון וקישוריות ווייפיי בלבד, ועד 4,500 יואן (כ-2,200 שקל) לגרסת 8 גיגה זיכרון, 256 גיגה אחסון וקישוריות LTE.</p>
    </article>
  </body>
</html>