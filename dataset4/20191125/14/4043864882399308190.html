<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232980/"/>
    <meta property="og:site_name" content="Українська правда"/>
    <meta property="article:published_time" content="2019-11-25T14:54:00+00:00"/>
    <meta property="og:title" content="Канада зніме санкції з Портнова, якщо ГПУ не пояснить, чому їх треба продовжити – ЗМІ"/>
    <meta property="og:description" content="Якщо генпрокуратура України не повідомить уряд Канади про наявність підстав для продовження санкцій проти ексзаступника Адміністрації президента Віктора Януковича Андрія Портнова, то з нього їх знімуть."/>
  </head>
  <body>
    <article>
      <h1>Канада зніме санкції з Портнова, якщо ГПУ не пояснить, чому їх треба продовжити – ЗМІ</h1>
      <address>
        <time datetime="2019-11-25T14:54:00+00:00">25 Nov 2019, 14:54</time>
      </address>
      <p>Якщо генпрокуратура України не повідомить уряд Канади про наявність підстав для продовження санкцій проти ексзаступника Адміністрації президента Віктора Януковича Андрія Портнова, то з нього їх знімуть.</p>
      <p>Про це розповіли два поінформовані джерела в уряді Канади, пише "<a href="https://www.radiosvoboda.org/a/news-schemes-portnov-canada-sanktsiyi/30290941.html?fbclid=IwAR3ww8K-04iLkO0e4mjG-ryiYJh7Zxqe0U68_0CTRmvfwPtfoNloosc-ccA">Радіо Свобода</a>". </p>
      <p>"Наразі в Оттаві тривають дискусії про це і рішення щодо зняття санкцій з Портнова може опинитися на порядку денному нового уряду в найближчі тижні", - повідомили виданню джерела.</p>
      <p><a href="https://www.pravda.com.ua/news/2019/08/26/7224503/">Підставою для перегляду санкцій щодо Портнова</a> став лист тодішнього заступника генпрокурора Сергія Кізя, який в кінці липня 2019 року він надіслав у Канаду.</p>
      <p>На запит адвокатів Портнова, Кізь видав листа, де стверджувалося, що "щодо Портнова не проводиться досудових розслідувань і що Портнов не має процесуального статусу підозрюваного, обвинуваченого або підсудного".</p>
      <p>Кізь також поінформував посольство України в Канаді та МЗС Канади, що "станом на 29 липня 2019-го року юридичні підстави для перебування Андрія Портнова у санкційному списку відсутні".</p>
      <p>Таким чином, якщо нове керівництво ГПУ не поділяє позицію Кізя, воно має в найкоротші терміни офіційними каналами поінформувати про це МЗС Канади.</p>
      <p>У посольстві України в Канаді не стали коментувати ймовірність зняття санкцій з Портнова, але зазначили, що "у питаннях санкцій Канада, як правило, враховує позицію ГПУ з огляду на її визначену законодавством ключову роль у міжнародно-правовому співробітництві".</p>
      <p>За словами юристки ЦПК Тетяни Шевчук, для продовження санкцій потрібне підтвердження того, що особа причетна до зловживання владою, розкрадання бюджетних коштів в Україні, або набула якесь майно корупційним шляхом. Або ж наявність кримінального провадження в Україні, що і було причиною санкцій проти нього у 2014 році.</p>
      <p>У 2014 року Україна направила тодішньому прем’єр-міністру Канади Стівену Гарперу листа, в якому зазначила, що "правоохоронними органами України було розпочато ряд кримінальних проваджень, вчинених зазначеними нижче високопосадовцями", серед яких був Портнов.</p>
      <p>Портнов перебував у "списку до положення про заморожування активів корумпованих іноземних посадових осіб (Україна)", який було введено в дію 5 березня 2014 року. </p>
      <p>Даним рішенням заморожувалися усі активи фігурантів, виявлені у Канаді, заборонялися будь-кому в Канаді, а також канадським громадянам незалежно від місця їх перебування вступати умайнові відносини з особами, на яких накладено санкції, вести з ними фінансові розрахунки, надавати фінансові послуги.</p>
      <p>
        <b>Нагадаємо:</b>
      </p>
      <ul>
        <li>Андрій Портнов був радником Віктора Януковича у 2011-2014 роках, заступником глави АП Януковича, членом Ради Нацбанку України. У 2005-2010 роках був головним юристом команди Юлії Тимошенко. </li>
        <li>Портнов виграв суд до ГПУ про захист честі, гідності та ділової репутації: суд визнав дії Генпрокуратури щодо Портнова "протиправними, весь обсяг інформації про нібито його причетність до трагічних подій на Майдані в лютому 2014 року недостовірним і невідповідним дійсності, зобов'язавши відновити його порушені права".</li>
        <li>У 2014 році Портнова було <a href="http://eur-lex.europa.eu/legal-content/EN/TXT/?qid=1415473380530&amp;uri=CELEX:32014D0119">внесено </a>до санкційного списку ЄС, однак екс-посадовець отримав <a href="https://www.pravda.com.ua/news/2014/11/8/7043644/">шенгенську візу</a> у Швейцарії.</li>
        <li>У 2015 році ГПУ оголосила <a href="https://www.pravda.com.ua/news/2015/01/20/7055682/">підозру </a>Портнову у тому, що він "незаконно заволодів" своєю викладацькою зарплатою, його було оголошено <a href="https://www.pravda.com.ua/news/2015/01/16/7055327/">в розшук</a>.</li>
        <li>У жовтні 2015 року стало відомо, що Суд Європейського союзу, розташований у Люксембурзі, <a href="http://www.pravda.com.ua/news/2015/10/26/7086410/">зняв </a>санкції з Портнова, а Печерський райсуд Києва <a href="https://www.pravda.com.ua/news/2015/11/13/7088579/">зобов'язав</a> слідство припинити розшук Портнова. </li>
        <li>Прокуратура Криму <a href="https://www.pravda.com.ua/news/2018/02/3/7170458/">перевіряла </a>інформацію про нібито причетність Портнова до постанови Верховної Ради Криму під час початку окупації півострова.  </li>
        <li>У березні 2018 року стало відомо, що покуратура відкрила справу за фактом можливого злочину Портнова. Провадження порушили статтею <a href="https://www.pravda.com.ua/news/2018/03/26/7175814/">"державна зрада"</a>.</li>
        <li>У свою чергу екс-перший заступник глави АП заявив, що <a href="https://www.pravda.com.ua/news/2018/03/29/7176201/">буде судитися </a>з СБУ, яка заявила про його державну зраду.</li>
        <li>Вже в березні 2019 року суд визнав <a href="https://docs.wixstatic.com/ugd/080718_5902de43c7e448f18452ebed307cb5cd.pdf?fbclid=IwAR1111bgDLQebpYNWI-CRkOcW4eiNoXqVue1bxxMw1YqaG-fvsDT55rTeF8">недостовірною</a> інформацію про те, що прокуратура порушила, а СБУ буде розслідувати справу щодо Портнова за статтею державна зрада.</li>
        <li>19 травня 2019 року екс-заступник глави адміністрації президента-втікача Віктора Януковича Андрій Портнов <a href="https://www.pravda.com.ua/news/2019/05/19/7215465/">повідомив </a>про повернення в Україну.</li>
        <li>Після цього він почав <a href="https://www.pravda.com.ua/news/2019/05/21/7215622/">подавати </a>до Державного бюро розслідувань заяви зі звинуваченнями п’ятого президента України Петра Порошенка у скоєнні злочинів.</li>
        <li>16 серпня Служба безпеки <a href="https://www.pravda.com.ua/news/2019/08/16/7223760/">закрила кримінальне провадження</a> про державну зраду, в якій згадувався Портнов.</li>
        <li>2 серпня Печерський райсуд Києва <a href="https://www.pravda.com.ua/news/2019/08/2/7222649/">задовольнив позов</a> Портнова про захист честі та гідності й вирішив стягнути з Міністерства юстиції та Держказначейства майже 7 мільйонів гривень на його користь.</li>
      </ul>
      <related>
        <a href="https://www.pravda.com.ua/news/2019/11/22/7232779/"/>
        <a href="https://www.pravda.com.ua/news/2019/11/21/7232667/"/>
        <a href="https://www.pravda.com.ua/news/2019/11/20/7232519/"/>
      </related>
    </article>
  </body>
</html>