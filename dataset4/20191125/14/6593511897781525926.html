<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7908377"/>
    <meta property="og:site_name" content="www.24chasa.bg"/>
    <meta property="article:published_time" content="2019-11-25T14:53:00+00:00"/>
    <meta property="og:title" content="Интерпол издирва 8 мъже за убийства и насилие над жени"/>
    <meta property="og:description" content="Организацията за полицейско сътрудничество Интерпол обяви днес за международно издирване осем души, извършили престъпления срещу жени, по случай Международния ден за елиминиране на насилието срещу"/>
  </head>
  <body>
    <article>
      <h1>Интерпол издирва 8 мъже за убийства и насилие над жени</h1>
      <address><time datetime="2019-11-25T14:53:00+00:00">25 Nov 2019, 14:53</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Организацията за полицейско сътрудничество Интерпол обяви днес за международно издирване осем души, извършили престъпления срещу жени, по случай Международния ден за елиминиране на насилието срещу жени, предаде Франс прес.</p>
      <p>Интерпол разчита да получи за издирваните информация от свидетели.</p>
      <p>Става дума за осем души, по отношение на които вече е издадена червена бюлетина на Интерпол (червената бюлетина е молба за арест на издирвани хора, издавана от Интерпол по искане на страните членки на организацията), съобщава БТА.</p>
      <p>Осмината издирвани са от Русия, Дания, Норвегия, Украйна, Бразилия, Кипър и Съединените щати, като четирима са обвинени в убийството на съпругите си, трима - че са убили други жени, а един е обвинен в сексуално насилие.</p>
      <p>Сред обявените за международно издирване са 37-годишният Нуран Мусаев, издирван в Русия за убийството на две жени, и 44-годишният Панайотис Недзати, обвинен в Кипър за отвличането, изнасилването и убийството на жена.</p>
      <p>Насилието срещу жени и момичета е едно най-широко разпространените нарушения на човешките права, заяви генералният секретар на Интерпол Юрген Щок.</p>
      <p>Според ООН през 2017 г. по целия свят са убити 87 000 жени, като повече от половината са станали жертви на съпрузите си, интимните си партньори или свои роднини.</p>
    </article>
  </body>
</html>