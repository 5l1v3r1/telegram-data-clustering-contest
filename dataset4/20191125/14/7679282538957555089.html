<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-amul-md-rs-sodhi-said-youth-should-inspire-with-dr-verghese-kurien-2867788.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T14:46:59+00:00"/>
    <meta property="og:title" content="National Milk Day: Amul के MD ने कहा- युवाओं को लेनी चाहिए डॉ कुरियन से प्रेरणा"/>
    <meta property="og:description" content="देशभर में आज 26 नवंबर को नेशनल मिल्क डे मनाया जाता है। खास बात यह है कि आज भारत में श्वेत क्रांति के जनक डॉ वर्गीज कुरियन का जन्मदिन है। डॉ. वर्गीज कुरियन ने भारत को दुनिया के सर्वाधिक दूध..."/>
  </head>
  <body>
    <article>
      <h1>National Milk Day: Amul के MD ने कहा- युवाओं को लेनी चाहिए डॉ कुरियन से प्रेरणा</h1>
      <address><time datetime="2019-11-25T14:46:59+00:00">25 Nov 2019, 14:46</time> by <a rel="author">लाइव हिन्दुस्तान टीम,नई दिल्ली</a></address>
      <p>देशभर में आज 26 नवंबर को नेशनल मिल्क डे मनाया जाता है। खास बात यह है कि आज भारत में श्वेत क्रांति के जनक डॉ वर्गीज कुरियन का जन्मदिन है। डॉ. वर्गीज कुरियन ने भारत को दुनिया के सर्वाधिक दूध उत्पादक देशों की गिनती में खड़ा करने में अहम भूमिका निभाई। नेशनल मिल्क डे और डॉ वर्गीज कुरियन के श्वेत क्रांति में योगदान को लेकर अमूल के मैनेजिंग डायरेक्टर आर एस सोढ़ी ने लाइव हिन्दुस्तान की टीम से बातचीत की, पेश है बातचीत के अंश..</p>
      <p>नेशनल मिल्क डे पर डॉ वर्गीज कुरियन के ऑपरेशन फ्लड में योगदान को लेकर आर एस सोढ़ी ने कहा कि डॉ कुरियन का ग्रामीण भारत को आर्थिक स्तर पर आत्मनिर्भर बनाने में बड़ा रोल प्ले किया है। कुरियन की अगुवाई में चले 'ऑपरेशन फ्लड' के बलबूते ही भारत दुनिया का सबसे बड़ा दूध उत्पादक देश बना। भारत का ऑपरेश्न फ्लड दुनिया का सबसे बड़ा डेरी डवलमेंट प्रोग्राम था, जिससे भारत में दूध उत्पादन को बढ़ावा मिला। </p>
      <p>अमूल को खड़ा करने में और उनके योगदान के लेकर आर एस सोढ़ी ने कहा कि अमूल को 50000 करोड़ रुपये की टर्नओवर बनाने वाली कंपनी में उनका अहम रोल रहा है। देश को दूध उत्पादन में आत्मनिर्भर बनाने और किसानों की दशा सुधारने के लिए उन्होंने त्रिभुवन भाई पटेल के साथ मिलकर खेड़ा जिला में सहकारी समिति शुरू की। कुरियन दुनिया के पहले व्यक्ति थे जिन्होंने भैंस के दूध से पाउडर का निर्माण किया था। इससे पहले दूध कंपनी गाय के दूध से बने पाउडर का ही निर्माण करती थी।</p>
      <p>नेशनल मिल्क डे अमूल बाइक रैली कर रहा है। इसे लेकर सोढ़ी ने कहा कि अमूल ने नेशनल मिल्क डे के अवसर पर डॉ. वर्गीज कुरिजन के योगदान को याद करने एवं लोगों को जागरुक करने के लिए 50 से ज्यादा युवाओं के एक समूह ने बाइक रैली की वाराणसी में शुरुआत की। यह रैली गुजरात के आणंद में समाप्त होगी। इस दौरान ये 50 युवा बाइकर्स 12 दिनों तक करीब 2500 किलोमीटर की यात्रा करेंगे। इस यात्रा के दौरान ये बाइकर्स वाराणसी, इलाहाबाद, लखनऊ, कानपुर, आगरा, ग्वालियर, भोपाल, उज्जैन, गोधरा, केवडिया में 'स्टैच्यू ऑफ यूनिटी' से होते हुए डा. कुरियन की कर्मभूमि आणंद में समाप्त होगी।</p>
      <p>युवाओं को नेशनल मिल्क डे पर संदेश देते हुए सोढ़ी ने कहा कि डॉ कुरियन मिशीगन स्टेट यूनिवर्सिटी से 1948 में मैकेनिकल इंजीनियरिंग में मास्टर डिग्री हासिल की, जिसमें डेयरी इंजीनियरिंग भी एक विषय था। उनके पास विदेशी डिग्री थी उसके बावजूद उन्होंने ग्रामीण भारत के लिए काम किया। उन्होंने कहा कि युवाओं को भी ऐसे कामों के लिए आगे आना चाहिए। </p>
    </article>
  </body>
</html>