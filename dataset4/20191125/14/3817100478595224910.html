<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/podiyi/nevdale-samogubstvo-u-vinnitsii-cholovik-namagavsya-sebe-zarizati-pislya-svarki-z-drujinoyu-video"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-25T14:23:40+00:00"/>
    <meta property="og:title" content="Невдале самогубство: у Вінниці чоловік намагався зарізатись після сварки з дружиною (Відео)"/>
    <meta property="og:description" content="24 листопада у Вінниці п'яний чоловік намагався вибити двері у кімнаті одного з місцевих готелів, де перебувала його дружина з дітьми. Напередодні подружжя посварилось. Працівники поліції заспокоїли чоловіка, однак дорогою до патрульного авто правопорушник дістав з кишені кухонного ножа та приставив собі до шиї. Правоохоронцям вдалось знешкодити дебошира. Як з'ясувалось, це не перша його спроба суїциду."/>
  </head>
  <body>
    <article>
      <h1>Невдале самогубство: у Вінниці чоловік намагався зарізатись після сварки з дружиною (Відео)</h1>
      <address>
        <time datetime="2019-11-25T14:23:40+00:00">25 Nov 2019, 14:23</time>
      </address>
      <p>
        <b>24 листопада у Вінниці п'яний чоловік намагався вибити двері у кімнаті одного з місцевих готелів, де перебувала його дружина з дітьми. Напередодні подружжя посварилось. Працівники поліції заспокоїли чоловіка, однак дорогою до патрульного авто правопорушник дістав з кишені кухонного ножа та приставив собі до шиї. Правоохоронцям вдалось знешкодити дебошира. Як з'ясувалось, це не перша його спроба суїциду.</b>
      </p>
      <p>Про це повідомляють у патрульній поліції Вінницької області.</p>
      <p>До поліції надійшло повідомлення від вінничанки про те, що її нетверезий чоловік намагається вибити двері у кімнаті готелю, де вона перебуває разом з дітьми, та погрожує покінчити життя самогубством. Трапилось це вчора, 24-го листопада, близько 15-ї години. Напередодні подружжя посварилось, і жінка винайняла в готелі кімнату, щоб перечекати, коли її чоловік заспокоїться, та не провокувати його на подальший конфлікт.</p>
      <p>Працівники екіпажу групи з протидії домашньому насильству вінницької поліції, які прибули на виклик, шляхом перемовин заспокоїли нетверезого чоловіка, запропонували йому сісти до службового автомобіля та поїхати у відділ поліції. Дорогою до машини чоловік дістав з кишені кухонний ніж та приклав його собі до шиї.</p>
      <p>Спроби заспокоїти вінничанина та прохання віддати ножа виявились марними. Чоловік почав тікати від поліцейських та наносити собі порізи. Для його затримання на підмогу інспекторам поліції прибув найближчий патрульний екіпаж.</p>
      <p>Поліцейські забрали в агресивного чоловіка ніж та одягнули кайданки, щоб він не завдав собі шкоди, після чого доправили його до лікарні.</p>
      <p>Як з’ясувалось, 34-річний чоловік має схильність до агресії після вживання алкоголю та неодноразово вчиняв спроби суїциду. Раніше він притягувався до кримінальної відповідальності за умисне знищення майна та крадіжки.</p>
      <figure>
        <iframe src="https://www.youtube.com/embed/3xIyG6oLWSM" width="727" height="409" data-service="Youtube" scrolling="no"/>
      </figure>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>