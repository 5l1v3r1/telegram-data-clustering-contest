<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/blackvue-dr900s-1ch-opinie.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-25T14:24:21+00:00"/>
    <meta property="og:title" content="Testowałem wideorejestrator samochodowy za 1900 zł. BlackVue DR900S-1CH – recenzja"/>
    <meta property="og:description" content="BlackVue DR900S-1CH to z pewnością jeden z najciekawszych testowanych przeze mnie wideorejestratorów samochodowych. Jak i najdroższych. Gdy spojrzymy"/>
  </head>
  <body>
    <article>
      <h1>Testowałem wideorejestrator samochodowy za 1900 zł. BlackVue DR900S-1CH – recenzja</h1>
      <address><time datetime="2019-11-25T14:24:21+00:00">25 Nov 2019, 14:24</time> by <a rel="author" href="https://www.spidersweb.pl/author/rafalgdak" target="_blank">Rafał Gdak</a></address>
      <p>
        <b>BlackVue DR900S-1CH to z pewnością jeden z najciekawszych testowanych przeze mnie wideorejestratorów samochodowych. Jak i najdroższych.</b>
      </p>
      <p>Gdy spojrzymy uważnie na rynek wideorejestratorów samochodowych po krótkim czasie dojdziemy w do wniosku, że poszczególne urządzenia nie różnią się zasadniczo. Na średniej i wyższej półce cenowej znajdziemy kamery, które oferują bardzo podobną jakość wideo. Różnice tkwią w dodatkowych funkcjach oferujących najczęściej wspomaganie kierowcy (np. alert opuszczenia pasa ruchu w <a href="https://www.spidersweb.pl/2019/11/garmin-dash-cam-56-opinie.html">Garminie Dash Cam 56</a>).</p>
      <p>Wideorejestrator BlackVue DR900S-1CH wychodzi poza schemat funkcjami w aplikacji mobilnej i możliwością przechowywania w plików w chmurze.</p>
      <h3>BlackVue DR900S-1CH – specyfikacja.</h3>
      <p>BlackVue DR900S-1CH to dosyć spora kamera o bryle walca, długości 118,5 mm i średnicy 36 mm. Waży przy tym zaledwie 88 g.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/blackvue-dr900s-1ch-3-963x1000.jpg"/>
      </figure>
      <p>Po otwarciu pudełka otrzymujemy bogaty zestaw akcesoriów: oprócz urządzenia i wieszaka do montażu na szybie dostaniemy kartę microSD o pojemności 32 GB, czytnik tejże karty, kabel zasilający, naklejki do jego montażu oraz specjalną szpatułkę, która pozwoli łatwo wepchnąć kabel w podsufitkę i boczną listwę.</p>
      <p>Kabel wyposażony jest nie w końcówkę micro USB, jak w większości urządzeń, ale typowy wtyk do zasilacza. Na jego drugim końcu znajdziemy wtyk zapalniczkowy.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/blackvue-dr900s-1ch-7a-1000x1000.jpg"/>
      </figure>
      <p>Przede wszystkim zwraca uwagę fakt, że urządzenie pozbawione jest wyświetlacza. O jego pracy informuje nas komunikat w języku polskim po uruchomieniu oraz diody. Z boku znajduje się czujnik zbliżeniowy, który aktywuje nagrywanie audio lub włącza nagrywanie ręczne, w zależności od ustawień.</p>
      <p>Zarejestrowane filmy obejrzymy za pośrednictwem aplikacji mobilnej lub na komputerze. Kamera obsługuje dwa zakresy połączenia WiFi – 2,4 i 5 GHz. Wyposażona jest również w moduł GPS.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/blackvue-dr900s-1ch-5-1-987x1000.jpg"/>
      </figure>
      <p>BlackVue obsługuje karty microSD o maksymalnej pojemności 128 GB.</p>
      <p>Matryca CMOS ma rozdzielczość 8 megapikseli i pozwala na rejestrację filmów w rozdzielczościach:</p>
      <ul>
        <li>4K (3840×2160) przy 30 kl/s,</li>
        <li>Full HD (1920×1080) przy 60 kl/s,</li>
        <li>Full HD (1920×1080) przy 30 kl/s.</li>
      </ul>
      <p>Zastosowano dwa kodeki wideo: H.265 (HEVC) i H.264 (AVC). Kąt widzenia obiektywu kamery to według producenta 162° (przekątna), 136° (w poziomie), 77° (w pionie).</p>
      <h3>BlackVue DR900S-1CH – jak nagrywa?</h3>
      <p>Jakość nagrań w sprzyjających warunkach oświetleniowych należy uznać za wysoką. Obraz jest szczegółowy, a rejestrowana scena ma równomierną jasność. Co istotne, tę ostatnią możemy zwiększać lub zmniejszać w ustawieniach.</p>
      <figure>
        <iframe src="https://www.youtube.com/embed/u5w0eLSVhck" width="500" height="281" data-service="Youtube" scrolling="no"/>
      </figure>
      <p>Nagranie w nocy również nie pozostawia wiele do życzenia. Układ optyczny nieźle radzi sobie ze źródłami światła, choć widoczna jest wokół nich charakterystyczna poświata.</p>
      <figure>
        <iframe src="https://www.youtube.com/embed/YcrBMws7fkQ" width="500" height="281" data-service="Youtube" scrolling="no"/>
      </figure>
      <p>Niestety w ciągu niemal 2 tygodni nie udało mi się zarejestrować nagrania pod światło i w warunkach bezchmurnego nieba. W moim mieście przez cały okres testów występowało całkowite zachmurzenie.</p>
      <h3>BlackVue DR900S-1CH – aplikacja mobilna.</h3>
      <p>Wideorejestrator wyróżnia bardzo interesująca aplikacja mobilna.</p>
      <p>Proces parowania urządzenia z aplikacją jest bardzo prosty: wystarczy połączyć się z siecią WiFi kamery i otworzyć aplikację. Rejestrator wyposażono w dedykowany przycisk łączenia z siecią bezprzewodową. Istnieje również możliwość automatycznego włączania WiFi po uruchomieniu sprzętu.</p>
      <p>Po wejściu w tryb BlackVue WiFI w aplikacji zobaczymy listę zapisanych filmów. Na górze ekranu możemy je filtrować, uzyskując dostęp do wideo nagranego w trybie normalnym, awaryjnym, parkingowym i na żądanie.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/blackvue-dr900s-aplikacja-1000x965.jpg"/>
      </figure>
      <p>Klikając w ikonę kamery na dole ekranu zobaczymy też podgląd obrazu na żywo.</p>
      <p>Rejestrowane filmy w trybie normalnym mają długość 1 min, gdy ustawiliśmy najwyższą rozdzielczość. W przypadku Full HD możemy wybrać 1, 2 lub 3 min. Kamera wyposażona jest w czujnik przeciążeń, dzięki któremu w momencie zderzenia automatycznie zostanie nagrane wideo awaryjne. Zwykłe nagrania zostaną nadpisane, gdy karta pamięci się zapełni, a awaryjne będą zabezpieczone przed skasowaniem.</p>
      <p>Nagrania możemy przeglądać w trybie pełnoekranowym, ale oprogramowanie oferuje również widok dzielony. W górnym oknie zobaczymy wideo, w dolnym pozycję naszego auta na mapie oraz jego prędkość. W rogu ekranu znajdziemy też przycisk SLO-MO, który aktywuje odtwarzanie w zwolnionym tempie. To bardzo wygodne rozwiązanie, gdy chcemy dokładnie ustalić przebieg zdarzenia drogowego.</p>
      <figure>
        <iframe src="https://www.youtube.com/embed/sZUIqhJ22l8" width="500" height="375" data-service="Youtube" scrolling="no"/>
      </figure>
      <p>Wideo możemy zapisać w urządzeniu mobilnym na dwa sposoby. Gdy naciśniemy ikonę pobierania, będzie ono widoczne w aplikacji bez konieczności połączenia bezprzewodowego. Mamy też możliwość zapisania filmu bezpośrednio w aplikacji zdjęcia w telefonie.</p>
      <p>Z poziomu aplikacji mamy również dostęp do ustawień kamery. Oprócz ustawień czasu, rozdzielczości czy używanego kodeku, wybierzemy też m.in. czułość przeciążenia w trybie normalnym i parkingowym. Ustawienia pozwalają także na wyłączenie diody powiadomień. Za ich pomocą możemy włączyć alert prędkości informujący nas głosowo o jej przekroczeniu.</p>
      <p>Na komputery z Windowsem i macOS dostępna jest aplikacja BlackVue Viewer służąca do przeglądania nagrań.</p>
      <h3>BlackVue Cloud, czyli nagrania w chmurze.</h3>
      <p>Producent oferuje dodatkowo płatną usługę przechowywania plików chmurze. Do wyboru są trzy plany taryfowe.</p>
      <ul>
        <li>Podstawowy – kosztuje 9,99 dol. miesięcznie i zapewnia 10 GB miejsca na pliki i 300 pobrań plików z chmury.</li>
        <li>Inteligentny – za 19,99 dol. miesięcznie podwaja liczbę plików do 600, zapewnia 15 GB przestrzeni dyskowej i umożliwia rejestrowanie z 3 kamer.</li>
        <li>Dla taboru – 19,99 dol. za jedno urządzenie z możliwością rejestracji 29 kamer.</li>
      </ul>
      <p>W każdej z taryf uzyskamy możliwość lokalizacji w czasie rzeczywistym. Otrzymamy też powiadomienia o zdarzeniach.</p>
      <p>Darmowy pakiet zapewnia 10 min. podglądu na żywo dziennie i 5 GB przestrzeni na dane.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/blackvue-dr900s-aplikacja-2-1000x639.jpg"/>
      </figure>
      <h3>BlackVue DR900S-1CH- czy warto kupić?</h3>
      <p>BlackVue DR900S-1CH kosztuje 1900 zł. To wysoka cena, nawet gdy uznamy, że to jedno z najlepszych urządzeń na rynku. Odpowiedź na pytanie: czy warto nabyć ten model uzależniona jest zatem od zasobności portfela i tego, jak bardzo zależy nam na funkcjach oferowanych przez aplikację wideorejestratora.</p>
      <p>Nie należy porównywać BlackVue z najtańszymi urządzeniami – to zupełnie inna liga pod względem hardware’u jak i software’u. Gdy weźmiemy pod uwagę średnią półkę, czyli wideorejestratory za 600 – 800 zł, DR900S-1CH pokona je przede wszystkim możliwościami aplikacji. Jakość nagrania będzie lepsza (zwłaszcza w nocy), ale zapisanych plików nie będzie dzieliła przepaść.</p>
    </article>
  </body>
</html>