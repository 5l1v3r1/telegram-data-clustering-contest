<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/mini-klassieker-voor-het-eerst-in-de-kuip/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-25T14:09:49+00:00"/>
    <meta property="og:title" content="Mini-Klassieker voor het eerst in De Kuip"/>
    <meta property="og:description" content="De 'mini-Klassieker' tussen de hoogste jeugdteams van Feyenoord en Ajax wordt op zaterdag 7 december niet op Varkenoord gespeeld, maar in De Kuip. Eén van de redenen om uit te wijken naar het stadion is dat de amateurs van SC Feyenoord 1 op dezelfde dag een wedstrijd spelen op het hoofdveld van Varkenoord. De 'mini-Klassieker' zou eigenlijk in september al worden gespeeld, maar het duel tussen Feyenoord Onder 19 en Ajax Onder 19 werd toen om veiligheidsredenen uitgesteld."/>
  </head>
  <body>
    <article>
      <h1>Mini-Klassieker voor het eerst in De Kuip</h1>
      <address>
        <time datetime="2019-11-25T14:09:49+00:00">25 Nov 2019, 14:09</time>
      </address>
      <p>De ‘mini-Klassieker’ tussen de hoogste jeugdteams van Feyenoord en Ajax wordt op zaterdag 7 december niet op Varkenoord gespeeld, maar in De Kuip. Eén van de redenen om uit te wijken naar het stadion is dat de amateurs van SC Feyenoord 1 op dezelfde dag een wedstrijd spelen op het hoofdveld van Varkenoord. De ‘mini-Klassieker’ zou eigenlijk in september al worden gespeeld, maar het duel tussen Feyenoord Onder 19 en Ajax Onder 19 werd toen om veiligheidsredenen uitgesteld.</p>
      <p>Vorig seizoen ging het mis bij de confrontatie tussen de talententeams in Amsterdam. Op de hoofdtribune van De Toekomst, het jeugdcomplex van Ajax, brak een opstootje uit toen meegereisde ouders en kennissen van de Feyenoorders zich lieten horen bij een kans van de bezoekers. Fans van de thuisclub zochten de confrontatie met de Rotterdamse gasten. De trainers Dirk Kuijt (Feyenoord) en John Heitinga (Ajax) moesten eraan te pas komen om de rust terug te brengen.</p>
      <p>De wedstrijd werd gestaakt en uiteindelijk zelfs uitgesteld. Een week later ging het duel verder, zonder publiek. Ajax versloeg Feyenoord met 2-0 en werd daardoor kampioen.</p>
      <p>Bij de komende confrontatie tussen de twee clubs in Rotterdam zijn alleen seizoenkaarthouders, Legioen-leden en de zogeheten Junioren Kameraadjes welkom in De Kuip. Zij kunnen allemaal twee gratis kaarten bestellen. Overige supporters zijn niet welkom bij het beladen duel.</p>
      <p>BUZZS</p>
    </article>
  </body>
</html>