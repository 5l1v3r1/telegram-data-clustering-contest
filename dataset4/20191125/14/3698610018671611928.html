<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prokuratura-podala-apelyaciyu-schodo-zvilnennya-lyashka-na-poruki-330830_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T14:58:00+00:00"/>
    <meta property="og:title" content="Прокуратура подала апеляцію щодо звільнення Ляшка на поруки"/>
    <meta property="og:description" content="Прокурори хочуть, щоб лідера Радикальної партії взяли під варту."/>
  </head>
  <body>
    <article>
      <h1>Прокуратура подала апеляцію щодо звільнення Ляшка на поруки</h1>
      <h2>Прокурори хочуть, щоб лідера "Радикальної партії" взяли під варту.</h2>
      <address>
        <time datetime="2019-11-25T14:58:00+00:00">25 Nov 2019, 14:58</time>
      </address>
      <p>Прокуратура Київської області оскаржила рішення суду, згідно з яким, лідеру "Радикальної партії" Олегу Ляшку за бійку з народним депутатом Андрієм Герусом <b><a href="https://dt.ua/UKRAINE/lyashka-mozhut-vzyati-pid-domashniy-aresht-cherez-biyku-z-gerusom-zmi-329803_.html">обрали запобіжний захід у вигляді особистої поруки</a></b>. Прокурори хочуть, аби Ляшка взяли під варту.</p>
      <p>"Не погоджуючись із вказаним рішенням, прокуратурою 22.11.2019 до Київського апеляційного суду скеровано апеляційну скаргу із вимогою про її скасування та обрання до підозрюваного запобіжного заходу у вигляді тримання під вартою", - повідомили у прокуратурі Київщини.</p>
      <p>Наразі дату розгляду апеляційної скарги суд не визначив.</p>
      <p>На початку листопада <b><a href="https://dt.ua/POLITICS/lyashko-pobivsya-s-gerusom-328756_.html">Ляшко та Герус побилися в аеропорту "Бориспіль"</a>.</b> "Радикал" звинуватив "слугу народу" в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Під час обрання Бориспільським районним судом запобіжного заходу, Ляшка <b><a href="https://dt.ua/UKRAINE/biyka-lyashka-z-gerusom-sud-vidpustiv-radikala-na-poruki-330228_.html">випустили на поруки народних депутатів Вікторії Сюмар та Михайла Волинця</a></b>.</p>
      <p>Нагадаємо, <b><a href="https://dt.ua/ECONOMICS/rada-dozvolila-import-elektroenergiyi-z-bilorusi-ta-rosiyi-323986_.html">Верховна Рада дозволила імпортувати електроенергію з Білорусі та Росії</a></b> за двосторонніми договорами. Зміни в закон про ринок електроенергії парламент вніс законопроєктом №1084 "Про внесення змін до деяких законів України у сфері використання ядерної енергії". Документ підтримали 265 народних депутатів на засіданні 18 вересня.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>