<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=363334"/>
    <meta property="og:site_name" content="Voetbalzone"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="Bemoedigende woorden Boussaboun: ‘Alleen Ajax en AZ zijn ongenaakbaar’"/>
    <meta property="og:description" content="ADO Den Haag poetste zaterdag tegen Willem II een 1-3 achterstand weg, maar met het 3-3 gelijkspel zijn de degradatiezorgen nog lang niet verdwenen. De huidige zeventiende plaats betekent aan het einde van het seizoen rechtstreekse degradatie naar de Keuken Kampioen Divisie, een absoluut horrorscenario voor het elftal van trainer Alfons Groenendijk. Ali Boussaboun ziet de teloorgang van zijn oude liefde met lede ogen aan."/>
  </head>
  <body>
    <article>
      <h1>Bemoedigende woorden Boussaboun: ‘Alleen Ajax en AZ zijn ongenaakbaar’</h1>
      <address>
        <time datetime="2019-11-25T14:55:00+00:00">25 Nov 2019, 14:55</time>
      </address>
      <figure>
        <img src="https://static.voetbalzone.nl/images/photos/ori_576_324/513561356035.jpg"/>
      </figure>
      <p>
        <b><a href="https://www.voetbalzone.nl/club.asp?uid=34">ADO Den Haag</a> poetste zaterdag tegen Willem II een 1-3 achterstand weg, maar met het 3-3 gelijkspel zijn de degradatiezorgen nog lang niet verdwenen. De huidige zeventiende plaats betekent aan het einde van het seizoen rechtstreekse degradatie naar de Keuken Kampioen Divisie, een absoluut horrorscenario voor het elftal van trainer Alfons Groenendijk. <a href="https://www.voetbalzone.nl/speler.asp?uid=2250">Ali Boussaboun</a> ziet de teloorgang van zijn oude liefde met lede ogen aan.</b>
      </p>
      <p>"Natuurlijk kan ADO degraderen", waarschuwt Boussaboun, die in totaal zes seizoenen voor ADO speelde, in gesprek met het <i>Algemeen Dagblad</i>. "Er zijn genoeg voorbeelden van clubs waarvan je dacht dat het niet kon. En die gingen er dan toch uit. Als je geen wedstrijden wint en je pakt slechts sporadisch een puntje dan wordt het lastig." ADO heeft tot dusver pas elf punten verzameld en houdt alleen hekkensluiter RKC Waalwijk onder zich.</p>
      <p>Boussaboun vindt de soms forse kritiek op Groenendijk en technisch manager Jeffrey van As echter niet terecht. "Als je een eigenaar hebt die zegt dat je je eigen broek moet ophouden en de begroting gaat omlaag, dan maak je het voor de trainer en de 'td' niet makkelijker." Boussaboun ziet het vertrek van Nasser El Khayati als een van de redenen van het verval van ADO. "Dan doe je als club een stapje terug."</p>
      <p>Oud-aanvaller Harry van der Laan denkt dat ook het vertrek van Sheraldo Becker nadelige gevolgen heeft gehad voor de laagvlieger uit Den Haag. "Met zijn snelheid was hij constant dreigend", deelt de voormalige topschutter complimenten uit aan de naar 1. FC Union Berlin vertrokken vleugelaanvaller. "Groenendijk heeft nu geen spelers die het verschil maken. Maar hij heeft de laatste jaren prima gepresteerd dus ik verwacht wel dat hij wat krediet heeft."</p>
      <p>Boussaboun hoopt net als Van der Laan dat Groenendijk het voordeel van de twijfel krijgt van de ADO-leiding, zeker gezien de concurrentie in de Eredivisie. "Ik schat ADO hoger in dan RKC, VVV-Venlo, Fortuna Sittard, FC Emmen en zelfs Sparta Rotterdam. Ze hebben genoeg kwaliteit om een reeks neer te zetten", aldus de analist van <i>FOX Sports</i>. "Alleen Ajax en AZ zijn ongenaakbaar." Boussaboun verwacht desondanks dat ADO zware maanden tegemoet gaat. "Maar op basis van routine en de Haagse bravoure denk ik dat ze net die paar punten extra pakken."</p>
    </article>
  </body>
</html>