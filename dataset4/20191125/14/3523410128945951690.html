<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642013/%D9%86%DA%AF%D8%A7%D9%87%DB%8C-%D8%A8%D9%87-%D9%88%D8%B6%D8%B9%DB%8C%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:15:00+00:00"/>
    <meta property="og:title" content="نگاهی به وضعیت اقتصادی کشورهای اروپایی"/>
    <meta property="og:description" content="مرکز آمار اروپا اعلام کرد نرخ اشتغال به سطح هدف گذاری‌شده تا حد زیادی نزدیک شده است."/>
  </head>
  <body>
    <article>
      <h1>
        <a href="https://www.bultannews.com/fa/news/642013/%D9%86%DA%AF%D8%A7%D9%87%DB%8C-%D8%A8%D9%87-%D9%88%D8%B6%D8%B9%DB%8C%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C">نگاهی به وضعیت اقتصادی کشورهای اروپایی</a>
      </h1>
      <h2>مرکز آمار اروپا اعلام کرد نرخ اشتغال به سطح هدف گذاری‌شده تا حد زیادی نزدیک شده است.</h2>
      <address><time datetime="2019-11-25T14:15:00+00:00">25 Nov 2019, 14:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، با باقی ماندن<b> نرخ رشد اقتصادی</b> در سطوح ضعیف، شمار جمعیت در معرض فقر نیز افزایش پیدا کرده است به گونه ای که طبق اعلام مرکز آمار اتحادیه اروپا، در شمار جمعیت در معرض فقر در مقایسه با سال ۲۰۰۸ در سطح اتحادیه اروپا تا پایان سال گذشته ۸.۲ درصد افزایش یافته است. در حالی که این نسبت در سال ۲۰۱۷ تنها ۷ درصد بوده است.</p>
      <p>از سوی دیگر اما نرخ اشتغال در سطح اتحادیه اروپا به محدوده هدف‌گذاری شده ۷۵ درصدی نزدیک تر شده است به گونه ای که در سال ۲۰۱۸ نرخ اشتغال کل به ۷۳.۲ درصد رسیده است که از این بین، نرخ اشتغال برای مردان ۷۹ درصد و برای زنان ۶۷.۴ درصد اندازه‌گیری شده است.</p>
      <p>در بین کشورهای عضو، بالاترین نرخ های بیکاری به ترتیب در یونان، اسپانیا، ایتالیا، فرانسه و قبرس و کمترین نرخ بیکاری نیز به ترتیب در جمهوری چک، آلمان، هلند، مجارستان و لهستان به ثبت رسیده است. بخش خدمات هنوز بالا ترین سهم از اشتغال در سطح اتحادیه اروپا را دارد که سهم آن از اشتغال کل در کشورهای مجارستان، رومانی، قبرس، لوکزامبورگ و ایرلند بیشتر از سایر کشورها بوده است.</p>
      <p>از سوی دیگر روند بدهی در بسیاری از کشورهای عضو اتحادیه اروپا کاهشی بوده است تا جایی که نسبت بدهی به تولید ناخالص داخلی تا پایان سه ماهه دوم سال در مقایسه با سه ماهه دوم سال گذشته در سطح اتحادیه اروپا از ۸۱.۵ درصد به ۸۰.۵ درصد و در منطقه یورو از ۸۷.۳ درصد به ۸۶.۴ درصد کاهش پیدا کرده است.</p>
      <p>بالاترین نسبت بدهی به تولید ناخالص داخلی در بین کشورهای مختلف مربوط به یونان با ۱۸۰.۲ درصد بوده است و ایتالیا با ۱۳۸ درصد و پرتغال با ۱۲۱.۲ درصد در رده های بعدی قرار دارند. از طرف دیگر اما کمترین نسبت بدهی به تولید ناخالص داخلی تا پایان سه ماهه دوم سال مربوط به استونی با ۹.۱ درصد بوده است و پس از این کشور نیز لوکزامبورگ با ۲۰.۳ درصد و بلغارستان با ۲۰.۴ درصد قرار دارند.</p>
      <p>لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
    </article>
  </body>
</html>