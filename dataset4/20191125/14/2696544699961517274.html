<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191125_Ujabb_bukkano_a_brexitben_osszeomolhat_az_egeszsegugy"/>
    <meta property="og:site_name" content="HVG.hu"/>
    <meta property="article:published_time" content="2019-11-25T14:09:00+00:00"/>
    <meta property="og:title" content="Újabb bukkanó a brexitben: összeomolhat az egészségügy"/>
    <meta property="og:description" content="Óriási létszámhiánnyal küzd a brit nemzeti egészségügyi szolgálat, azaz az NHS, mert a brexit miatt folyamatosan távoznak az uniós orvosok és nővérek – a folyamat egyelőre leállíthatatlannak látszik."/>
  </head>
  <body>
    <article>
      <h1>Újabb bukkanó a brexitben: összeomolhat az egészségügy</h1>
      <address><time datetime="2019-11-25T14:09:00+00:00">25 Nov 2019, 14:09</time> by <a rel="author">Lengyel Miklós</a></address>
      <p>
        <b>Óriási létszámhiánnyal küzd a brit nemzeti egészségügyi szolgálat, azaz az NHS, mert a brexit miatt folyamatosan távoznak az uniós orvosok és nővérek – a folyamat egyelőre leállíthatatlannak látszik.</b>
      </p>
      <p>A nővérhiány a leginkább aggasztó Nagy-Britannia közegészségügyi hálózatában, hiszen a brexit-népszavazás óta 11 600 uniós orvos és nővér hagyta ott az NHS-t - hívják fel a figyelmet a Liberális Demokraták.</p>
      <p>Állításuk szerint még nagyobb probléma, hogy megszűnik az utánpótlás: míg a brexitszavazás évében 6 382 nővér érkezett az uniós országokból, addig az utóbbi évben mindössze 805, ami már az NHS működését is veszélyeztetheti.</p>
      <p>A gondokat fokozza, hogy Nagy-Britannia lakossága is öregszik, egyre többen igénylik a közegészségügyi szolgáltatásokat. Ha a jelenlegi tempóban folytatódik az uniós orvosok és nővérek távozása az NHS-ből, akkor a brit közegészségügy válság elé néz - hangsúlyozza az ellenzék két fő ereje: a Munkáspárt, illetve a Liberális Demokraták.</p>
      <p>
        <b>A kormányzó konzervatívok is tudják, hogy baj van</b>
      </p>
      <p>Ők saját erőből akarják megoldani a problémát, vagyis azt szeretnék elérni, hogy a brit orvosok és nővérek vállaljanak több túlórát. Ezzel növekedne a jövedelmük és legalább részben pótolni lehetne a távozó uniós munkaerőt. A konzervatív kormány ebből a célból csökkentette, illetve átvállalta az NHS-orvosok nyugdíjjárulékának adóját.</p>
      <p>Mindez azonban aligha lesz elegendő a hiányok pótlására. Különösen azért nem, mert a brit doktorok nem szívesen vállalnak munkát a hazai közegészségügyben, amely rosszul fizet és sokat kell túlórázni.</p>
      <p>Ehelyett vagy a magánszférát választják vagy pedig külföldre mennek. Ausztráliában vagy az Egyesült Államokban például jóval magasabbak az orvosi fizetések és a munkaidőt is pontosabban betartják. Van olyan fiatal orvos, aki a diplomájának megszerzése után egyből nekivág a nagyvilágnak. Velük kapcsolatban felmerült, hogy a diplomájuk 1 millió fontba került, amire hivatkozva néhányan meg akarták akadályozni az orvosok tömeges elvándorlását. Ezt az elképzelést azután gyorsan elfelejtették, mert megsértették volna a személyes szabadságjogokat.</p>
      <p>A probléma viszont megmaradt. Egyre nagyobb az orvos és nővérhiány. Ezért máris téli válságról ír a <a href="https://www.theguardian.com/society/2019/nov/24/nhs-winter-crisis-thousands-eu-staff-quit">Guardian</a>, mely szerint igazán komoly akkor lesz a krízis, ha Nagy-Britannia valóban kilép az Európai Unióból.</p>
      <related>
        <a href="https://hvg.hu/gazdasag/20191124_Hivatalos_a_brit_kormanypart_pontozni_akarja_a_bevandorlokat"/>
        <a href="https://hvg.hu/gazdasag/20191124_brexit_boris_johnson_elorehozott_valasztas_brexit_karacsony"/>
      </related>
    </article>
  </body>
</html>