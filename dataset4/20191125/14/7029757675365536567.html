<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/vas-da-reshi-dali-delata-za-techa-na-danni-ot-nap-mogat-da-se-gledat-izvan-sofiya.html"/>
    <meta property="og:site_name" content="News.bg"/>
    <meta property="article:published_time" content="2019-11-25T14:04:01+00:00"/>
    <meta property="og:title" content="ВАС да реши дали делата за теча на данни от НАП могат да се гледат извън София"/>
    <meta property="og:description" content="Действието или бездействието на НАП е станало в столицата"/>
  </head>
  <body>
    <article>
      <h1>ВАС да реши дали делата за теча на данни от НАП могат да се гледат извън София</h1>
      <address>
        <time datetime="2019-11-25T14:04:01+00:00">25 Nov 2019, 14:04</time>
      </address>
      <p><b>От ВАС ще кажат къде да се гледа делото за нанесени вреди от Националната агенция за приходите </b><b>за изтеклите лични данни</b>, съобщи БНР.</p>
      <p>Това е становището по първото дело в Административния съд в Добрич, заведено от гражданин от Каварна. Искът е за 1000 лева нанесени неимуществени щети. Това е част от колективния иск, заведен от 157 души. </p>
      <p><b>Адвокатите атакуваха разделянето на делата в различни градове и настояха искът да се гледа в София</b>. </p>
      <p>Административният съд в Добрич, представляван от съдия Силвия Сандева, счете, че <b>искът е предявен по мястото на увреждането</b>, което в случая е град София. Тя не прие за основателно прехвърлянето на делото по място на живеене.</p>
      <p>Според магистрата действието или бездействието на Националната агенция по приходите, допуснала личните данни на над 5 милиона български и чужди граждани да станат публично достояние, е извършено в София. </p>
      <p>Това бе основанието й <b>делото да не се разглежда от Административния съд в Добрич</b>.</p>
      <p>Спорът за подсъдност следва да бъде решен от Върховния административен съд. </p>
      <p>Припомняме, в средата на юли 2019 г. стана ясно, че <a href="https://news.bg/crime/nap-dans-mvr-proveryavat-eventualna-hakerska-ataka.html">от базата данни на НАП са източени лични данни</a> на над 5 милиона български граждани. Течът на данни предизвика проверка на Комисията за защита на личните данни, която завърши с решение за <a href="https://news.bg/crime/s-5-1-mln-lv-globyavat-nap-za-neopazenite-lichni-danni.html">глоба от 5.1 млн.лв</a>.</p>
      <p>От НАП заявиха, че <a href="https://news.bg/society/nap-osporva-globata-za-techa-na-danni.html">ще обжалват решението.</a></p>
      <p>В парламента бе създадена временна комисия по случая. По време на изслушването на шефа на КЗЛД в комисията стана ясно, че системите за защита на данните на <a href="https://news.bg/crime/v-nap-izobshto-nyamalo-razpisani-pravila-za-zashtita-na-lichnite-danni.html">НАП не са обновявани повече от 10 години</a>.</p>
      <p>Първоначално от НАП пуснаха приложение за проверка чрез ЕГН, което даваше информация на гражданите единствено дали са в списъците с изтекли данни. След това се предоставя опция за по-детайлна информация.</p>
      <p>Въпреки че шефът на НАП Галя Димитрова така и <a href="https://news.bg/society/shefkata-na-nap-vzela-tezhko-reshenie-da-ne-prekratyava-otpuska-si.html">не прекрати отпуската си по време на скандала</a> с теча на лични данни, от агенцията бяха уволнени като наказание двама служители от IT отдела. Финансовият министър <a href="https://news.bg/politics/vladislav-goranov-iskal-ot-nap-resheniya-a-ne-ostavki.html">Владислав Горанов защити ръководството на агенцията</a>.</p>
      <p>По случая с източването на лични данни са обвинени три души <a href="https://news.bg/crime/ivan-todorov-ne-sam-porachval-nishto.html">собственикът на ТАД груп Иван Тодоров</a>, изпълнителният директор на фирмата Янков и служителят Кристиян Бойков.</p>
      <p>Малко по-рано днес <a href="https://news.bg/crime/spetssadat-otkaza-da-pusne-pod-garantsiya-ivan-todorov.html">Спецсъдът отказа да пусне под гаранция шефа на ТАД груп</a> Иван Тодоров.</p>
    </article>
  </body>
</html>