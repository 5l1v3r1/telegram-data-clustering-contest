<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/surse-incepe-atacul-nemultumitilor-din-psd/"/>
    <meta property="og:site_name" content="Cotidianul"/>
    <meta property="article:published_time" content="2019-11-25T14:21:30+00:00"/>
    <meta property="og:title" content="Surse: Începe atacul nemulțumiților din PSD"/>
    <meta property="og:description" content="Marcel Ciolacu se întâlnește luni după-amiază cu un grup restrâns al liderilor din PSD care vor reformarea partidului și schimbarea Vioricăi Dăncilă"/>
  </head>
  <body>
    <article>
      <h1>Surse: Începe atacul nemulțumiților din PSD</h1>
      <address><time datetime="2019-11-25T14:21:30+00:00">25 Nov 2019, 14:21</time> by <a rel="author">(R.C.)</a></address>
      <p>Marcel Ciolacu se întâlnește luni după-amiază cu un grup restrâns al liderilor din PSD care vor reformarea partidului și schimbarea Vioricăi Dăncilă, au declarat surse politice pentru Mediafax. Printre aceștia s-ar număra senatorul PSD Paul Stănescu și primarul general al Capitalei Gabriela Firea.</p>
      <p>Întâlnirea liderilor din cadrul PSD ar putea avea loc la Parlament, începând de luni după-amiază, și să continue seara, potrivit surselor.</p>
      <p>Paul Stănescu, fostul lider PSD Olt, este un cunoscut apropiat al lui Marcel Ciolacu, care, după înfrângerea președintelui partidului, Viorica Dăncilă, la prezidențiale, a declarat că social-democrații au nevoie „de un nou început”.</p>
      <p>Sursele politice exclud posibilitatea ca fostul premier PSD și actual europarlamentar Mihai Tudose să participe la întâlnire.</p>
      <p>Actualul președinte al organizației de Olt, Marius Oprescu, a declarat, duminică seara, că organizația pe care o conduce a susținut de la început că strategia partidului pentru prezidențiale este greșită.</p>
      <p>Primarul general al Capitalei Gabriela Firea a criticat-o, luni, pe Viorica Dăncilă pentru ”impunerea” în conducerea PSD a lui Gabriel Oprea și a unor lideri sindicali.</p>
      <p>De asemenea, liderul filialei PSD Giurgiu, Niculae Bădălău, a declarat, luni, că partidul ”trebuie să aibă un nou început” și că persoanele care au condus campania electorală ”să aibă bărbăția să își asume” eșecul din alegeri.</p>
      <p>Un alt contestatar al Vioricăi Dăncilă este senatorul de Hunedoara, Cristian Resmeriță, care consideră că președintele PSD trebuie să facă un pas în spate, pentru ca social-democrații să aibă o șansă.</p>
      <p>Comitetul Executiv al PSD se va reuni marți, de la ora 18.30, a anunțat președintele partidului Viorica Dăncilă. Întâlnirea va avea loc la sediul PSD din Kiseleff, iar social-democrații vor analiza rezultatul alegerilor prezidențiale, dar și nemulțumirile din cadrul formațiunii. La ședință există și posibilitatea convocării unui Congres pentru următoarea perioadă.</p>
      <p>Totodată, Viorica Dăncilă a declarat, duminică seara, că nu va demisiona de la șefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot așa a fost aleasă la conducerea partidului.</p>
      <related>
        <h4>Articole asemănătoare</h4>
        <a href="https://www.cotidianul.ro/nadia-ciurlin-domnule-nicolicea-va-faceti-de-rusine/"/>
        <a href="https://www.cotidianul.ro/impostori-si-mediocri-la-carma-tarii/"/>
        <a href="https://www.cotidianul.ro/orban-se-incapataneaza-nu-accept/"/>
      </related>
    </article>
  </body>
</html>