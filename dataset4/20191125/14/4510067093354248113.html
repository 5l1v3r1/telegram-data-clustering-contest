<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-13/dirty-agly-hairstylistul-ionut-butca-racola-adolescenti-din-centre-de-plasament-drogandu-i-si-plasandu-i-unor-homosexuali-153012.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="Dirty Agly: Hairstylistul Ionuţ Butcă racola adolescenţi din centre de plasament, drogându-i şi plasându-i unor homosexuali (FOTO)"/>
    <meta property="og:description" content="Patronul salonului de coafură Agly din centrul Oradiei a fost pus sub control judiciar de procurorii DIICOT, care îl anchetează pentru trafic de minori şi pornografie infantilă. Hairstylistul Ionuţ Butcă este suspectat că racola adolescenţi din centrele de plasament, oferindu-le droguri şi plasându-i unor homosexuali pedofili, la percheziţiile făcute în locuinţa sa anchetatorii găsind stupefiante şi imagini elocvente arhivate cu grijă de 'afacerist'."/>
  </head>
  <body>
    <article>
      <h1>Dirty Agly: Hairstylistul Ionuţ Butcă racola adolescenţi din centre de plasament, drogându-i şi plasându-i unor homosexuali (FOTO)</h1>
      <address><time datetime="2019-11-25T14:20:00+00:00">25 Nov 2019, 14:20</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/02_montaj_dezbracat.jpg"/>
          <figcaption>ONLY DANCE. Ionuţ Butcă (foto) şi-a postat pe conturile de Facebook și Instagram zeci de videoclipuri în care dansează, unele de-a dreptul obscene, în chiloţi, pe stradă ori în pielea goală, în balconul apartamentului său</figcaption>
        </figure>
        <figure>
          <img src="https://www.ebihoreanul.ro/modules/news/files/02_dezbracat1.jpg"/>
          <figcaption>Foto: Facebook</figcaption>
        </figure>
        <figure>
          <img src="https://www.ebihoreanul.ro/modules/news/files/02_dezbracat2.jpg"/>
          <figcaption>Foto: Facebook</figcaption>
        </figure>
        <figure>
          <img src="https://www.ebihoreanul.ro/modules/news/files/02_ionut_butca.jpg"/>
          <figcaption>Foto: Facebook</figcaption>
        </figure>
      </slideshow>
      <p>
        <b>Joia trecută, vestea că poliţiştii de la Crimă Organizată l-au ridicat pe hairstylistul Ionuţ Butcă, proprietarul salonului de coafură Agly din centrul oraşului, a stârnit indignare printre orădeni.</b>
      </p>
      <p>Cunoscut şi respectat de colegii de breaslă, de ucenicii pe care îi şcoleşte, dar şi de clienţii care îi laudă dibăcia profesională, bărbatul în vârstă de 34 ani a fost încătuşat pentru 24 de ore şi inculpat sub acuzaţia de a fi săvârşit adevărate orori: trafic de minori, pornografie infantilă, deţinere de stupefiante de risc şi de mare risc.</p>
      <p>Deşi anchetatorii refuză deocamdată să facă publice detalii despre faptele imputate hairstylistului, <b>BIHOREANUL </b>a aflat că salonul acestuia este cunoscut de ani de zile ca loc de petreceri exclusiviste pentru gay, iar Butcă a fost supravegheat luni întregi sub bănuiala că racola minori pentru a-i plasa homosexualilor dornici de plăceri interzise...</p>
      <p>
        <b>Percheziţie în Luceafărul</b>
      </p>
      <p>Poliţiştii Brigăzii de Combatere a Criminalităţii Organizate şi Antidrog (BCCOA) Oradea<a href="https://www.ebihoreanul.ro/stiri/ultima-or-31-1/perchezitii-diicot-in-cartierul-luceafarul-din-oradea-hair-stylist-ridicat-intr-un-dosar-de-trafic-de-minori-si-pornografie-infantila-152938.html"> au descins în cartierul Luceafărul</a> joia trecută, puţin după ora 6 dimineaţa. Însoţiţi de un procuror al DIICOT, ei au percheziţionat apartamentul lui Ionuţ Butcă, de unde au ridicat, printre altele, jucării sexuale, droguri de risc şi de mare risc, precum şi unităţi de înregistrare şi stocare informatice.</p>
      <p>Operaţiunea a decurs discret, iar vecinii de bloc ai bărbatului nici măcar nu şi-au dat seama ce s-a întâmplat. La finalul acţiunii, Butcă a fost ridicat şi condus la sediul DIICOT Oradea, pentru audieri, unde i-au fost prezentate oficial şi acuzaţiile: oamenii legii bănuiesc că a exploatat mai mulţi adolescenţi cu vârste cuprinse între 13 şi 17 ani, cărora le oferea droguri şi îi plasa unor clienţi vicioşi.</p>
      <p>Până joi seara, anchetatorii au audiat mai multe persoane, inclusiv din rândul adolescenţilor de care ar fi profitat hairstylistul, reţinut la capătul interogatoriilor pentru 24 de ore.</p>
      <p>Vineri, în ciuda faptelor grave de care a fost acuzat, procurorii au renunţat la ideea de a-l prezenta instanţei pentru a fi arestat preventiv, hotărând doar să-l plaseze sub un comod control judiciar, pentru o perioadă de 60 de zile.</p>
      <p>
        <b>Anchetă la secret</b>
      </p>
      <p>Procurorii nu au făcut publice date despre anchetă şi probele găsite împotriva lui Butcă. <b>BIHOREANUL </b>a aflat, totuşi, din propriile surse, că cercetările au pornit la sesizarea reprezentanţilor Direcţiei Generale de Asistenţă Socială şi pentru Protecţia Copilului Bihor, instituţia în grija căreia se află victimele bărbatului.</p>
      <p>Concret, reclamaţia a fost formulată după ce asistenţii sociali au observat comportamentul ciudat al unor tineri instituţionalizaţi care plecau dimineaţa spre şcoală, dar nu mai ajungeau la cursuri, ci chiuleau şi îşi petreceau ziua în anturajul lui Butcă.</p>
      <p>Adolescenţii se întorceau în centre drogaţi şi, sub influenţa stupefiantelor, au ajuns să comită furturi, una dintre spargerile la care au participat fiind dată în luna septembrie la restaurantul Butoiul de Aur, aparţinând fondatorului companiei Leonardo, Florin Panea, pe care l-au uşurat de băuturi, ţigări, diverse gadgeturi şi de toţi banii din casetele de valori, circa 34.000 lei.</p>
      <p>Angajaţii DGASPC au solicitat ajutorul poliţiştilor, iar ulterior au aflat şi informaţii suplimentare: unul dintre băieţi a fost suprins plecând împreună cu un bărbat, şi, cum colegii copilului au dezvăluit locul unde urma să fie dus, asistenţii sociali i-au anunţat pe poliţişti, care i-au surprins pe cei doi, în flagrant, la pensiunea Salome de pe şoseaua de centură.</p>
      <p>
        <b>Destrăbălat "sub acoperire"</b>
      </p>
      <p>Bărbatul respectiv a fost arestat preventiv şi inculpat, însă în cazul lui Ionuţ Butcă au continuat, poliţiştii BCCOA Oradea şi procurorii DIICOT, dispunând reţinerea lui pentru trafic de minori şi pornografie infantile.</p>
      <p>Potrivit surselor <b>BIHOREANULUI</b>, Butcă a fost mereu discret în privinţa orientării sale sexuale, pe care şi-o ascundea în faţa colegilor şi clienţilor. După lăsarea serii, însă, se transforma complet, drogându-se în gara CFR, prin parcuri sau în propriul apartament, unde se filma deseori în compania unor copii, unele dintre înregistrări fiind postate, apoi, pe o reţea de socializare.</p>
      <p>Salonul de înfrumuseţare pe care îl patronează, Agly Studio, e cunoscut, de altfel, de ani de zile în comunitatea pederaştilor din Oradea ca loc de petreceri pentru gay. Chefurile organizate de Butcă erau cu circuit închis, dar nimeni din afară nu a bănuit că acesta ar putea profita de copii orfani ca să-şi "distreze" invitaţii. S-a aflat, iată, acum. Şi cine ştie câte minunăţii vor mai ieşi la iveală...</p>
      <hr/>
      <p>
        <b>REACŢIE PE FACEBOOK<br/>Ionuţ Butcă le transmite amicilor: "Sunt bine"</b>
      </p>
      <p>Lăsat în libertate de procurorii DIICOT după expirarea celor 24 de ore de reţinere, dar plasat sub control judiciar, cu o serie de interdicţii, Ionuţ Butcă s-a întors vineri acasă, iar două zile mai târziu şi-a închis contul de Instagram, unde îşi postase filmuleţele deocheate. Apoi a postat un mesaj alambicat pe contul său de Facebook, în care îşi anunţa cunoscuţii că "sunt bine".</p>
      <p>"Au apărut câteva informaţii halucinante despre mine, articole la care dinadins nu m-am uitat şi pe care nici nu le voi vedea pentru că mi-am propus asta din start", a explicat Butcă în postare, arătând că, din publicitatea "gen bulgăre de zăpadă" care i s-a făcut, a "absorbit" doar "adevărul", respingând "minciuna".</p>
      <p>Butcă nu a făcut nicio referire directă la acuzaţiile care i se aduc, condamnând, însă, faptul că "asemenea informaţii" au ajuns în spaţiul public, "fără a fi fost dovedit înainte".</p>
      <p>"E drept că nu sunt nici jurnalist şi nu mă pricep la felul în care se redactează o ştire... dar din punctul meu de vedere este nepermisă o asemenea informaţie în spaţiul public", a explicat el, comentând totodată că "doar din ce am auzit că scrie, parerea mea este că ar fi trebuit să fiu închis şi ţinut departe de societate, nu să fiu acasă".</p>
      <p>Bărbatul le-a mai transmis prietenilor să nu îl compătimească. "Nu trebuie să vă faceţi griji pentru mine, nu trebuie sa mă compătimiţi ori să vă gândiţi la ce este mai rău. Doar să ştiţi că eu sunt la fel ca înainte: merg la serviciu, fac sport, mănânc, etc", a mai scris Ionuţ Butcă. Despre acuzaţii, niciun cuvânt...</p>
    </article>
  </body>
</html>