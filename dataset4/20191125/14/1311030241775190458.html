<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626236/%E0%A6%9A%E0%A6%9F%E0%A7%8D%E0%A6%9F%E0%A6%97%E0%A7%8D%E0%A6%B0%E0%A6%BE%E0%A6%AE%E0%A7%87-%E0%A6%95%E0%A7%87%E0%A6%BE%E0%A6%95%E0%A7%87%E0%A6%A8%E0%A6%B8%E0%A6%B9-%E0%A6%97%E0%A7%8D%E0%A6%B0%E0%A7%87%E0%A6%AA%E0%A7%8D%E0%A6%A4%E0%A6%BE%E0%A6%B0-%E0%A7%A7"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:07:00+00:00"/>
    <meta property="og:title" content="চট্টগ্রামে কোকেনসহ গ্রেপ্তার ১"/>
    <meta property="og:description" content="চট্টগ্রামে কোকেনসহ এক ব্যক্তিকে গ্রেপ্তার করেছে র‍্যাব। আজ সোমবার সন্ধ্যায় নগরের হালিশহর বড়পোল এলাকা থেকে তাঁকে গ্রেপ্তার করা হয়।"/>
  </head>
  <body>
    <article>
      <h1>চট্টগ্রামে কোকেনসহ গ্রেপ্তার ১</h1>
      <address><time datetime="2019-11-25T14:07:00+00:00">25 Nov 2019, 14:07</time> by <a rel="author">নিজস্ব প্রতিবেদক, চট্টগ্রাম</a></address>
      <p>চট্টগ্রামে কোকেনসহ এক ব্যক্তিকে গ্রেপ্তার করেছে র‍্যাব। আজ সোমবার সন্ধ্যায় নগরের হালিশহর বড়পোল এলাকা থেকে তাঁকে গ্রেপ্তার করা হয়।<br/><br/>গ্রেপ্তার ওই ব্যক্তির নাম আনোয়ার হোসেন (৩৫)। তাঁর বাড়ি ফেনীর ছাগলনাইয়ায়।</p>
      <p>র‍্যাব-৭ চট্টগ্রামের সহকারী পরিচালক (গণমাধ্যম) মাহমুদুল হাসান প্রথম আলোকে বলেন, গোপন তথ্যের ভিত্তিতে র‍্যাব অভিযান চালিয়ে বড়পোল এলাকায় আনোয়ার হোসেন নামের এক ব্যক্তিকে গ্রেপ্তার করে। তাঁর হাতে থাকা খবরের কাগজে মোড়ানো একটি প্যাকেট পাওয়া যায়। এটির ভেতর থেকে এক কেজি কোকেন উদ্ধার করা হয়; যার বাজারমূল্য ১৬ কোটি টাকা। গ্রেপ্তার ব্যক্তিকে প্রাথমিক জিজ্ঞাসাবাদে এই কোকেন বিক্রি করতে আসার কথা জানিয়েছেন। তবে কার কাছ থেকে এনেছেন, কে বা কারা নিতে আসবেন—এ তথ্য জানার চেষ্টা চলছে। এ ঘটনায় থানায় মামলা প্রক্রিয়াধীন।</p>
      <p>এর আগে ২০১৫ সালের ৬ জুন পুলিশের দেওয়া তথ্যের ভিত্তিতে কোকেন সন্দেহে চট্টগ্রাম বন্দরে সূর্যমুখী তেলের চালান জব্দ করে শুল্ক গোয়েন্দা ও তদন্ত অধিদপ্তর। এরপর ২৭ জুন তেলের চালানের ১০৭টি ড্রামের মধ্যে একটি ড্রামের নমুনায় কোকেন শনাক্ত হয়। বলিভিয়া থেকে আসা চালানটির প্রতিটি ড্রামে ১৮৫ কেজি করে সূর্যমুখী তেল ছিল। পরে পুলিশের অপরাধ তদন্ত বিভাগ (সিআইডি) মাদকদ্রব্য নিয়ন্ত্রণ অধিদপ্তরের রাসায়নিক পরীক্ষাগারসহ চারটি পরীক্ষাগারে তেলের চালানের দুটি ড্রামের নমুনায় কোকেন শনাক্ত হয়। এ ঘটনায় করা মামলার একটির তদন্ত চলছে। আরেকটি সাক্ষ্য গ্রহণ শুরুর জন্য রয়েছে।</p>
    </article>
  </body>
</html>