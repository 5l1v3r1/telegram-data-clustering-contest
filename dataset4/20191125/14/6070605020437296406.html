<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/ajuntament-Girona-denunciara-Font-Polvora_0_2350565040.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T14:57:40+00:00"/>
    <meta property="og:title" content="L’Ajuntament de Girona denunciarà les persones de Font de la Pólvora que punxin la llum"/>
    <meta property="og:description" content="Els veïns demanen que s’instal·lin els comptadors en espais públics i que no es criminalitzi el barri, mentre el consistori afirma que &quot;hi ha un 40% de consum fantasma&quot;"/>
  </head>
  <body>
    <article>
      <h1>L’Ajuntament de Girona denunciarà les persones de Font de la Pólvora que punxin la llum</h1>
      <h2>Els veïns demanen que s’instal·lin els comptadors en espais públics i que no es criminalitzi el barri, mentre el consistori afirma que "hi ha un 40% de consum fantasma"</h2>
      <address>
        <time datetime="2019-11-25T14:57:40+00:00">25 Nov 2019, 14:57</time>
      </address>
      <p>Després de <a href="https://www.ara.cat/comarquesgironines/veins-Girona-guerra-contra-talls_0_2162183984.html">més de deu anys patint interrupcions en el subministrament elèctric</a>, els veïns de Font de la Pólvora de Girona reclamen una solució definitiva que posi fi als talls de llum que, segons denuncien, pateixen diàriament. L’Ajuntament ha presentat avui una prova pilot que es farà al carrer Mimosa i que consistirà en la instal·lació, fora dels edificis, d’un tancat amb fusibles. D’aquesta manera, si hi ha una sobrecàrrega elèctrica saltarà la llum d’aquell edifici però no la de la resta d'immobles, tal com passa ara.</p>
      <p>L’alcaldessa, Marta Madrenas, ha subratllat que els talls de llum “estan provocats pel frau elèctric”, perquè “<a href="https://www.ara.cat/comarquesgironines/Fins-Font-Polvora-continuen-tallada_0_1336066657.html"> hi ha un 40% de consum fantasma</a>”, segons han certificat tècnics municipals, d’Endesa i del gremi d’instal·ladors. Per això ha advertit <a href="https://www.ara.cat/comarquesgironines/Girona-portara-jutjats-veins-punxen_0_2163383662.html">un cop més</a> que, un cop finalitzada la prova pilot, l’Ajuntament presentarà una querella contra els veïns que tinguin la llum punxada: “Ells són els responsables que la resta de veïns no puguin viure amb seguretat i salubritat”, ha afirmat Madrenas.</p>
      <h3>La mesura "només ajuda Endesa"</h3>
      <p>Per contra, les integrants de la Plataforma per la Dignitat de Font de la Pólvora Carmen Jiménez i Marta Zambudio han reiterat que els talls de llum són conseqüència de l’antiguitat de les instal·lacions i creuen que la prova pilot "només ajuda Endesa perquè no tingui frau", però que els veïns seguiran a les fosques. Per això han proposat que s’instal·lin els comptadors en espais públics i han reclamat que no es criminalitzi "titllant de lladre tot el barri".</p>
      <blockquote>345 connexions elèctriques Són les que ha certificat l'Ajuntament que tenen contracte, de les 642 que hi ha al barri</blockquote>
      <p>Al carrer Mimosa de Font de la Pólvora hi ha vuit edificis. Ara el primer pas serà constituir una comunitat de veïns a cada bloc i designar un president que autoritzi Endesa a instal·lar el tancament amb els fusibles a fora de l’edifici. Segons Madrenas, ja hi ha cinc comunitats constituïdes i només falta designar un responsable en tres blocs. I espera que en les pròximes setmanes es pugui començar la prova pilot, consensuada entre els tècnics municipals, Endesa i el Gremi d’Instal·ladors de Girona. “Aquesta mesura ens permetrà veure a quins blocs hi ha frau elèctric i, en cas que funcioni, l’estendrem a altres carrers com Castanyer, Avellaner o Roure”, ha assenyalat l’alcaldessa, que ha insistit que els problemes de subministrament elèctric al barri són conseqüència del frau elèctric i “no per cap altra raó tècnica”. Així, segons dades del consistori, a Font de la Pólvora hi ha 642 punts de connexió elèctrica, però només 345 tenen contracte. </p>
      <p>Una altra mesura que ha descartat l’Ajuntament és blindar els comptadors, tal com ha fet Endesa al barri de la Mina de Barcelona. Segons Madrenas, en el cas de Girona no s’adoptarà la mesura “perquè seria [un procés] molt lent i implicaria fer obres molt importants” i, a més, els veïns han expressat “reticències”. I és que, segons han indicat Jiménez i Zambudio, rebutgen aquesta mesura perquè “és il·legal". "Vulnera el dret del client a veure el seu comptador i la lectura real del seu consum”, han destacat.</p>
      <h3>Rebuig als generadors</h3>
      <p>Pel que fa a la instal·lació de generadors –tal com reclamen des de fa mesos els veïns–, l’Ajuntament també ho ha descartat perquè asseguren que no solucionaria els talls de llum: “És un problema de sobrecàrrega elèctrica, i el sobreescalfament el tindries igual amb generadors”, han puntualitzat responsables municipals. En canvi, els veïns recorden que ja estan vivint "amb generadors als balcons” i que seria una solució per quan pateixen interrupcions del subministrament que els deixen a les fosques durant hores.</p>
      <p>Per tot això, des de la Plataforma per la Dignitat de Font de la Pólvora reclamen que la mesura que s'aplicarà al carrer Mimosa es faci a tot el barri, o que s'instal·lin els comptadors en espais públics per evitar que algú pugui punxar la llum de manera il·legal. "I si es detecta frau elèctric, que s’actuï”, han insistit.</p>
    </article>
  </body>
</html>