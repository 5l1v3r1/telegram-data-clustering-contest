<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2007921/m%C4%B1s%C4%B1r-islami-cihad-ve-israili-hamas-ile-yap%C4%B1lacak-ate%C5%9Fkes-anla%C5%9Fmas%C4%B1n%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Mısır, İslami Cihad ve İsrail'i Hamas ile yapılacak ateşkes anlaşmasını engellemekle suçladı"/>
    <meta property="og:description" content="Mısır istihbaratına yakın üst düzey bir Mısırlı yetkili, İslami Cihad Hareketi’ni ve İsrail hükümetini, “Hamas Hareketi ve İsrail arasında esir takasını içeren bir ateşkes anlaşmasına ulaşmak için” yürütülen çabaları engellemekle suçladı. Yetkili, Ga"/>
  </head>
  <body>
    <article>
      <h1>Mısır, İslami Cihad ve İsrail'i Hamas ile yapılacak ateşkes anlaşmasını engellemekle suçladı</h1>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>Mısır istihbaratına yakın üst düzey bir Mısırlı yetkili, İslami Cihad Hareketi’ni ve İsrail hükümetini, “Hamas Hareketi ve İsrail arasında esir takasını içeren bir ateşkes anlaşmasına ulaşmak için” yürütülen çabaları engellemekle suçladı. Yetkili, Gazze Şeridi’ndeki son tırmanışın, bu anlaşmayı ertelediğini savundu.<br/><br/>Mısırlı güvenlik yetkilisi, İsrail makamlarına, “Esir takası anlaşması, İsrail ve Gazze Şeridi arasındaki son tırmanış patlak vermeseydi kendi rotasında bir açılıma doğru ilerleyecekti” dedi. İslami Cihad’ın saha komutanı Baha Ebu el-Ata’ya karşı suikastla başlayan söz konusu tırmanış, İslami Cihad’dan İsrail’e yönelik intikam bombardımanları ve İsrail’in yanıtları ile devam etti. <br/><br/>Şarku'l Avsat'ın Netanyahu’ya yakın sağcı haber sitesi Times of Israel'den aktardığı habere göre Mısırlı yetkili, “Takas anlaşması, kapsamlı bir plan çerçevesinde Gazze Şeridi’nde sakinliğin sağlanması için varılan bir dizi anlayış sonucunda gelişti” dedi. Yetkili, “Birleşmiş Milletler (BM), İsrail ve Hamas arasındaki anlaşmaların güçlenmesinde de etki sahibi oldu. Uluslararası kuruluş, Gazze Şeridi’ndeki zor insani koşulları önemli ölçüde iyileştirmek için bu anlaşmayı, pratik açıdan bir fırsat olarak görüyordu” ifadelerini kullandı.<br/><br/>Mısırlı yetkiliye göre BM Ortadoğu Elçisi Nickolay Mladenov, Baha Ebu el-Ata suikastından birkaç saat sonra Kahire’ye giderken, İsrail ile Hamas arasında son müzakere turlarında elde edilen kazanımlara yönelik endişesi nedeniyle ateşkes sağlama çabalarının büyük bir kısmında da yer aldı.<br/><br/>Mısırlı yetkili, Gazze Şeridi’ndeki Hamas liderliğine övgüde bulunurken, “Hamas, savaşa katılmaması dolayısıyla karşılaşacağı sert eleştirilerin farkında olmasına rağmen, İzzeddin el-Kassam Tugaylarının askeri koluna İslami Cihad’ın askeri kanadı Seraya el-Kudüs’ün yanında savaşta yer alması için bir talimat vermemeyi tercih etti” dedi.<br/><br/>Times of Israel de “Gazze’deki üst düzey Filistinli kaynaklar, üst düzey Mısırlı bir yetkili tarafından ortaya koyulan detayların doğruluğunu onayladı” ifadelerine yer verdi. Üst düzey bir Hamas yetkilisi ise “Ebu el-Ata suikastından ve sonrasında patlak veren tırmanıştan kısa bir süre sonra Mısırlı arabulucular tarafından Hamas liderliğine nakledilen İsrail mesajları, netti (Eğer savaşa dahil olmazsanız, zarar görmeyeceksiniz ve biz de ateşkes görüşmelerini ilerletmeye devam edeceğiz)” açıklamasında bulundu.<br/><br/>Filistinli yetkili, “Hamas, Mısırlı arabulucularla yapılmış dolaylı görüşmelerde ulaşılan anlayışı tehlikeye atmamayı tercih etti. Ebu el-Ata’nın öldürülmesi ve Gazze Şeridi’ndeki tırmanış, temaslarda kesinlikle bir gecikmeye ve esir takası meselesinde bir atılım olasılığına sebep oldu. Ancak Hamas’ın savaşa dahiliyeti, Gazze Şeridi’ndeki özel düzenlemeler için yürütülen çabalara son verecekti” ifadelerini kullandı.<br/><br/>Öte yandan Hamas yetkilileri, İsrail ile yapılan esir takası anlaşmasında herhangi bir ilerleme kaydedilmediğini belirtti. Bir kaynak da Şarku’l Avsat’a, İsrail’in son günlerde ‘anlaşma çabaları veya ilerleme’ hususlarında yayınladığı hiçbir bilginin doğruluğunun bulunmadığını belirtti.<br/><br/>Kaynak, “İsrail’in, görüşmeler başlamadan önce ödemesi gereken bir bedel var. Bu, yeniden tutuklananların 2011 tarihli İsrail- Hamas Takas Anlaşması uyarınca serbest bırakılmasıdır” dedi.<br/><br/>Öte yandan İsrail Başbakanı Binyamin Netanyahu’nun Hamas’ın elindeki İsrailli esir aileleriyle iki toplantı düzenlediğini söyleyen kaynak, ilk olarak geçen pazar günü askerler Hadar Goldin ve Shaul Aaron aileleriyle, ikinci olarak ise gönüllü olarak Gazze’ye sızan Etiyopya asıllı İbra Mengistu ve Arap Hişam es-Seyyid’in aileleriyle toplantı düzenlendiğini belirtti. Kaynağa göre Netanyahu, esir ailelerine, hükümetin çocuklarını kurtarmak için büyük çaba sarf ettiğini belirtirken, aile üyeleri de Netanyahu’dan çocuklarını kurtarmak için şiddetten başka eylemlere başvurmalarını istedi.</p>
    </article>
  </body>
</html>