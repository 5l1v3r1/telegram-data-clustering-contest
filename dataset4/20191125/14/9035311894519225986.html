<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/25/suriye-anayasa-komitesi-gorusmelerinin-2-turu-basladi"/>
    <meta property="og:site_name" content="euronews"/>
    <meta property="article:published_time" content="2019-11-25T14:00:47+00:00"/>
    <meta property="og:title" content="Şam heyeti, Cenevre'deki Suriye görüşmelerini terk etti"/>
    <meta property="og:description" content="Birleşmiş Milletler (BM) Cenevre Ofisi'nde Suriye Anayasa Komitesi toplantılarının ikinci turu, 45 kişilik yazım kurulunun ilk oturumuyla başladı."/>
  </head>
  <body>
    <article>
      <h1>Şam heyeti, Cenevre'deki Suriye görüşmelerini terk etti</h1>
      <address><time datetime="2019-11-25T14:00:47+00:00">25 Nov 2019, 14:00</time> by <a rel="author">Euronews </a></address>
      <p>Birleşmiş Milletler (BM) Cenevre Ofisi'nde Suriye Anayasa Komitesi toplantılarının ikinci turunun ilk oturumunu, Şam Heyeti terk etti.</p>
      <p>Suriye devlet televizyonu, Şam heyetinin, görüşme takviminin ayrıntılarının belirlenmesi yolunda yaptığı öneriye yanıt alamaması üzerine görüşmeden çekildiğini duyurdu.</p>
      <p>Görüşmelere katılan muhalifler, Şam heyetinin toplantıdan çıkmasını, "görüşmeleri erteleme taktiğinin bir parçası olarak" değerlendirirdi.</p>
      <h3>Rejim Türkiye’nin Suriye operasyonunun kınanmasını istedi</h3>
      <p>Yine muhaliflere göre, rejim heyeti, terörizmle mücadele, yaptırımların kaldırılması ve Barış Pınarı Harekatı'ndan dolayı Türkiye'nin kınanmasını içeren üç maddeyi gündeme aldırmaya çalıştı.</p>
      <p>BM diplomatları ise görüşmelerin salı günü devam edip etmeyeceği konusunun şu ana kadar açıklık kazanmadığı görüşünde. Bir Batılı diplomat, Reuters’e yaptığı açıklamada, görüşmeler için ”tamamen askıda” ifadesini kullandı.</p>
      <p>BM Sözcüsü, BM Suriye Özel Temsilcisi Geir O. Pedersen’in, rejim, muhalif ve sivil toplum kuruşlarının temsilcilerinden oluşan heyetlerle ayrı ayrı bir araya geldiğini ve görüşmelerin tekrar başlatılması için çabalarını sürdüreceğini açıkladı..</p>
      <p>AA, rejimin eş başkanlığını yürüten Ahmed Kuzbari'nin Komite'ye sunduğu "yeni gündem maddeleri"nin muhalifler ve bazı sivil toplum kuruluşu temsilcileri tarafından kabul görmediğini bildirdi.</p>
      <h3>Aridi'den rejime "Adana Mutabakatı" hatırlatması</h3>
      <p>Muhaliflerin oluşturduğu Müzakere Yüksek Konseyi Sözcüsü ve Anayasa Komitesi üyesi Yahya el Aridi, BM'den ayrılmadan önce basın mensuplarına yaptığı açıklamada, "Bugün Anayasa Komitesi toplantıları yapılmadı. Bunun nedeni de toplantıda müzakere edilmesi gereken program veya takvimde anlaşma sağlanamaması." dedi.</p>
      <p>Aridi, dört gün önce BM'ye "hazırlanacak yeni Suriye Anayasası'nın ön sözü ve Anayasa'ya ilişkin temel ilkelerden" oluşan iki gündem maddesi sunduklarını belirtti.</p>
      <p>Rejimin ise kendilerinin aksine Anayasa Komitesi toplantılarını "politikleştirme" çabası içinde olduğunu ve medyatik davrandığını dile getiren Aridi, "Rejim heyeti terörizmle mücadele, yaptırımların kaldırılması ve Barış Pınarı Harekatı'ndan dolayı Türkiye'nin kınanmasını içeren üç maddeyi gündeme aldırmaya çalıştı." diye konuştu.</p>
      <p>Aridi, "Rejime, Adana Mutabakatı'nın oldukça net olduğunu hatırlatmak istiyoruz. Bu tartışılamaz bile." ifadesini kullanarak, rejimin, ikinci turun ilk gününde toplantılar başlamadan BM'den ayrılmasının sadece kendilerinde değil, 23 milyonluk Suriye halkında hayal kırıklığı yarattığını söyledi.</p>
      <h3>İdlib vurgusu</h3>
      <p>Aridi, rejimin İdlib'de sivillere yönelik saldırılarıyla ilgili soruya da "İdlib'de olanlar belki de Anayasa Komitesi'nin çalışmalarına zarar verme amacını güdüyor." cevabını verdi.</p>
      <p>Komite görüşmelerinin başarıya ulaşması için İdlib'deki saldırıların sona ermesi gerektiğini vurgulayan Aridi, kendi gündemlerinin de Suriye'de 9 yıldır devam eden "trajedinin" bir an evvel sona ermesi için yeni anayasanın hazırlanması olduğunun altını çizdi.</p>
      <p>Aridi, rejimin hamlesinin "zaman çalmaya yönelik taktik olduğu"na dikkati çekerek, yarın yapılacak toplantılara katılmalarını beklediğini sözlerine ekledi.</p>
      <h3>İlk tur toplantıları yoğun geçmişti</h3>
      <p>BM Suriye Özel Temsilcisi Pedersen, ilk tur toplantılarının ardından düzenlediği basın toplantısında, iyi bir başlangıç yaptıklarını ve görüşmelerin genel beklentiden daha iyi geçtiğini bildirmişti.</p>
      <p>Suriye Anayasa Komitesi toplantılarının ilk turu iki kademeli düzenlenmişti. 150 üyenin katılımıyla 30 Ekim'de başlayan ve 1 Kasım'da sona eren açılış toplantılarının ardından 45 kişilik yazım kurulu, 3-8 Kasım'da BM Cenevre Ofisi'nde yoğun müzakereler gerçekleştirmişti.</p>
      <h3>Komitenin yapısı</h3>
      <p>Suriye Anayasa Komitesi, büyük ve küçük olmak üzere iki yapıdan oluşuyor. Büyük yapı, komite üyelerinin tümünü kapsıyor ve rejim, muhalefet heyeti, sivil toplum temsilcileri olmak üzere üç gruptan oluşuyor. Küçük yapı ise üç listeden seçilen 15'er kişiden meydana geliyor ve anayasanın yazımından sorumlu bulunuyor.</p>
      <p>45 kişilik yazım kurulunun hazırladığı taslakları, 150 kişilik büyük yapının onaylaması, karar alınması için ise üyelerin en az yüzde 75'inin "evet" oyu gerekiyor.</p>
      <p>Komitenin yapısıyla ilgili en dikkati çeken husus ise iki eş başkana sahip olması. Muhaliflerin eş başkanlığını eski Suriye Muhalif ve Devrimci Güçler Ulusal Koalisyonu (SMDK) Başkanı Hadi el Bahra, rejimin eş başkanlığını ise önceki anayasayı hazırlayan komitede de yer alan hukukçu Ahmed Kuzbari yürütüyor.</p>
      <figure>
        <img src="https://static.euronews.com/articles/stories/04/32/22/24/808x557_cmsv2_9d0ae250-5c7f-5961-8b36-2a5e01bdb505-4322224.jpg"/>
        <figcaption>Reuters</figcaption>
      </figure>
      <h3>Lavrov: "Suriye Anayasa Komitesi sürecinin başarısız sonuçlanmasını isteyenler var"</h3>
      <p>Rusya Dışişleri Bakanı Sergey Lavrov, Birleşmiş Milletler (BM) Cenevre Ofisi'nde devam eden Suriye Anayasa Komitesi’nin çalışmasının engellenmesi yönünde tehditlerin olduğunu belirterek, "Sürecin başarısız sonuçlanmasını isteyen çok taraf var. Bu durumda, Suriye'ye askeri müdahalede bulunma yönündeki eylemler haklı gösterilebilecek." dedi.</p>
      <p>Lavrov, Nepal Dışişleri Bakanı Pradeep Kumar Gyawali ile başkent Moskova'daki görüşmesinin ardından düzenlediği basın toplantısında, Suriye Anayasa Komitesinin görüşmelerine ilişkin açıklamalarda bulundu.</p>
      <p>Komitenin ilk toplantısının olumlu yönde gerçekleştiğini belirten Lavrov, "Taraflar, bu aşamada komitenin işleyişiyle ilgili bütün konularda mutabık kaldı." dedi.</p>
      <p>Batı ülkelerinin, Suriye Anayasa Komitesi sürecini daha önce engellemeye çalıştığını ifade eden Lavrov, "Komitenin çalışması sürecinin engellenmesi yönünde her zaman tehdit var. Suriye Anayasa Komitesi sürecinin başarısız sonuçlanmasını isteyen çok taraf var. Bu durumda, Suriye'ye askeri müdahalede bulunma yönündeki eylemler haklı gösterilebilecek." ifadesini kullandı.</p>
      <p>Lavrov, Suriye meselesine ilişkin Birleşmiş Milletler Güvenlik Konseyinin 2254 sayılı kararının uygulanması yönünde adımların atılması gerektiğini kaydetti.</p>
      <ul>
        <li>
          <a href="https://tr.euronews.com/2019/10/31/bm-genel-sekreteri-suriye-icin-toplanan-anayasa-komitesi-toplant-s-onemli-bir-kilometre-ta">BM Genel Sekreteri: Suriye için toplanan Anayasa Komitesi toplantısı önemli bir kilometre taşı</a>
        </li>
        <li>
          <a href="https://tr.euronews.com/2018/12/18/suriye-nin-yeni-anayasa-komitesi-icin-cenevre-de-kritik-toplanti">Suriye'nin yeni Anayasa Komitesi için Cenevre'de kritik toplantı</a>
        </li>
        <li>
          <a href="https://tr.euronews.com/2018/12/18/turkiye-rusya-ve-iran-dan-yeni-suriye-anayasasi-uzerine-anlasma">Türkiye, Rusya ve İran'dan yeni Suriye Anayasası üzerine anlaşma</a>
        </li>
      </ul>
    </article>
  </body>
</html>