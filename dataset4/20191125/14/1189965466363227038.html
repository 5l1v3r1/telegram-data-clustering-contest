<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260550/telos-i-uber-apo-to-londino-tin-mplokaran-me-afairesi-adeias"/>
    <meta property="og:site_name" content="LiFO"/>
    <meta property="article:published_time" content="2019-11-25T14:58:00+00:00"/>
    <meta property="og:title" content="Τέλος η Uber από το Λονδίνο - Την μπλόκαραν με αφαίρεση αδείας"/>
    <meta property="og:description" content="Η αρμόδια αρχή του Λονδίνου δεν ανανέωσε την άδεια της Uber μετά από σειρά παρατυπιών που έθεσαν τους επιβάτες σε κίνδυνο"/>
  </head>
  <body>
    <article>
      <h1>Τέλος η Uber από το Λονδίνο - Την μπλόκαραν με αφαίρεση αδείας</h1>
      <h2>Η αρμόδια αρχή του Λονδίνου δεν ανανέωσε την άδεια της Uber μετά από σειρά παρατυπιών που έθεσαν τους επιβάτες σε κίνδυνο</h2>
      <address><time datetime="2019-11-25T14:58:00+00:00">25 Nov 2019, 14:58</time> by <a rel="author">LIFOTEAM</a></address>
      <p>
        <b>Τίτλοι τέλους πέφτουν για την <a href="https://www.lifo.gr/tags/Uber">Uber</a> στο Λονδίνο καθώς η αρμόδια αρχή του <a href="https://www.lifo.gr/tags/%CE%9B%CE%BF%CE%BD%CE%B4%CE%AF%CE%BD%CE%BF">Λονδίνου</a> δεν ανανέωσε την άδεια λειτουργίας της εταιρείας αφού ανακάλυψε ότι πάνω από 14.000 δρομολόγια έγιναν από μη αδειοδοτημένους οδηγούς.</b>
      </p>
      <p>Σύμφωνα με όσα μεταδίδει ο Guardian η αρμόδια Υπηρεσία Μεταφορών του Λονδίνου (Transport for London-TfL) δεν ανανέωσε την άδεια της Uber, μπλοκάροντας με αυτόν τον τρόπο τη λειτουργία της εταιρείας στη βρετανική πρωτεύουσα. Σε ανακοίνωσή της η ρυθμιστική αρχή κάνει λόγο για «μία σειρά αποτυχιών» που έθεσαν τους επιβάτες σε κίνδυνο. H TfL αναφέρει ότι παρά τη διευθέτηση κάποιων θεμάτων, αμφιβάλει ότι αυτά δεν επαναληφθούν κατά στο μέλλον.</p>
      <p>Συγκεκριμένα η TfL ανακάλυψε ότι μη εγκεκριμένοι οδηγοί χρησιμοποιούσαν τους λογαριασμούς πραγματικών οδηγών της Uber και μετέφεραν επιβάτες με οχήματα που επίσης δεν ήταν εγγεγραμμένα στην υπηρεσία. Το κενό αυτό στην ασφάλεια οδήγησε σε τουλάχιστον 14.000 διαδρομές που πραγματοποιήθηκαν από οδηγούς οι οποίοι δεν ήταν εγγεγραμμένοι στην πλατφόρμα. Η τελευταία παρατυπία σημειώθηκε πριν από τρεις εβδομάδες. Μερικές διαδρομές πραγματοποιήθηκαν από οδηγούς που η άδειά τους έχει ανακληθεί, ανάμεσα στους οποίους και ένας οδηγός για τον οποίον καταγγέλθηκε ότι διανέμει άσεμνες εικόνες παιδιών.</p>
      <p>Ωστόσο, ο στόλος της Uber δεν θα εξαφανιστεί αμέσως από τους δρόμους της πόλης καθώς θα ασκήσει έφεση και με αυτόν τον τρόπο θα παραταθεί η κυκλοφορία των οχημάτων για ακόμα 21 μέρες. Τον Σεπτέμβριο του 2017, όταν η ρυθμιστική αρχή αποφάσισε για πρώτη φορά να μην ανανεώσει την άδεια της Uber, η εταιρεία κατάφερε να εξασφαλίσει παράταση διάρκειας 15 μηνών. Από την πλευρά του ο Jamie Heywood, γενικός περιφερειακός διευθυντής της Uber έκανε λόγο για μία ασυνήθιστη και λανθασμένη απόφαση. Ο ίδιος έκανε λόγο για θεμελιακές αλλαγές στην επιχείρηση κατά τα δύο τελευταία χρόνια και για καθορισμό προτύπων ασφαλείας. «Εκ μέρους των 3,5 εκατομμυρίων χρηστών και των 45.000 αδειοδοτημένων οδηγών που εξαρτώνται από την Uber στο Λονδίνο, θα συνεχίσουμε να λειτουργούμε κανονικά και θα κάνουμε ότι μπορούμε ώστε να συνεργαστούμε με την TfL ώστε να ξεμπερδέψουμε με αυτή την υπόθεση», ανέφερε ο Jamie Heywood.</p>
      <p>Στον αντίποδα, οι οδηγοί ταξί της βρετανικής πρωτεύουσας εξέφρασαν την ικανοποίησή τους για την απόφαση. «Πρόκειται για τη δημόσια ασφάλεια και ο δήμαρχος πήρε τη σωστή απάντηση», ανέφερε ο γενικός γραμματέας του σωματείου των οδηγών Steve McNamara αφήνοντας αιχμές για το επιχειρηματικό μοντέλο της Uber. «Η Uber δεν μπορεί να εγγυηθεί ότι τα αυτοκίνητα έχουν ασφαλιστεί σωστά ή ότι ο οδηγός του αυτοκινήτου είναι εκείνος που πρέπει, σύμφωνα με τα πρόσφατα περιστατικά». Σωματεία εκφράζουν τον φόβο ότι οι οδηγοί της Uber, που εργάζονται υπό επισφαλείς συνθήκες, θα είναι εκείνοι τελικά που θα επηρεαστούν περισσότερο από την απόφαση.</p>
      <p>
        <i>Με πληροφορίες από Guardian</i>
      </p>
    </article>
  </body>
</html>