<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/real-estate/125948/i-lamda-development-oplizei-gia-elliniko-symfonia-me-tis-trapezes"/>
    <meta property="og:site_name" content="Insider"/>
    <meta property="article:published_time" content="2019-11-25T14:07:00+00:00"/>
    <meta property="og:title" content="Η Lamda Development «οπλίζει» για το Ελληνικό – Συμφωνία με τις τράπεζες"/>
    <meta property="og:description" content="Με την τραπεζική χρηματοδότηση και την ΑΜΚ θα καλυφθούν τα περίπου 1,5 δισ. ευρώ από τα συνολικά 2 που απαιτούνται για την πρώτη φάση της κατασκευής."/>
  </head>
  <body>
    <article>
      <h1>Η Lamda Development «οπλίζει» για το Ελληνικό – Συμφωνία με τις τράπεζες</h1>
      <h2>Με την τραπεζική χρηματοδότηση και την ΑΜΚ θα καλυφθούν τα περίπου 1,5 δισ. ευρώ από τα συνολικά 2 που απαιτούνται για την πρώτη φάση της κατασκευής.</h2>
      <address>
        <time datetime="2019-11-25T14:07:00+00:00">25 Nov 2019, 14:07</time>
      </address>
      <p>Με στόχο τα έργα στο Ελληνικό να ξεκινήσουν εντός του πρώτου τριμήνου του 2020, η<b> Lamda Development </b>συνεχίζει κανονικά τις διαδικασίες συγκέντρωσης των κεφαλαίων για την πρώτη φάση του έργου, προϋπολογισμού 2 δισ. ευρώ.</p>
      <p>Σήμερα Δευτέρα η εταιρεία ανακοίνωσε την κατ' αρχήν επίτευξη συμφωνίας ως προς τους βασικούς όρους χρηματοδότησης ύψους έως 880 εκατ. ευρώ (πλέον χρηματοδότησης του Φόρου Προστιθέμενης Αξίας), με τις τράπεζες <b>Eurobank </b>και <b>Πειραιώς</b>.</p>
      <p>Παράλληλα, εντός του έτους αναμένεται να προχωρήσει και η Αύξηση Μετοχικού Κεφαλαίου ύψους έως 650 εκατ. ευρώ σε τιμή 6,7 ευρώ ανά μετοχή. Η ΑΜΚ θα πραγματοποιηθεί με δικαίωμα προτίμησης υπέρ των υφιστάμενων μετόχων σε αναλογία περίπου 1,21 νέες μετοχές για κάθε 1 παλιά.</p>
      <p>Αξίζει να σημειωθεί πως η οικογένεια Λάτση μέσω της Lamda Holdings που είναι και ο βασικός μέτοχος της Lamda Development έχει δεσμευθεί να καλύψει πέρα από το κομμάτι που της αναλογεί και όποιο ποσοστό της ΑΜΚ παραμείνει αδιάθετο.</p>
      <p>Με την τραπεζική χρηματοδότηση και την ΑΜΚ θα καλυφθούν τα περίπου 1,5 δισ. ευρώ από τα συνολικά 2 που απαιτούνται για την πρώτη φάση της κατασκευής. Τα υπόλοιπα 400 εκατ. ευρώ θα προέλθουν από τις πωλήσεις κατοικιών και περίπου 100 εκατ. ευρώ από την έκδοση ομολόγου που σχεδιάζεται από την εταιρεία.</p>
      <p>
        <b>Μένει το καζίνο</b>
      </p>
      <p>Όπως είπε ο διευθύνων σύμβουλος της Lamda Development Οδυσσέας Αθανασίου στο περιθώριο της Γενικής Συνέλευσης των μετοχών την προηγούμενη εβδομάδα «η εταιρεία θα είναι έτοιμη να ξεκινήσει το έργο στις αρχές της νέας χρονιάς, όπως έχει συμφωνήσει και με την κυβέρνηση». Ωστόσο, αυτό που μένει να ολοκληρωθεί για να ξεκινήσουν τα έργα είναι ο διαγωνισμός για το καζίνο στην έκταση του Ελληνικού, υπόθεση που όπως φαίνεται δεν θα είναι ιδιαίτερα απλή.</p>
      <p>Την προηγούμενη εβδομάδα δόθηκε άλλη μια παράταση στην έγκριση των δικαιολογητικών συμμετοχής των δύο υποψηφίων (Mohegan και Hard Rock), καθώς η Επιτροπή Διενέργειας ζήτησε επιπλέον διευκρινήσεις. Μάλιστα, όσο καθυστερούν οι διαδικασίες πληθαίνουν και οι πληροφορίες περί σημαντικών ελλείψεων από τον ένα εκ των δύο «μονομάχων».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/insidertrading/125734/giati-kathysterei-o-diagonismos-gia-kazino-sto-elliniko"/>
        <a href="https://www.insider.gr/eidiseis/oikonomia/125275/taiped-treis-ekkremotites-gia-na-oloklirothei-elliniko"/>
        <a href="https://www.insider.gr/apopseis/vlogs/123175/ta-tria-simeia-sos-gia-elliniko"/>
      </related>
    </article>
  </body>
</html>