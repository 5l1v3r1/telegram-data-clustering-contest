<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/ekonomija/aktuelno/u-planu-gasne-interkonekcije-i-sa-americkim-gasovodom-preko-bugarske-sa-rumunijom-a-bice-otvoren-i-horgos_1070183.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="У плану гасне интерконекције и са 'америчким гасоводом' преко Бугарске, са Румунијом, а биће отворен и &quot;Хоргош&quot;"/>
    <meta property="og:description" content="Србија планира да, поред Бугарске, гради и гасну интерконекцију са Румунијом, најавио је данас у Новом Саду директор Србијагаса Душан Бајатовић и рекао да Румунија има нова налазишта гаса у Црном мору, што ће..."/>
  </head>
  <body>
    <article>
      <h1>У плану гасне интерконекције и са 'америчким гасоводом' преко Бугарске, са Румунијом, а биће отворен и "Хоргош"</h1>
      <h2>НОВИ САД - Србија планира да, поред Бугарске, гради и гасну интерконекцију са Румунијом, најавио је данас у Новом Саду директор "Србијагаса" Душан Бајатовић и рекао да Румунија има нова налазишта гаса у Црном мору, што ће нашој земљи омогућити потпуно нови извор снабдевања "плавим" енергентом.</h2>
      <address>
        <time datetime="2019-11-25T14:23:00+00:00">25 Nov 2019, 14:23</time>
      </address>
      <p>Бајатовић је навео да ће Европска комисија помоћи "Србијагасу" са 48 милиона евра за изградњу гасне интерконекције Србија - Бугарска и подсетио да се интерконекција Грчка - Бугарска већ ради.</p>
      <p>"Планирамо да идуће године, јер смо добили грађевинску дозволу, почнемо да реализујемо и интерконекцију Ниш - Димитровград - Софија. Надам се да ће Грчка - Бугарска, бити завршена, а то ће омогућити приступ Александрополису, где се планира тај велики терминал за регасификацију. Ми то овде интерно зовемо 'амерички гасовод', јер Американци хоће да продају гас, такође. Из тог правца ће бити нова врста извора", каже Бајатовић.</p>
      <figure>
        <img src="http://www.rtv.rs/sr_ci/ekonomija/aktuelno/slike/2019/11/25/sem-fabrici-dusan-bajatovic.jpg"/>
        <figcaption>Танјуг (Јарослав Пап)</figcaption>
      </figure>
      <p>Он је навео да је до сада на "Турском току" заварено 370 километара цеви, од укупно 403 километра.</p>
      <p>"Ове године ће бити готов линијски део. Компресорска станица ће бити готова идуће године. Пројекат иде у роковима, што се тиче Србије. Извесних проблема има у Бугарској. Планирамо да урадимо интерконекцију са Румунијом зато што Румунија има нова налазишта у Црном мору, тако да ћемо имати потпуно нови извор", најавио је Бајатовић.</p>
      <p>Директор "Србијагаса", говорећи о новим линијама снабдевања гасом, најављује и да ће 1. октобра 2020. године бити отворен и "Хоргош".</p>
      <p>"Ове године, захваљујући и овој донацији Европске уније, али и променом мерне опреме, јер су и Мађари променили своју мерну опрему, бићемо у стању да пружимо услуге и мислим да ћемо до 1. октобра идуће године бити способни да отворимо и српско тржиште гаса", каже Бајатовић.</p>
      <p>Наши правци снабдевања би били са терминала у Грчкој, други би био из Румуније, трећи би био практично Јужни коридор.</p>
      <p>"Али то је нешто што ми зовемо Турски ток. За почетак ће то бити само руски гас, не видим да ће ту бити нешто другачије и имаћемо правац снабдевања из Аустрије", каже Бајатовић.</p>
      <p>Он је најавио да ће бити урађен још један гасовод, Београд - Бањалука.</p>
      <p>"У договору са колегама из 'БХ гаса' спремни смо да појачамо гасовод који се односи на БиХ Федерацију. Дакле, не желимо да гас понудимо само за Србију и Републику Српску, већ и за целу БиХ Федерацију", прецизирао је Бајатовић.</p>
      <p>
        <b>SCADA систем обезбедиће сигурност у снабдевању гасом</b>
      </p>
      <p>SCADA систем за управљање гасоводом на транспортном систему за гас, који је Европска унија финансирала са од 1,7 милиона евра, представили су данас у Србијагасу директор тог предузећа Душан Бајатовић и шеф Делегације ЕУ у Србији Сем Фабрици.</p>
      <p>"У стању смо да после дужег низа година успоставимо овај систем. Наш велики проблем је био што је раније један део овог пројекта радио Факултет у Новом Саду, а други део Факултет у Београд, који нису били међусобно усаглашени. Захваљујући донацији ЕУ он је сада усаглашен и можемо даље да радимо. SCADA систем сакупља податке, ми водимо рачуна о квалитету и потрошњи гаса и нама то унапређује начин на који радимо. Осим тога, добили смо и нешто хардверске опреме, а цео систем имплементирао је Сименс", рекао је директор Србијагаса Душан Бајатовић.</p>
      <p>Шеф Делегације ЕУ у Србији Сем Фабрици казао је да је овом донацијом потврђена одлична сарадња ЕУ са Србијагасом, када је реч о развоју гасног тржишта у Србији.</p>
      <p>"Овај пројекат смо завршили захваљујући бесповратним средствима од 1,7 милиона евра које је дала ЕУ. Овим системом омогућићемо Србијагасу и новоформираној компанији Транспорт гас да ефикасно спроведу отварање гасног тржишта и омогуће слободно трговање на тржишту. Верујемо да ће овај пројекат имати позитивне ефекте на сигурност снабдевања гасом у Србији, јер смо овим обезбедили најмодернију технологију усклађену са стандардима ЕУ", рекао је Фабрици.</p>
      <figure>
        <iframe src="https://www.youtube.com/embed/-ZEFe8R_5Ts" width="560" height="314" data-service="Youtube" scrolling="no"/>
      </figure>
    </article>
  </body>
</html>