<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/custodele-coroanei-va-sarbatori-ziua-nationala-la-iasi-1922402425422019111419180115"/>
    <meta property="og:site_name" content="News.ro"/>
    <meta property="article:published_time" content="2019-11-25T14:24:42+00:00"/>
    <meta property="og:title" content="Custodele Coroanei va sărbători Ziua Naţională la Iaşi"/>
    <meta property="og:description" content="Majestatea Sa Margareta, Custodele Coroanei, va sărbători anul acesta Ziua Naţională la Iaşi, în semn de omagiu adus străbunicilor ei, Regele Ferdinand Întregitorul şi Regina Maria."/>
  </head>
  <body>
    <article>
      <h1>Custodele Coroanei va sărbători Ziua Naţională la Iaşi</h1>
      <address><time datetime="2019-11-25T14:24:42+00:00">25 Nov 2019, 14:24</time> by <a rel="author">News.ro</a></address>
      <p>
        <b>Majestatea Sa Margareta, Custodele Coroanei, va sărbători anul acesta Ziua Naţională la Iaşi, în semn de omagiu adus străbunicilor ei, Regele Ferdinand Întregitorul şi Regina Maria.</b>
      </p>
      <p>Potrivit unui anunţ al Casei Regale, familia regală încheie astfel şirul celor 75 de evenimente publice la care a participat cu ocazia Centenarului Primului Război Mondial şi al Marii Uniri, început la 26 august 2016.</p>
      <p>Vizita are loc la invitaţia Primăriei municipiului Iaşi, oraş regal.</p>
      <p>Majestatea Sa Margareta, Custodele Coroanei şi ASR Principele Radu vor participa, alături de ASR Principesa Sofia, la Liturghia cu recviem pentru Regele Ferdinand I şi Regina Maria la Catedrala Romano-Catolică. Liturghia va fi prezidată de Preasfinţitul Petru Gherghel, episcop emerit. Evenimentul va avea loc sâmbătă, 30 noiembrie, la ora 11.00.</p>
      <p>La ora 12.00, Majestatea Sa va dezveli statuia în bronz a Regelui Ferdinand Întregitorul, care şi-a găsit locul în centrul oraşului, în faţa istoricului Palat Roznovanu, sediul primăriei municipale. Vor fi prezente AALLRR Principele Radu şi Principesa Sofia.</p>
      <p>La ora 17.00, Majestatea Sa şi Principele Radu se vor întâlni, în cadrul evenimentului „Tinerii şi Coroana Română”, la Palas Mall, în sala Chopin, cu elevi olimpici ieşeni.</p>
      <p>De asemenea, tot în cursul după-amiezii, Principesa Sofia va participa, la Ateneul Naţional Iaşi, la inaugurarea Salonului Marilor Români, o galerie ce va avea în componenţă lucrări, documente, acte de cancelarie, manuscrise originale sau cărţi ce poartă semnăturile sau au aparţinut unor români reper ai istoriei ţării nostre.</p>
      <p>La ora 17.45, Custodele Coroanei şi Principele Radu vor participa la o dublă lansare de carte la Palas Mall, în spaţiul librăriei Cărtureşti. Se vor lansa volumele „Lumea Majestăţii Sale”(coordonatori, Alexandru Muraru şi Daniel Şandru) şi „Ultimele convorbiri cu Regele Mihai” (autor, Bogdan Şerban-Iancu), apărute la Editura Corint.</p>
      <p>La ora 18.30, Majestatea Sa Margareta va aprinde iluminatul cu ocazia sărbătorilor de iarnă şi va inaugura Târgul de Crăciun din municipiul Iaşi, în faţa Primăriei. Apoi, Familia Regală va participa la ceremonia de acordare a titlurilor de Cetăţean de Onoare al Municipiului Iaşi Majestăţii Sale Margareta, Custodele Coroanei şi Alteţei Sale Regale Principele Radu, în Sala „Vasile Pogor” a Primăriei municipiului Iaşi.</p>
      <p>Duminică, 1 decembrie, familia regală va lua parte, la ora 10.00, la ceremonia dedicată Zilei Naţionale, în faţa Palatului Culturii din municipiul Iaşi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>