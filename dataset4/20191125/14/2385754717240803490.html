<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/599031/maria-mpelimpasakistoxos-mou-o-telikos-ton-olympiakon-agonon-2020-sto-tokyo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T14:29:00+00:00"/>
    <meta property="og:title" content="Μαρία Μπελιμπασάκη:«Στόχος μου ο τελικός των Ολυμπιακών Αγώνων 2020 στο Τόκυο»"/>
    <meta property="og:description" content="Η Ελληνίδα πρωταθλήτρια βρέθηκε στην Κύπρο στο πλαίσιο του 3ου Radisson Blu Διεθνούς Μαραθωνίου Λάρνακας και μίλησε για την προετοιμασία της. Η Ελληνίδα..."/>
  </head>
  <body>
    <article>
      <h1>Μαρία Μπελιμπασάκη:«Στόχος μου ο τελικός των Ολυμπιακών Αγώνων 2020 στο Τόκυο»</h1>
      <address><time datetime="2019-11-25T14:29:00+00:00">25 Nov 2019, 14:29</time> by <a rel="author">Sigmalive</a></address>
      <p>Η Ελληνίδα πρωταθλήτρια βρέθηκε στην Κύπρο στο πλαίσιο του 3<sup>ου</sup> Radisson Blu Διεθνούς Μαραθωνίου Λάρνακας και μίλησε για την προετοιμασία της.</p>
      <p>Η Ελληνίδα πρωταθλήτρια Μαρία Μπελιμπασάκη έφτασε την Παρασκευή 15 Νοεμβρίου στην Κύπρο και το Σάββατο, επισκέφτηκε με τα άλλα μέλη της Stoiximan Running Team, το Κέντρο Εγγραφής και Παραλαβής του Μαραθωνίου, που βρισκόταν στην Στέγη Γραμμάτων και Τεχνών Λάρνακας, όπου συνομίλησαν με τον κόσμο που βρισκόταν στο Κέντρο.   </p>
      <p>Μιλώντας στο γραφείο Τύπου της διοργάνωσης, η Ελληνίδα πρωταθλήτρια του στίβου, Μαρία Μπελιμπασάκη, η οποία το 2018 κατέκτησε το ασημένιο μετάλλιο στο Ευρωπαϊκό πρωτάθλημα στίβου στην Γερμανία στα 400μ και η οποία έχει συμμετάσχει σε δύο Ολυμπιάδες το 2012 και το 2016, σε τρία Παγκόσμια και τρία Ευρωπαϊκά Πρωταθλήματα, είπε ότι ο 3ος Διεθνής Μαραθώνιος Λάρνακας Radisson Blu τείνει να γίνει ένας αγώνας θεσμός.</p>
      <p>
        <b>«Το δρομικό κίνημα στην Κύπρο αναπτύσσεται ραγδαία»</b>
      </p>
      <p>«Αυτό που με χαροποιεί ιδιαίτερα και ακόμα περισσότερο είναι ότι με βάση τον αριθμό συμμετεχόντων, το δρομικό κίνημα στην Κύπρο αναπτύσσεται ραγδαία, ο κόσμος αφήνει πίσω την καθιστική ζωή, υιοθετεί ένα πιο υγιεινό τρόπο ζωής. Έρχεται κοντά στον αθλητισμό και αυτό είναι παράδειγμα προς μίμηση για όλους μας, να μπούμε σε αυτή την διαδικασία, να αρχίσουμε να τρέχουμε και να κάνουμε πράγματα για τον εαυτό μας . Ένα μεγάλο ευχαριστώ στους διοργανωτές που με κάλεσαν σε αυτή την διοργάνωση, να ευχαριστήσω και την εταιρεία που με στηρίζει για τους Ολυμπιακούς Αγώνες του Τόκυο, την Stoiximan», πρόσθεσε.</p>
      <p>Ερωτηθείσα για τον δικό της στόχο για την νέα αγωνιστική χρονιά, η Μαρία Μπελιμπασάκη είπε ότι «προς το παρόν με ενδιαφέρει να έχω την υγεία μου, γιατί έχω περάσει μια αρκετή δύσκολη χρονιά μέσα από τραυματισμούς».</p>
      <p>
        <b>«Στόχος μου ο τελικός στο Τόκυο»</b>
      </p>
      <p>«Αυτό που στοχεύω για το 2020 είναι φυσικά οι Ολυμπιακοί Αγώνες, παρόλο που τα πράγματα δεν έχουν πάει καλά. Ο στόχος μου είναι να μπω στον τελικό Ολυμπιάδας και δεν κάνω εκπτώσεις σε αυτό. Απ' εκεί και πέρα υπάρχει και το Ευρωπαϊκό Πρωτάθλημα, στο οποίο στοχεύω να μπω τελικό και να πάρω ένα μετάλλιο, όπως έκανα και το 2018 . Η προετοιμασία θα ξεκινήσει 27 Νοεμβρίου, διότι έχω ένα τελευταίο check με τον γιατρό μου στην Γερμανία και πιστεύω ότι θα μου δώσει το οκ για να ξεκινήσω, διότι είναι αισιόδοξος και εκείνος και εγώ σχετικά με την έκβαση της κατάστασης μου», σημείωσε.</p>
    </article>
  </body>
</html>