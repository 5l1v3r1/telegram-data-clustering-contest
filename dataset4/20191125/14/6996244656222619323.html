<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/710131"/>
    <meta property="og:site_name" content="ישראל היום"/>
    <meta property="article:published_time" content="2019-11-25T14:46:08+00:00"/>
    <meta property="og:title" content="&quot;הלבינו מיליונים&quot;: חרדים מכרו ויאגרה מזוייפת"/>
    <meta property="og:description" content="מסביב לעולם היהודי"/>
  </head>
  <body>
    <article>
      <h1>"הלבינו מיליונים": חרדים מכרו ויאגרה מזוייפת</h1>
      <h2>בבהמ"ש בלונדון נפתח משפטם של אדוארד ודיוויד כהן, חסידי חב"ד בריטיים • השניים הקימו קרן צדקה ומכרו כדורים למדינות באירופה</h2>
      <address><time datetime="2019-11-25T14:46:08+00:00">25 Nov 2019, 14:46</time> by <a rel="author" href="https://www.israelhayom.co.il/writer_articles?tid=55291" target="_blank">אסף גולן</a></address>
      <p>אדוארד כהן (67), ובנו דיוויד כהן (38), חסידי חב"ד בריטיים, עומדים בימים אלו למשפט לאחר שנתפסו על ידי המשטרה הבריטית בחשד כי הרוויחו מיליונים באמצעות מכירה של כדורי ויאגרה מזוייפים והלבנת ההון באמצעות קרן צדקה שהפעילו. </p>
      <p>הפרשה המביכה התפרסמה ב-2014, אז פשטו שוטרים על קרן צדקה בשם "קהילת חב"ד בריטניה". השוטרים החרימו מחשבים ומסמכים רבים, שלימדו כי האב ובנו הרוויחו משנת 2012 18.7 מיליון לירות שטרלינג, ממכירה של כדורי ויאגרה מזוייפים ותרופות מרשם. </p>
      <p>עם פתיחת המשפט מסר התובע במשפטם של השניים, ג'יימס דוייס, כי בפשיטה נמצאו מסמכים רבים מאד הוראות העברת כספים דרך חשבונות בנק וקבלות שונות על המכירות של התרופות וכי השניים ניסו להקים גם חברה בהונג קונג. לדבריו "עיקר השאלה במשפט תהיה מה בדיוק היה המניע של בני משפחת כהן, האם היה כאן פשע מכוון או פשוט חוסר כנות ביחס למקור התרופות". </p>
      <p>"אף סנגור לא יוכל לטעון ששני בני משפחת כהן רק אספו צדקה ולא הבינו מה המקור של התרופות שלהם", הוסיף דוייס. אתה לא באמת יכול לנהל עסק כזה ולסתום את האזנים כך שלא תשמע באמת מה מתנהל כאן. האמת הזו ברורה כי לא מדובר בסכום פעוט שהושג כחלק מהתרומות אלא בסכומי כסף אדירים שזרמו לקרן. לכן כל אדם שפוי יברר מה המקור של הכסף שלו, מה מקור התרופות האלו". </p>
      <p>בעת מעצרם של האב ובנו, השניים לא הגיבו להאשמות. מאוחר יותר מסר אדוארד כהן כי "הקרן נאבקה אז להחזיק מעמד ולא ידעתי מה מקור הכספים או כיצד הם גויסו". מנגד המשטרה גרסה אז כי לפחות דיויד כהן זכה לטובות הנאה רבות וסיוע בדיור מהקרן ולמעשה ייצר סוג של הונאה". ב-12 השבועות הקרובים יכריע בית המשפט של רובע סאת'ק בלונדון האם עשיית הון גדול עבור קרן צדקה על ידי מכירה של כדורי ויאגרה שהושגו שלא כחוק היא הלבנת הון ופשע או רק התנהגות של נוכלות מתוך כוונה טובה.</p>
    </article>
  </body>
</html>