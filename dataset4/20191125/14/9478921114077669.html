<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/evropi/bbc-guardian-stratopeda-plysis-egkefaloy-stin-kina/"/>
    <meta property="og:site_name" content="ert.gr"/>
    <meta property="article:published_time" content="2019-11-25T14:12:09+00:00"/>
    <meta property="og:title" content="BBC-Guardian: «Στρατόπεδα πλύσης εγκεφάλου» στην Κίνα"/>
    <meta property="og:description" content="Τεράστιο δίκτυο κινεζικών «στρατοπέδων συγκέντρωσης»,  όπου έχουν φυλακιστεί τουλάχιστον ένα εκατομμύριο άνθρωποι, από τις μουσουλμανικές μειονότητες, φέρνουν στο φως η βρετανική εφημερίδα Guardian και το BBC, καταγγέλλοντας ακόμη και τακτική πλύσης εγκεφάλου σε βάρος Μουσουλμάνων Ουιγούρων."/>
  </head>
  <body>
    <article>
      <h1>BBC-Guardian: «Στρατόπεδα πλύσης εγκεφάλου» στην Κίνα</h1>
      <address><time datetime="2019-11-25T14:12:09+00:00">25 Nov 2019, 14:12</time> by <a rel="author">Σοφία Χούντα</a></address>
      <p>Τεράστιο δίκτυο κινεζικών «στρατοπέδων συγκέντρωσης»,  όπου έχουν φυλακιστεί τουλάχιστον ένα εκατομμύριο άνθρωποι, από τις <b>μουσουλμανικές</b> μειονότητες, φέρνουν στο φως η βρετανική εφημερίδα <a href="https://www.theguardian.com/world/2019/nov/24/china-cables-leak-no-escapes-reality-china-uighur-prison-camp?CMP=Share_AndroidApp_Tweet"><b>Guardian</b></a> και το<a href="https://twitter.com/_eldaelikya/status/1198663661637787648?s=20"><b> BBC</b></a>, καταγγέλλοντας ακόμη και τακτική <b>πλύσης εγκεφάλου</b> σε βάρος Μουσουλμάνων Ουιγούρων.</p>
      <p>Η νέα διαρροή εγγράφων του Κινεζικού Κομμουνιστικού Κόμματος φέρνει στο φως τους κανόνες λειτουργίας του τεράστιου δικτύου στρατοπέδων κράτησης, «κέντρων επαγγελματικής εκπαίδευσης» σύμφωνα με την ονομασία που προτιμά το Πεκίνο, τουλάχιστον<b> ενός εκατομμυρίου</b> ανθρώπων, στην μεγαλύτερη επιχείρηση μαζικής φυλάκισης από τον Β’ Παγκόσμιο Πόλεμο.</p>
      <figure>
        <iframe data-src="https://twitter.com/_eldaelikya/status/1198663661637787648?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τα απόρρητα έγγραφα εξασφάλισε το <a href="https://twitter.com/ICIJorg">International Consortium of Investigative Journalists </a>(ICIJ) και δημοσιεύτηκαν χθες σε 17 όργανα του Τύπου σε ολόκληρο τον κόσμο.</p>
      <p>Σύμφωνα με τις οργανώσεις υπεράσπισης των ανθρωπίνων δικαιωμάτων, περισσότεροι από ένα εκατομμύριο μουσουλμάνοι, οι περισσότεροι από τους οποίους ανήκουν στην εθνότητα των Ουιγούρων, κρατούνται στην επαρχία Σιντζιάνγκ, την τεράστια επαρχία της βορειοδυτικής Κίνας με μουσουλμανικό στην πλειονότητά του πληθυσμό.</p>
      <p>Το Πεκίνο αρνείται τον αριθμό αυτόν και κάνει λόγο για <b>«κέντρα επαγγελματικής εκπαίδευσης»</b>, που στόχο έχουν την καταπολέμηση της<b> ισλαμικής ριζοσπαστικοποίησης</b> έπειτα από το κύμα επιθέσεων που εκδηλώθηκε τα τελευταία χρόνια από Ουιγούρους.</p>
      <p>Οι πληροφορίες δημοσιεύονται μία εβδομάδα αφού η εφημερίδα<a href="https://www.nytimes.com/2019/11/24/world/asia/leak-chinas-internment-camps.html?smtyp=cur&amp;smid=tw-nytimes"> <b>New York Times</b> </a>ανακοίνωσε ότι έχει εξασφαλίσει περισσότερες από 400 σελίδες εσωτερικών εγγράφων της κινεζικής ηγεσίας, ανάμεσά τους και μυστικές ομιλίες του προέδρου Σι Τζινπίνγκ που καλούσε ήδη από το 2014 σε έναν αγώνα <b>«χωρίς έλεος» κατά της τρομοκρατίας</b> και της αυτονομιστικής δράσης στην επαρχία Σιντζιάνγκ.</p>
      <figure>
        <iframe data-src="https://twitter.com/NMorris50/status/1198664402200911875?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Στα έγγραφα, οι κρατούμενοι αποκαλούνται «σπουδαστές» που πρέπει «να πάρουν το δίπλωμά τους». Βαθμολογούνται με βάση ένα σύστημα βαθμών που μετρά την «ιδεολογική τους μεταμόρφωση και την υπακοή».</p>
      <p>Οφείλουν να παραμείνουν<b> υπό κράτησιν τουλάχιστον ένα έτος</b>, ακόμη και αν αυτός ο κανόνας δεν εφαρμόζεται πάντα, σύμφωνα με τις μαρτυρίες πρώην κρατουμένων που εξασφάλισε το ICIJ.</p>
      <p>Στο Λονδίνο, η πρεσβεία της Κίνας αρνήθηκε την αυθεντικότητα των εγγράφων και τα χαρακτήρισε προϊόντα <b>«απόλυτης πλαστογραφίας»</b> και «fake news». «Δεν υπάρχει κανένα έγγραφο ή εντολές για τα υποτιθέμενα «στρατόπεδα κράτησης» », δήλωσε η κινεζική πρεσβεία στην εφημερίδα The Guardian, που δημοσίευσε τα έγγραφα.</p>
      <p>Ρεπορτάζ: Ρένα Δημητρίου</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/kosmos/chongk-kongk-proin-ypallilos-toy-vretanikoy-proxeneioy-katiggeile-vasanismo-apo-kinezoys-mystikoys/"/>
        <a href="https://www.ert.gr/frontpage/ekrixi-aerioy-skotonei-15-anthrakorychoys-sti-kina/"/>
        <a href="https://www.ert.gr/roi-idiseon/ekriktiki-i-katastasi-sto-chongk-kongk/"/>
        <a href="https://www.ert.gr/roi-idiseon/to-pekino-leei-oti-pragmatopoioyntai-eis-vathos-syzitiseis-me-tin-oyasingkton-gia-mia-prosorini-emporiki-symfonia/"/>
        <a href="https://www.ert.gr/eidiseis/ellada/kinonia/synantisi-stoys-dromoys-toy-metaxioy-symparagogi-tis-ert-me-to-hbs-tis-kinas-video/"/>
        <a href="https://www.ert.gr/eidiseis/diethni/kosmos/chongk-kongk-sta-prothyra-pliroys-katarreysis-symfona-me-tin-astynomia/"/>
      </related>
    </article>
  </body>
</html>