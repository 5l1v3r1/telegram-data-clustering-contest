<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549955.html/%D9%86%D9%88%D8%A8%D8%AA-%D8%A8%D9%87-%D8%AF%D8%A7%D8%B1%D8%A7%D9%84%D8%B9%D8%A8%D8%A7%D8%AF%D9%87-%D8%B1%D8%B3%DB%8C%D8%AF--%D8%B3%DB%8C%D9%84-%D8%AE%D8%B1%D9%88%D8%B4%D8%A7%D9%86-%DB%8C%D8%B2%D8%AF%DB%8C-%D9%87%D8%A7-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D8%AD%D8%A7%D9%85%DB%8C%D8%A7%D9%86-%D8%A7%D9%82%D8%AA%D8%AF%D8%A7%D8%B1-%D9%88-%D8%A7%D9%85%D9%86%DB%8C%D8%AA-%D8%AA%D8%B5%D8%A7%D9%88%DB%8C%D8%B1-%D9%88-%D9%81%DB%8C%D9%84%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:03:00+00:00"/>
    <meta property="og:title" content="نوبت به دارالعباده رسید/ سیل خروشان یزدی‌ها در راهپیمایی حامیان اقتدار و امنیت+تصاویر و فیلم"/>
    <meta property="og:description" content="امروز مردم یزد به تبعیت از مردم سراسر کشور با حضور پرشور خود نشان دادند که گرچه به گران شدن بنزین اعتراض دارند اما اقدامات شرورانه اخلال‌گران امنیت را به شدت محکوم می‌کنند."/>
  </head>
  <body>
    <article>
      <h1>نوبت به دارالعباده رسید/ سیل خروشان یزدی‌ها در راهپیمایی حامیان اقتدار و امنیت+تصاویر و فیلم</h1>
      <h2>اختصاصی دانا/ معجزه حضور (6)؛</h2>
      <address>
        <time datetime="2019-11-25T14:03:00+00:00">25 Nov 2019, 14:03</time>
      </address>
      <p>امروز مردم یزد به تبعیت از مردم سراسر کشور با حضور پرشور خود نشان دادند که گرچه به گران شدن بنزین اعتراض دارند اما اقدامات شرورانه اخلال‌گران امنیت را به شدت محکوم می‌کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ امروز مردم یزد به تبعیت از مردم سراسر کشور با حضور پرشور خود نشان دادند گرچه به گران‌شدن بنزین اعتراض دارند اما اقدامات شرورانه اخلال‌گران امنیت را به شدت محکوم می‌کنند.</p>
      <p>نماینده ولی فقیه در استان یزد:</p>
      <p>
        <b>توطئه‌های دشمن با هدایت‌های رهبری خنثی شده است/ ضرورت تلاش بیشتر مسئولان برای حل مشکلات معیشتی مردم</b>
      </p>
      <p>به گزارش <a href="http://yazdrasa.ir/">یزدرسا</a>، آیت‌الله محمدرضا ناصری یزدی پیش از ظهرامروز در راهپیمایی حامیان اقتدار وامنیت در یزد با بیان اینکه سه اصل مهم که انقلاب شامل دین‌محوری، رهبری و مردم است، گفت: حضرت امام خمینی(ره) از ابتدای حرکت انقلاب این سه اصل را در کشور پایه‌گذاری کردند و احیای مرام امام حسین(ع) و پاسخ به هل من ناصر آن حضرت را بر اساس این سه اصل در انقلاب ایجاد کردند.</p>
      <p>وی دین مداری، خدامحوری و اتکا به خدا را از جمله اساسی‌ترین پیام‌های انقلاب اسلامی عنوان کرد و ادامه داد: این شرف، عزت و آنچه که امروز ما در کشور داریم، به وسیله رهبری‌های داهیانه امام خمینی(ره) و بصیرت‌ زایی در مردم و پس از آن حضرت، هدایت‌های مقام معظم رهبری در طول 30 سال گذشته بوده است.</p>
      <p>نماینده ولی فقیه و امام جمعه یزد تصریح کرد: دشمن هر روز در حال توطئه علیه ماست و متأسفانه عده‌ای ناآگاه و یا معاند حرف دشمن را گوش کرده و با برنامه‌های آنها همراه می‌شوند و در برخی عرصه‌ها شاهد آشوب‌هایی هستیم که به جان و مال مردم خسارت وارد می‌کنند اما مطمئنا مردم به هیچ عنوان در صف اغتشاشگران قرار نمی‌گیرند.</p>
      <p>آیت‌الله ناصری افزود: مبادا مسئولان در حل مشکلات معیشت مردم سستی بکنند و خود را به دعواهای سیاسی و حزبی مشغول کرده و مردم را فراموش کنند.</p>
      <p>نماینده ولی فقیه در استان یزد تصریح کرد: مقام معظم رهبری همه دشمنان را به معنای واقعی کلمه از ضربه زدن به انقلاب ناامید کردند و در طول 30 سال گذشته کشور را از تمام فتنه‌ها و توطئه‌های مختلفی که علیه انقلاب  وجود داشت به سلامت عبور دادند.</p>
      <p>آیت‌الله ناصری با تاکید بر اینکه مردم هم باید همیشه پشتیبان ولایت فقیه باشند گفت: وحدت موضوعی است که امروز نیاز جامعه ماست و باید همه ما در راستای تقویت وحدت در جامعه تلاش کنیم اما برخی افراد به اصطلاح روشنفکر در جامعه مدام به بیان دروغ‌های دشمن و این افراد و برخی اساتید دانشگاه به جای اینکه جوانان را در راستای تقویت انقلاب هدایت کنند به تفرقه افکنی مشغول هستند.</p>
      <p>امام جمعه یزد افزود: دشمن اگر قرار بود به فکر مردم کشوری باشد، به فکر مردم عربستان سعودی، لیبی و تونس بودند که حاکمانشان همه توان خود را برای همراهی با این مستکبران  گذاشتند ولی نه تنها به آنها کمک نکردند بلکه در هنگامی که دیگر سودی برای آنها در کشورشان وجود نداشت، انواع فتنه‌ها را به آنها تحمیل کردند.</p>
      <p>آیت‌الله ناصری عنوان کرد: دشمن در طول سال‌های گذشته هر اقدامی که توانست علیه ملت ایران انجام داد و امروز در محاصره کشورهای مختلف مستکبر جهان قرار داریم و فشارهای اقتصادی بسیاری به این کشور وارد می‌آید که مردم هم از این موضوع دچار سختی‌های زیادی شده‌اند.</p>
      <p>وی با بیان اینکه مسئولان باید در راستای رفع این مشکلات تلاش بیشتری داشته باشند ادامه داد: با این وجود همه ما باید بدانیم که اگر تلاش کنیم می‌توانیم در تمام عرصه‌ها روی پای خود بایستیم و خود را به گونه‌ای تقویت کنیم که هیچ زمانی فشار دشمنان نتواند بر روی ما تاثیر بگذارد.</p>
      <p>نماینده ولی فقیه در استان یزد وی با تاکید بر اینکه استکبار هیچ زمانی برای ملت ایران دلسوزی نکرده و نمی‌کند تصریح کرد: در دوران طاغوت این کشور به صورت کامل در دست آمریکا و انگلیس بود، پس چرا آن زمانی که تمام منابع ایران را به راحتی به تاراج می‌بردند مردم ایران در فقر و سختی بودند؛ امروز هم هرچه که از دلسوزی برای مردم می گوید دروغ‌هایی است که امید دارد شاید از طریق آن بتواند دوباره به منابع عظیم این ملت دست پیدا کند.</p>
      <p>آیت‌الله ناصری با بیان اینکه امروز مسئولان باید در راستای حفظ و تقویت سه اصل انقلاب تلاش کنند، گفت: دین مداری یکی از این اصول است که مردم باید زمینه تقویت هرچه بیشتر آن را هم فراهم کنند، موضوع بسیار مهم دیگری نیز که همه ما باید به آن توجه داشته باشیم، بحث پیروی و پشتیبانی از ولایت فقیه است، همیشه باید تابع محض ولایت باشیم چرا که در طول سال‌های گذشته در برابر حجم عمده فتنه‌ها و توطئه‌ها، تنها با تصمیمات و هدایت‌های رهبری انقلاب به پیروزی رسیدیم.</p>
      <p>وی از مردم و مسئولان خواست که در کنار همدیگر باشند و در دینداری یکدیگر کمک حال هم باشند و زمینه رشد و تقویت اقتصادی، دینی، فرهنگی کشور را فراهم کنند و از دعواهای حزبی و سیاسی به کلی پرهیز کنند.</p>
      <p>امام جمعه یزد عنوان کرد: اگر ما چند سال دیگر سختی‌ها را تحمیل کنیم، به سطحی از خودکفایی علمی، اقتصادی می‌رسیم که هیچ کشوری در جهان نتواند کوچکترین خسارتی به ما وارد کند و از قوه قضائیه هم درخواست داریم که با جدیت هرچه بیشتر مسیری که در راستای مبارزه با فساد و مفسدان اقتصادی را دنبال کند و ریشه فساد در اقتصاد کشور را بخشکاند.</p>
      <p> </p>
      <figure>
        <img src="http://newsroom.dana.ir/content/upload/143cc7f9-176c-4555-83a9-9bfe9feb7db5.jpg"/>
      </figure>
      <figure>
        <img src="http://newsroom.dana.ir/content/upload/ff5bfe51-c3a2-47c5-9d57-0cac9ff78b3e.jpg"/>
      </figure>
      <figure>
        <img src="http://newsroom.dana.ir/content/upload/3ab78505-c9ee-4bbb-bf6f-6cde112ce593.jpg"/>
      </figure>
      <figure>
        <img src="http://newsroom.dana.ir/content/upload/84723bec-3e61-467b-8bac-007b91b12daa.jpg"/>
      </figure>
      <figure>
        <img src="http://newsroom.dana.ir/content/upload/4c2c1e9c-e72c-44f0-8070-7970ab287815.jpg"/>
      </figure>
      <figure>
        <img src="http://newsroom.dana.ir/content/upload/d9ca5dc5-d84b-4d54-9a2d-3a5ff38a4f38.jpg"/>
      </figure>
      <figure>
        <img src="http://www.dana.ir/resource/images/pixel.gif"/>
      </figure>
      <p> </p>
      <p>انتهای پیام/</p>
      <p> </p>
      <p>ببینید:</p>
      <p>
        <b>
          <a href="http://www.dana.ir/News/1548470.html">معجزه حضور از تبریز تا شهرکرد؛ مردم، منادی آرامش در کشور/ مطالبه ملت ایران ربطی به بیگانگان ندارد+ فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1548711.html">تداوم موج خشم مردم از اغتشاش‌های سازمان‌یافته/ همدان، ایلام، اراک، گیلان، گرگان، اردبیل و خرم‌آباد هم به پاخاستند+فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1548960.html">خروش اعتراض مردم سراسر کشور به اغتشاشات/ مردم فارس، البرز، کهگیلویه و بویراحمد، اصفهان، زاهدان، هرمزگان، کرمان و قم هم به پاخاستند+فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1549127.html">خروش مردم مشهدالرضا علیه آشوب‌گران/ آیت‌الله علم‌الهدی: بسیج مردمی، دشمن را در همه فتنه‌ها مستأصل کرده است</a>
        </b>
      </p>
      <p>
        <b>
          <a href="http://www.dana.ir/News/1549420.html">اعتراض به گرانی، نه به اغتشاش/ مردم سمنان، ارومیه، قزوین، اهواز، سنندج، بجنورد و بوشهر امروز به خیابان‌ها آمدند+فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1549660.html">اعتراض به گرانی، نه به اغتشاش/ مردم مازندران و کرمانشاه نیز به پا خاستند+تصاویر و فیلم</a>
        </b>
      </p>
    </article>
  </body>
</html>