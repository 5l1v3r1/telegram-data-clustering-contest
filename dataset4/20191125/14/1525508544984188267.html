<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780893/%D8%AF%D8%B1%D8%AE%D9%88%D8%A7%D8%B3%D8%AA-%D8%AD%D8%B0%D9%81-%D9%85%D8%AD%D8%AF%D9%88%D8%AF%DB%8C%D8%AA-%D8%B2%D9%85%D8%A7%D9%86%DB%8C-%D8%AF%D8%B1-%D8%A2%DB%8C%DB%8C%D9%86-%D9%86%D8%A7%D9%85%D9%87-%D8%A7%D8%AC%D8%B1%D8%A7%DB%8C%DB%8C-%D8%A7%D9%86%D8%AA%D8%B4%D8%A7%D8%B1-%D8%A7%D9%88%D8%B1%D8%A7%D9%82-%D8%AE%D8%B2%D8%A7%D9%86%D9%87"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:21:46+00:00"/>
    <meta property="og:title" content="وزارت راه به هیئت دولت پیشنهاد داد؛ درخواست حذف محدودیت زمانی در آیین‌نامه اجرایی انتشار اوراق خزانه"/>
    <meta property="og:description" content="وزارت راه و شهرسازی به منظور رفع محدودیت زمانی مندرج در آیین‌نامه اجرایی انتشار اوراق مالی اسلامی، درخواست کرده است تا قید «داکثر تا پایان سال ۱۳۹۸» از این آیین‌نامه حذف شود."/>
  </head>
  <body>
    <article>
      <h1>وزارت راه به هیئت دولت پیشنهاد داد؛ درخواست حذف محدودیت زمانی در آیین‌نامه اجرایی انتشار اوراق خزانه</h1>
      <address><time datetime="2019-11-25T14:21:46+00:00">25 Nov 2019, 14:21</time> by <a rel="author" href="https://www.mehrnews.com/archive?jr=611" target="_blank">برهان محمودی</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از پایگاه اطلاع رسانی دفتر هیئت دولت، بخش عمده تخصیص منابع اعتباری به شرکت ساخت و توسعه زیربناهای حمل و نقل کشور به عنوان متولی اجرای طرح‌های ملی زیربنایی حمل و نقل کشور از محل اسناد خزانه اسلامی با سررسید سه‌ساله وفق بند «ه» تبصره «۵» قانون بودجه سال جاری انجام می پذیرد.</p>
      <p>اما در بندهای «ج»  و» خ» ماده «۳» تصویب‌نامه هیئت وزیران به شماره ۲۹۵۰۴/ ۵۶۵۹۷ مورخ ۱۲ خرداد ۱۳۹۸ واگذاری اسناد خزانه اسلامی به سازمان امور مالیاتی کشور با سررسید حداکثر تا پایان سال ۱۳۹۸ اعلام شده است.</p>
      <p> این موضوع به دلیل سه‌ساله بودن اسناد تخصیص داده شده به شرکت ساخت و توسعه زیربناهای حمل و نقل کشور، باعث شده تا پیمانکاران و مشاوران رأسا نسبت به پرداخت مالیات بر ارزش افزوده به صورت نقد و اقساط اقدام و در قبال آن، اسناد خزانه اسلامی مدت‌دار دریافت کنند. ادامه این روند، پیمانکاران و مشاوران را با مشکلات نقدینگی مواجه کرده است.</p>
      <p>با توجه به اینکه در قانون بودجه سال جاری در خصوص سررسید اسناد، قیدی تعیین نشده، وزارت راه و شهرسازی درخواست کرده است محدودیت زمانی ذکر شده در بندهای «ج» و «خ» ماده «۳» آیین‌نامه اجرایی انتشار اوراق مالی اسلامی حذف شود.</p>
      <p>گفتنی است، ‌این پیشنهاد هم اکنون در حال رسیدگی در کمیسیون اقتصاد هیئت دولت است.</p>
    </article>
  </body>
</html>