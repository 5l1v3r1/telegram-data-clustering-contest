<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642018/%DA%A9%D8%A7%D9%87%D8%B4-%DB%8C%D8%A7-%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D9%87%D9%86%D9%88%D8%B2-%D9%85%D8%B4%D8%AE%D8%B5-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:26:00+00:00"/>
    <meta property="og:title" content="کاهش یا افزایش مصرف بنزین هنوز مشخص نیست"/>
    <meta property="og:description" content="سخنگوی شرکت ملی پخش فراورده‌های نفتی گفت: تاکنون آماری از میزان مصرف بنزین ارائه نشده و برای اعلام آمار دقیق حداقل به یک‌ماه زمان نیاز است."/>
  </head>
  <body>
    <article>
      <h1>
        <a href="https://www.bultannews.com/fa/news/642018/%DA%A9%D8%A7%D9%87%D8%B4-%DB%8C%D8%A7-%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D9%87%D9%86%D9%88%D8%B2-%D9%85%D8%B4%D8%AE%D8%B5-%D9%86%DB%8C%D8%B3%D8%AA">کاهش یا افزایش مصرف بنزین هنوز مشخص نیست</a>
      </h1>
      <h2>سخنگوی شرکت ملی پخش فراورده‌های نفتی گفت: تاکنون آماری از میزان مصرف بنزین ارائه نشده و برای اعلام آمار دقیق حداقل به یک‌ماه زمان نیاز است.</h2>
      <address><time datetime="2019-11-25T14:26:00+00:00">25 Nov 2019, 14:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بامداد جمعه ۲۴ آبان، بنزین <b>سهمیه‌بندی</b> شد و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد. این تصمیم بنا بر اعلام برخی مسوولان در کاهش مصرف بنزین در کشور بی‌تاثیر نبود؛ به طوری که مدیرعامل شرکت ملی پخش فرآورده‌های نفتی ایران در این‌باره از کاهش ۲۰ درصدی مصرف بنزین در روز جمعه ۲۴ آبان نسبت به جمعه هفته پیش ( ۱۷ آبان) خبر داد و گفت: پیش‌بینی ما این است که با اجرای طرح مدیریت مصرف سوخت در بازه زمانی سه تا چهار ماهه، شاهد کاهش ۸ تا ۱۰ درصدی مصرف سوخت در کشور باشیم.</p>
      <p>اما اخیرا اخباری مبنی بر اینکه پیش از این مصرف روزانه بنزین در کشور ۹۴ میلیون لیتر بوده در صورتی که طی دو روز گذشته این مصرف افزایش داشته و به ۱۰۵ میلیون لیتر در روز رسیده است به نقل از رئیس پلیس راهنمایی و رانندگی ناجا منتشر شده است.</p>
      <p>در این باره فاطمه کاهی - سخنگوی شرکت ملی پخش فراورده‌های نفتی - درباره آخرین وضعیت میزان مصرف بنزین در کشور به ایسنا اظهار کرد: شرکت ملی پخش فراورده‌های نفتی هنوز آمار مستندی را ارائه نداده و برای این موضوع نیاز به یک بازه زمانی یک ماهه است تا بتوان این مدت را با مدت مشابه سال گذشته مقایسه و سپس آمار دقیقی را ارائه داد.</p>
      <p>بر پایه طرح مدیریت مصرف سوخت کشور، قیمت بنزین سهمیه‌بندی برای وسایل نقلیه لیتری ۱۵۰۰ تومان و قیمت آزاد آن لیتری ۳۰۰۰ تومان است. کنترل مصرف سوخت با توجه به میانگین بالای مصرف سوخت در کشور، افزایش توان صادرات، مبارزه با قاچاق سوخت و اختصاص منابع حاصل از مدیریت مصرف به مردم به ویژه اقشار ضعیف و کم‌درآمد به‌صورت مستقیم و نیز کاهش آلودگی هوا در کلانشهرها و شهرها از جمله اهداف اجرای این طرح اعلام شده است.</p>
    </article>
  </body>
</html>