<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179856/pezzi-unici-recensione"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-25T14:40:00+00:00"/>
    <meta property="og:title" content="Pezzi Unici: un racconto duro e privo di comfort zone"/>
    <meta property="og:description" content="Rai 1 sta esplorando un’altra strada, che porta il suo universo seriale in una direzione sconosciuta, perchè respingente: Pezzi Unici, la nuova fiction con Sergio Castellitto in onda ogni domenica, non ha nulla di quella familiarità tipica dell’azienda pubblica, non ha nulla di rassicurante, e per questo spiazza."/>
  </head>
  <body>
    <article>
      <h1>Pezzi Unici: un racconto duro e privo di comfort zone</h1>
      <address><time datetime="2019-11-25T14:40:00+00:00">25 Nov 2019, 14:40</time> by <a rel="author">Stefania Stefanelli</a></address>
      <figure>
        <img src="https://images.davidemaggio.it/pics3/2019/11/Pezzi-Unici.jpg"/>
        <figcaption>Pezzi Unici</figcaption>
      </figure>
      <p>Rai 1 sta esplorando un’altra strada, che porta il suo universo seriale in una direzione sconosciuta, perchè respingente: <b><a href="https://www.davidemaggio.it/tag/pezzi-unici">Pezzi Unici</a></b>, la nuova fiction con <a href="https://www.davidemaggio.it/tag/sergio_castellitto">Sergio Castellitto</a> in onda ogni domenica, non ha nulla di quella familiarità tipica dell’azienda pubblica, non ha nulla di rassicurante, e per questo spiazza.</p>
      <p>Anche con <i>I Bastardi di Pizzofalcone</i> era stata messa in scena una realtà difficile, con poliziotti accusati di corruzione ed un clima ostico intorno a loro. Ma, in fondo, erano bravi poliziotti e, seppur con le loro debolezze, nelle loro storie era comunque possibile trovare porti sicuri come la famiglia, l’amore perduto, il bisogno di riscatto. In <i>Pezzi Unici,</i> invece, <b>non c’è nessuna comfort zone</b>: lo spettatore è trascinato fin dall’inizio in un racconto duro, ostile, dove non si riesce ad intravedere la luce in fondo al tunnel.</p>
      <p>I personaggi sono tutti <b>inquieti,</b> peccatori costretti a convivere con la propria colpa, incapaci di essere felici. La<b> rabbia </b>è il motore che li spinge ed è rappresentata da <b>dialoghi perennemente urlati</b>, da continue liti, dal turpiloquio onnipresente e dunque da un’angoscia strisciante che trova il proprio apice nei ricordi che riguardano la morte di Lorenzo (Lorenzo De Moor), nella quale sembrano coinvolti tutti i ragazzi che Vanni (Castellitto) ha accolto suo malgrado in bottega. Gli unici sprazzi di leggerezza, se così può essere identificata, stanno nel personaggio di <a href="https://www.davidemaggio.it/tag/giorgio_panariello">Giorgio Panariello</a>, Marcello, amico del protagonista e padre affettuoso, o meglio ossessivo, di una figlia che cerca di proteggere ad ogni costo.</p>
      <p>La fiction è dunque di difficile impatto, emotivamente complicata, ma ha dalla sua un’<b>ambientazione affascinante</b> – le antiche botteghe di Firenze – e un Castellitto sopra le righe, che interpreta con intensità ed amaro sarcasmo un uomo distrutto, disperato, fuori controllo, convinto di non avere speranze ma con un cuore buono e generoso. Che gli permetterà finalmente di trovare (e far trovare al pubblico) quella luce nascosta.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/179679/pezzi-unici-al-via-su-rai1-la-nuova-fiction-di-cinzia-th-torrini-con-sergio-castellitto"/>
        <a href="https://www.davidemaggio.it/archives/179705/pezzi-unici-anticipazioni-terza-puntata-di-domenica-1-dicembre-2019"/>
        <a href="https://www.davidemaggio.it/archives/179812/bake-off-italia-2019-semifinale-eliminato-finalisti"/>
        <a href="https://www.davidemaggio.it/archives/179697/pezzi-unici-personaggi-protagonisti"/>
      </related>
    </article>
  </body>
</html>