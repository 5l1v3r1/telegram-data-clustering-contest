<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/idealna_brehnya_kishki_mishki_na_pensiyi_n1238548"/>
    <meta property="og:site_name" content="24 Канал"/>
    <meta property="article:published_time" content="2019-11-25T14:04:00+00:00"/>
    <meta property="og:title" content="&quot;Ідеальна брехня&quot;: кішки-мишки на пенсії"/>
    <meta property="og:description" content="Екранізація драматичного роману Ніколаса Серля із Гелен Міррен та Ієном Маккелленом в головних ролях."/>
  </head>
  <body>
    <article>
      <h1>"Ідеальна брехня": кішки-мишки на пенсії</h1>
      <address><time datetime="2019-11-25T14:04:00+00:00">25 Nov 2019, 14:04</time> by <a rel="author" href="https://24tv.ua/yuliya_lipentseva_tag4502/" target="_blank">Юлія Ліпенцева</a></address>
      <p>
        <b>Екранізація драматичного роману Ніколаса Серля із Гелен Міррен та Ієном Маккелленом в головних ролях.</b>
      </p>
      <p>Назва, трейлер, перші кадри у фільмі – все кричить про те, що буде непросто знайти правду серед того, що видаватимуть головні герої. На першій же зустрічі обоє зізнались: він – не Браян, а вона насправді не Естель. На цьому відвертість й закінчилась. Хоч в анкеті на сайті знайомств він вказав, що не курить, а вона – що не п'є, у цій брехні вони вже зізнаватись не хотіли. Як і в багатьох інших обманах.</p>
      <blockquote>Також у кіно: <a href="https://24tv.ua/lifestyle/zvorotniy_vidlik_film_pro_smertelniy_mobilniy_dodatok_zvorotniy_vidlik_film_pro_smerte_n1238488">"Зворотній відлік": фільм про смертельний мобільний додаток</a></blockquote>
      <figure>
        <img src="https://24tv.ua/resources/photos/news/620_DIR/201911/1238548_10215481.jpg?201911210330"/>
        <figcaption>"Ідеальна брехня": офіційний кадр з фільму / IMDb</figcaption>
      </figure>
      <p>Якби герої у фіналі не розкинули на стіл всі козирі, то ми з вами так і не зрозуміли б, хто кого більше обдурив і навіщо. "Ідеальна брехня" тримає тятиву загадки натягнутою аж до розв'язки, яку краще не знати наперед. Темп і манера фільму достатньо повільні, щоб втомити чи приспати нетерплячого глядача. Якщо той глядач ще й кінцівку знатиме, то краще одразу евакуйовувати його із залу.</p>
      <p>Плюс "Ідеальної брехні" у тому, що саме тоді, коли загадка здається розгаданою і ви ніби-то нарешті розумієте контекст, сюжет обертається, руйнуючи останні здогадки. Бонусом до брехунських змагань стає фонова історія про Другу світову війну і звичайні пересічні життєві історії, на які вона вплинула.</p>
      <p>Але ні загадка, ні кадри Берліна та Лондона не "витягнули" б цей фільм, якби не Міррен та Маккеллен. Цих двох можна сміливо називати ветеранами кіно у всіх найкращих можливих значеннях. Вони ведуть себе тепло та привітно, але моментами від їхньої підозрілої холоднокровності стає моторошно. Відтінки несправжньої романтики між героями і акторська майстерність британських акторів робить характери персонажів цікавішими за їхню ж історію.</p>
      <p>Кіно тримається лише на Гелен Міррен та Ієні Маккеллені, і цього достатньо аби отримати багато схвальних відгуків серед критиків, не найгірший рейтинг 6,5 <a href="https://www.imdb.com/title/tt5563334">на IMDb</a>, ба навіть відбити свій скромний 10-мільйонний бюджет.</p>
      <p>
        <b>Ідеальна брехня: дивитись трейлер фільму онлайн</b>
      </p>
      <figure>
        <iframe src="https://www.youtube.com/embed/BBIh6ZOKbg4" width="560" height="315" data-service="Youtube" scrolling="no"/>
      </figure>
      <blockquote>Також у кіно: <a href="https://24tv.ua/lifestyle/angeli_charli_normalnih_cholovikiv_ne_isnuye_n1237925">"Ангели Чарлі": нормальних чоловіків не існує</a></blockquote>
      <p>Щоб переглянути та оцінити останні новинки кіно, ви можете придбати квитки онлайн за<a href="https://fas.st/oNF6RS"> посиланням</a>.</p>
    </article>
  </body>
</html>