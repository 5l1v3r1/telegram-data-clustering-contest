<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/"/>
    <meta property="og:site_name" content="Cnews.cz"/>
    <meta property="article:published_time" content="2019-11-25T14:35:36+00:00"/>
    <meta property="og:title" content="Tržní podíly výrobců GPU v Q3 2019: Nvidia má masivní nárůst, Intel a AMD ztratili"/>
    <meta property="og:description" content="V třetím kvartálu se výrazně zvedly prodeje grafik Nvidia GeForce, skoro o 40 %. Konkurenti AMD a Intel na její úkor ztratily podíl na trhu."/>
  </head>
  <body>
    <article>
      <h1>Tržní podíly výrobců GPU v Q3 2019: Nvidia má masivní nárůst, Intel a AMD ztratili</h1>
      <h2>V třetím kvartálu se výrazně zvedly prodeje grafik Nvidia GeForce, skoro o 40 %. Konkurenti AMD a Intel na její úkor ztratily podíl na trhu.</h2>
      <address><time datetime="2019-11-25T14:35:36+00:00">25 Nov 2019, 14:35</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-1">
            <img src="https://www.cnews.cz/wp-content/uploads/2019/11/ASUS-GTX1650S-PHOENIX-2.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-2">
            <img src="https://www.cnews.cz/wp-content/uploads/2019/11/ASUS-GTX1650S-ROG-STRIX-1.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-3">
            <img src="https://www.cnews.cz/wp-content/uploads/2019/11/ASUS-GTX1650S-TUF-2.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-4">
            <img src="https://www.cnews.cz/wp-content/uploads/2019/11/EVGA-GTX1650S-SC-Ultra-2.jpg"/>
          </a>
        </figure>
      </slideshow>
      <p>
        <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-1">VŠECHNY FOTOGRAFIE</a>
      </p>
      <p>Uběhly tři měsíce, a tak je zase k dispozici zpráva o vývoji tržních podílů výrobců GPU, kterou vydává vždycky po třech měsících analytická firma Jon Peddie Research. Tentokrát jde o výsledky za třetí kvartál (červenec až září). Nvidia <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru">nedávno ohlásila velké zvýšení tržeb za zhruba toto období</a>, což už dává tušit, že si nejspíš dost polepšila – a výsledky JPR potvrzují, že toto přilepšení bylo opravdu velké.</p>
      <p>Třetí čtvrtletí přináší typicky vyšší prodeje GPU, což také nastalo – prodeje PC stouply proti Q2 2019 o 9,21 % a jsou ovšem také vyšší než ve stejné době před rokem, o 3,7 %. Grafiky stouply ještě o něco víc, což znamená, že se o něco zvýšila „promořenost“ nově prodávaných/vyráběných počítačů samostatnými grafickými kartami mimo těch integrovaných. Samostatnou grafiku má údajně 32,1 % osobních počítačů.</p>
      <p>Podle údajů ze zprávy JPR prodalo AMD o 8,7 % GPU víc (integrovaných i samostatných dohromady). Intel prodal procesorů s integrovaným GPU o 5,4 % víc. Ale nejvíc se vzmohla Nvidia, té kusové prodeje stouply rovnou o 38,3 %. Podle JPR stouply celkově prodeje GPU skoro o 11 %, což znamená, že oba konkurenti museli nějaký tržní podíl ztratit ve prospěch Nvidie, jelikož jejich nárůsty byly pod průměrem.</p>
      <p>Absolutní tržní podíly bohužel Jon Peddie Research uvádí jenom s přesností na celá procenta (větší detaily jsou jenom v placené zprávě), takže přesné pohyby tržního podílu neuvidíme. Nvidia podle tabulky stoupla z 15% podílu v druhém čtvrtletí na 19 % v třetím kvartálu, přičemž kvůli zaokrouhlení je to s přesností na plus minus půl procenta. Intel spadl ze zhruba 69 % na 65 %. U AMD je uvedeno 16 % jak v druhém, tak třetím kvartálu, ale jak už bylo řečeno, podle procentních nárůstů prodejů musel jeho podíl také klesnout. Jen se asi rozdíl schoval do oné zaokrouhlovací chyby (tedy například klesl z 16,3 % na 15,5 % nebo něco podobného). Nvidia tedy opět prodala více samostatných grafik, než kolik se prodalo samostatných GPU a zároveň procesorů s integrovanou grafikou od AMD.</p>
      <figure>
        <img src="https://www.cnews.cz/wp-content/uploads/2019/11/trzni-podily-vyrobcu-gpu-q3-2019-Jon-Peddie-Research.png"/>
        <figcaption>Tržní podíly výrobců GPU v Q3 2019 (Zdroj: Jon Peddie Research)</figcaption>
      </figure>
      <p>Mimochodem, v číslech uváděných za Q2 <a href="https://www.cnews.cz/trzni-podily-gpu-q2-2019-amd-poprve-za-pet-let-pred-gpu-nvidia/">v minulé zprávě (v srpnu)</a> bylo, že Nvidia měla podíl 16,0 % a AMD dokonce 17,1 %, tedy čísla vyšší než je v aktuální tabulce napsáno pro Q2. Důvod tohoto rozporu neznáme, je asi ale možné, že někdy po vydání minulé zprávy JPR údaje ještě dodatečně zpřesnil.</p>
      <p>Nvidia tedy hodně zvýšila svůj podíl v PC, nyní má „želízko“ skoro v pětině počítačů, ačkoliv už nenabízí integrované grafické karty. Část tohoto jejího nárůstu by snad mohla být v tom, že v Q3 2019 konečně byly vyčerpány přebytečné skladové zásoby způsobené loňským prasknutím kryptotěžební bubliny a distribuční síť začala konečně zase nakupovat zásoby nové. Prodeje čistě samostatných grafických karet pro desktop stouply údajně dokonce o 42,2 %!</p>
      <figure>
        <img src="https://www.cnews.cz/wp-content/uploads/2019/05/GPU-Navi-Anandtech.jpg"/>
        <figcaption>GPU Navi ukázané na Computexu 2019 (Zdroj: Anandtech)</figcaption>
      </figure>
      <p>Podle Jon Peddie Research šlo v Q3 na trh PC celkově 89 milionů GPU. Firma by měla ještě vydat separátní zprávu o tom, jak se vyvinuly podíly čistě v desktopových samostatných kartách, což jsou údaje víc vypovídající o herním trhu. Tyto údaje ale ještě nemáme, budeme o nich informovat, až vyjdou. Informace o tržním podílu v aktuálním čtvrtém čtvrtletí roku by pak měly vyjít patrně zase ke konci února.</p>
      <h3>Galerie: Karty GeForce GTX 1650 Super (Zdroj: VideoCardz)</h3>
      <slideshow>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-1">
            <img src="https://www.cnews.cz/wp-content/uploads/2019/11/ASUS-GTX1650S-PHOENIX-2.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-2">
            <img src="https://www.cnews.cz/wp-content/uploads/2019/11/ASUS-GTX1650S-ROG-STRIX-1.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-3">
            <img src="https://www.cnews.cz/wp-content/uploads/2019/11/ASUS-GTX1650S-TUF-2.jpg"/>
          </a>
        </figure>
        <figure>
          <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-4">
            <img src="https://www.cnews.cz/wp-content/uploads/2019/11/EVGA-GTX1650S-SC-Ultra-2.jpg"/>
          </a>
        </figure>
      </slideshow>
      <p>
        <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/galerie-179820-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-ryzen-threadripper-3990x-64-jader-oficialne-oznamen-vydani-2020"/>
        <a href="https://www.cnews.cz/intel-mediatek-5g-modem-partnerstvi"/>
        <a href="https://www.cnews.cz/intel-nedostatek-14nm-procesoru-vzdor-zvyseni-vyroby-dopis-omluva"/>
        <a href="https://www.cnews.cz/monitory-s-g-sync-podpora-hdmi-vrr-freesync-nova-verze-firmwaru/"/>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon/"/>
      </related>
    </article>
  </body>
</html>