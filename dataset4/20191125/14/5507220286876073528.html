<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80189078/"/>
    <meta property="og:site_name" content="Janam TV"/>
    <meta property="article:published_time" content="2019-11-25T14:33:53+00:00"/>
    <meta property="og:title" content="ഡോറിന്റെ വള്ളി കഴുത്തില്‍ കുരുങ്ങി; വിദ്യാര്‍ത്ഥിക്ക് പരിക്ക്"/>
    <meta property="og:description" content="പത്തനാപുരം: കെ എസ് ആര്‍ ടിസി ബസില്‍ നിന്നും ഇറങ്ങുമ്പോള്‍ വാതിലില്‍ കെട്ടിയിരുന്ന വള്ളി കഴുത്തില്‍ കുരുങ്ങി വിദ്യാര്‍ത്ഥിക്ക് പരിക്കേറ്റു. ബസില്‍ നിന്നും"/>
  </head>
  <body>
    <article>
      <h1>ഡോറിന്റെ വള്ളി കഴുത്തില്‍ കുരുങ്ങി; വിദ്യാര്‍ത്ഥിക്ക് പരിക്ക്</h1>
      <address><time datetime="2019-11-25T14:33:53+00:00">25 Nov 2019, 14:33</time> by <a rel="author">Janam TV Web Desk</a></address>
      <p>പത്തനാപുരം: കെ എസ് ആര്‍ ടിസി ബസില്‍ നിന്നും ഇറങ്ങുമ്പോള്‍ വാതിലില്‍ കെട്ടിയിരുന്ന വള്ളി കഴുത്തില്‍ കുരുങ്ങി വിദ്യാര്‍ത്ഥിക്ക് പരിക്കേറ്റു. ബസില്‍ നിന്നും തെറിച്ചു വീണ് തലയടിച്ച് അബോധാവസ്ഥയിലായ കുട്ടിയെ നോക്കാതെ ബസ് വിട്ടുപോവുകയായിരുന്നു. രാവിലെ 8:40 ന് ആശുപത്രി ജംഗ്ഷനിലാണ് സംഭവം.</p>
      <p>തേവലക്കര പടിഞ്ഞാറെക്കരയില്‍ അബ്ബാസിന്റെ മകന്‍ മുഹമ്മദ് നസീഫിനാണ്(16) പരിക്കേറ്റത്. കലഞ്ഞൂര്‍ വൊക്കേഷനല്‍ ഹയര്‍സെക്കന്‍ഡറി സ്‌കൂളിലെ പ്ലസ് വണ്‍ വിദ്യാര്‍ഥിയായ നസീഫ് പത്തനാപുരം-പൂങ്കുളഞ്ഞി ബസില്‍ സ്‌കൂളിലേക്ക് പോകവേയാണ് അപകടമുണ്ടായത്.</p>
      <p>ബസില്‍ നിന്നും ഇറങ്ങവേ വാതിലില്‍ കെട്ടിയ വള്ളിയില്‍ കഴുത്ത് കുരുങ്ങിയ നസീഫ് വെളിയിലേക്ക് തെറിച്ചു വീഴുകയായിരുന്നു. റോഡില്‍ പാകിയ ഇന്റര്‍ ലോക്ക് ടൈലില്‍ തലയിടിച്ചു വീണതോടെ കുട്ടിക്ക് ബോധം നഷ്ടമായി. വീണ് കിടന്ന കുട്ടിയെ കണ്ട സമീപത്തെ സ്ഥാപനങ്ങളിലുള്ളവരാണ് ആശുപത്രില്‍ എത്തിച്ചത്. പുനലൂര്‍ താലൂക്ക് ആശുപത്രിയില്‍ ചികിത്സയിലാണ് വിദ്യാര്‍ത്ഥി. ബോധം തിരികെ കിട്ടിയെങ്കിലും കുട്ടി നിരീക്ഷണത്തിലാണെന്നാണ് ഡോക്ടര്‍മാര്‍ പറയുന്നത്.</p>
    </article>
  </body>
</html>