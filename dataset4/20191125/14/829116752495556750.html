<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191125-felszinre-hoztak-a-tudomanyos-celbol-tenger-ala-sullyesztett-balnacsontokat.html"/>
    <meta property="og:site_name" content="Origo"/>
    <meta property="article:published_time" content="2019-11-25T14:38:00+00:00"/>
    <meta property="og:title" content="Szomorú történetről mesélnek a felszínre hozott bálnacsontok"/>
    <meta property="og:description" content="Tudományos célból süllyesztették a tenger alá."/>
  </head>
  <body>
    <article>
      <h1>Szomorú történetről mesélnek a felszínre hozott bálnacsontok</h1>
      <address><time datetime="2019-11-25T14:38:00+00:00">25 Nov 2019, 14:38</time> by <a rel="author">Origo</a></address>
      <p>
        <b>Három év után felszínre hozták a tudományos célból az amerikai Oregon partjainál a tenger alá süllyesztett kék bálna (Balaenoptera musculus) csontjait.</b>
      </p>
      <p>Az Oregoni Állami Egyetem kutatóinak közlése alapján a tervek szerint a csontokat összeillesztik, tanulmányozzák, majd kiállítják.</p>
      <p>Az elhullott bálnát 2015-ben mosta partra a víz az oregoni Golf Beachen. Kivételesen ritka esemény, hogy érintetlen kékbálna-tetem kerüljön partra. Az egyetlen dokumentált eset is több mint 200 éve történt a mai Cannon Beach területén - mondta el Bruce Mate, az egyetem tengeriállat-kutató intézetének tudósa.</p>
      <p>A kék bálnák a legnagyobb állatok, melyek valaha éltek a Földön, nagyobbak, mint a legnagyobb dinoszaurusz - mondta Mate.</p>
      <figure>
        <img src="https://cdn.nwmgroups.hu/s/img/i/1911/20191125kek-balna.jpg?w=644&amp;h=322"/>
        <figcaption>A bálnamaradványok felszínre emelése<cite>Forrás: Michelle Klampe/Oregon State University</cite></figcaption>
      </figure>
      <p>"Minden évben vannak a partoktól távoli vizekben kék bálnák. Amikor ezek az alapvetően mélytengeri állatok elpusztulnak, általában lesüllyednek a tengerfenékre, nem sodródnak partra" - tette hozzá.</p>
      <p>A kutatók a különleges bálnatetemről 58 tonna húst távolítottak el, majd a csontokat egy hálóban, súlyokkal lehúzva és egy merülőcsapat segítségével elhelyezték a Newport közeli területen, hogy a víz alatti dögevő halak tisztára csipkedjék őket. Amikor a szakértők eltávolították a húst a csontokról, az állat fejének oldalán szétrobbant erekből származó zúzódás nyomát látták. Ebből arra lehet következtetni, hogy az állat élt, amikor elüthette egy nagy hajó, és abba halt bele.</p>
      <p>Mate elmondta: a hajóval való ütközés csak a végső csapást jelentette, mivel az állat már rossz egészségi állapotú volt. Véleménye szerint a hím bálna megközelítőleg három éve alultáplált volt.</p>
      <figure>
        <img src="https://cdn.nwmgroups.hu/s/img/i/1911/20191125kek-balna1.jpg?w=644&amp;h=483"/>
        <figcaption>A bálnacsontok szortírozása<cite>Forrás: Michelle Klampe/Oregon State University</cite></figcaption>
      </figure>
      <p>Az elmúlt héten mind a 365 csontot felszínre hozták, köztük az 5,5 méteres állkapocscsontokat és a 2900 kilogrammos koponyát - áll az egyetem közleményében.</p>
      <p>A csontokat a közeli raktárba szállítják, ahol helyi önkéntesek segítségével el fogják távolítani róluk az olajat és a zsírokat. A hatalmas állati csontváz megtisztítása és összeállítása a szakértő szerint nagyjából egy évig fog tartani.</p>
      <p>Mate szerint nagyon sok munkába kerül megtisztítani mindent. Nagyon fontos ugyanis eltávolítani az olajat, hogy megakadályozzák a csontok avasodását.</p>
      <p>Ha összeállították, a csontvázat a newporti Hatfield Tengeri Kutatóközpont új, még építés alatt álló új épületében fogják kiállítani.</p>
    </article>
  </body>
</html>