<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e13e7e87b299e8f7/ziua-internationala-de-eliminare-a-violentelor-impotriva-femeilor-apel-mondial-al-interpol-pentru-a-prinde-opt-fugari.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-25T14:08:54+00:00"/>
    <meta property="og:title" content="Ziua internaţională de eliminare a violenţelor împotriva femeilor: Apel mondial al Interpol pentru a prinde opt fugari"/>
    <meta property="og:description" content="Organizaţia de cooperare internaţională a poliţiei Interpol a lansat luni un apel mondial la martori în efortul de a prinde opt fugari căutaţi pentru crime ale căror victime au fost femei. Apelul public, gest relativ rar din partea Interpol, este transmis în Ziua internaţională pentru eliminarea violenţelor împotriva femeilor, relatează AFP."/>
  </head>
  <body>
    <article>
      <h1>Ziua internaţională de eliminare a violenţelor împotriva femeilor: Apel mondial al Interpol pentru a prinde opt fugari</h1>
      <address><time datetime="2019-11-25T14:08:54+00:00">25 Nov 2019, 14:08</time> by <a rel="author">Jurnal.md</a></address>
      <p>
        <b>Organizaţia de cooperare internaţională a poliţiei Interpol a lansat luni un apel mondial la martori în efortul de a prinde opt fugari căutaţi pentru crime ale căror victime au fost femei. Apelul public, gest relativ rar din partea Interpol, este transmis în Ziua internaţională pentru eliminarea violenţelor împotriva femeilor, relatează AFP.</b>
      </p>
      <p>Organizaţia cu sediul la Lyon (Franţa) vizează prin acest apel opt bărbaţi care fac deja obiectul unor "notificări roşii", adică solicitări de arestare şi extrădare emise de Interpol la cererea statelor membre.</p>
      <p>Cei opt sunt căutaţi în Rusia, Danemarca, Norvegia, Ucraina, Brazilia, Cipru şi Statele Unite ale Americii, iar dintre ei, patru sunt acuzaţi că şi-au ucis soţia sau o fostă parteneră, trei de uciderea altor femei şi unul de agresiuni sexuale.</p>
      <p>Între ei figurează în special Nuran Musaev, în vârstă de 37 de ani, căutat în Rusia pentru uciderea în circumstanţe agravante a două femei, şi Panayiotis Netzati, în vârstă de 44 de ani, acuzat în Cipru de răpirea, violarea şi uciderea unei femei.</p>
      <p>FIS (Fugitive Investigative Support), unitatea din cadrul Interpol de susţinere a operaţiunilor de căutare a fugarilor, se va ocupa de gestionarea informaţiilor primite de la public şi transmiterea lor birourilor Interpol din ţările interesate.</p>
      <p>"Violenţa împotriva femeilor şi fetelor constituie una din cele mai răspândite şi persistente încălcări ale drepturilor omului", a subliniat secretarul general al Interpol, Jurgen Stock.</p>
      <p>Potrivit ONU, 87.000 de femei au fost ucise pe plan mondial în 2017, peste jumătate dintre ele de soţul sau partenerul lor sau de alte rude.</p>
    </article>
  </body>
</html>