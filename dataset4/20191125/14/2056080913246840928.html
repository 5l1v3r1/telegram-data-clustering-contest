<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/11/25/3996805_kratki_novini_diana_savateva_e_noviiat_zam-kmet_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-11-25T14:30:00+00:00"/>
    <meta property="og:title" content="Кратки новини: Три работнички пострадаха в завод &quot;Арсенал&quot;"/>
    <meta property="og:description" content="&quot;Кратки новини&quot; е рубрика на &quot;Дневник&quot;, в която редакцията събира новините, за които няма да бъде написана статия, но е важно да бъдат отбелязани."/>
  </head>
  <body>
    <article>
      <h1>Кратки новини: Три работнички пострадаха в завод "Арсенал"</h1>
      <address><time datetime="2019-11-25T14:30:00+00:00">25 Nov 2019, 14:30</time> by <a rel="author" href="https://www.dnevnik.bg/author/337" target="_blank">Дневник</a></address>
      <p><i>"Кратки новини" е рубрика на "Дневник", в която редакцията събира новините, за които няма да бъде написана статия, но е важно да бъдат отбелязани</i>.</p>
      <h3>Задържаният за убийство на дете в Сотиря може да получи доживотен затвор</h3>
      <p>Окръжната прокуратура в Сливен предаде на съд по три обвинения задържания за убийството на малолетно момиче в село Сотиря. Той е обвинен в опит за съвкупление, съвкупление и убийство на малолетен, извършено по особено мъчителен за него начин и с особена жестокост. Престъплението стана в средата на август. Най-тежкото наказание, което може да получи обвиняемият е петнадесет до двадесет години затвор, доживотен затвор или доживотен затвор без замяна.</p>
      <h3>Три работнички пострадаха в завод "Арсенал"</h3>
      <p>Три жени са получили изгарания при инцидент в оръжейния завод "Арсенал" в Казанлък, съобщи БНР. Според директора на областната противопожарна служба в Стара Загора комисар Стоян Колев става дума за вещество, което се е запалило и е обгорило ръцете на жените. Няма риск за останалите работници.</p>
      <h3>Браншови организации подкрепиха Симеонов</h3>
      <p>Десетки граждани се събраха пред Народното събрание, за да изкажат подкрепа на зам.-председателя Валери Симеонов. Организатори на протеста са Асоциацията на българските търговци, производители, вносители и превозвачи на горива, Националното сдружение "Българска домашна ракия" и Националната асоциация за здравословно хранене за децата. Симеонов бе избран на ръководния пост миналата сряда. В същото време майки на деца с увреждания тази вечер планират да протестират срещу избирането на лидера на НФСБ на ръководния пост.</p>
      <h3>Диана Саватева е новият заместник-кмет на Бургас</h3>
      <figure>
        <img src="https://www.dnevnik.bg/shimg/zx780_3996819.jpg"/>
        <figcaption>Диана Саватева в парламента. <br/>© Анелия Николова</figcaption>
      </figure>
      <p>Народният представител Диана Саватева е назначена на поста заместник-кмет на Бургас с ресор "Култура, туризъм и спорт", съобщи общината. На нейно място в Народното събрание най-вероятно ще влезе ветеринарният лекар от Бургас д-р Стойно Стойнов, който е на следващото място в листата на ГЕРБ. Диана Саватева досега беше зам.-председател на Комисията по културата и медиите в парламента.</p>
      <h3>Кметът на Благоевград ще глобява с 4000 лв. за горене на отпадъци</h3>
      <p>Глоба от 4000 хил. лв. въвежда община Благоевград за фирми и граждани, които замърсяват въздуха и умишлено горят отпадъци, съобщи общината. Заповедта на новия кмет Румен Томов забранява "нерегламентираното изгаряне на излезли от употреба гуми, отработени масла, отпадъци от текстил и други леснозапалими материали". БНТ припомня, че Благоевград е сред градовете с най-мръсен въздух в страната като стойностите на фините прахови частици във вторник и сряда са били превишени.</p>
      <h3>Стабилно е състоянието на намушканата във влак жена</h3>
      <p>Стабилно е състоянието на намушканата в нощния влак Пловдив - Варна 21-годишна жена, съобщи пред "Нова телевизия" д-р Георги Арабаджиев от УМБАЛ "Проф. д-р Стоян Киркович", Стара Загора. Днес ѝ предстоят няколко операции. Инцидентът стана в събота срещу неделя близо до гара Стара Загора. Една от версиите е, че до нападението се е стигнало след спор. Извършителят е на 21 години и е задържан. Настанен е в психиатрична болница за изследвания.</p>
    </article>
  </body>
</html>