<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/u-teheranu-odrzan-skup-podrske-iranskoj-vladi/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:22:00+00:00"/>
    <meta property="og:title" content="U Teheranu održan skup podrške iranskoj vladi"/>
    <meta property="og:description" content="TEHERAN - Više hiljada ljudi održalo je danas u Teheranu skup podrške iranskoj vladi na kojem je vrhovni komandant elitne Revolucionarne garde Hosein"/>
  </head>
  <body>
    <article>
      <h1>U Teheranu održan skup podrške iranskoj vladi</h1>
      <address><time datetime="2019-11-25T14:22:00+00:00">25 Nov 2019, 14:22</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>TEHERAN – Više hiljada ljudi održalo je danas u Teheranu skup podrške iranskoj vladi na kojem je vrhovni komandant elitne Revolucionarne garde Hosein Salami optužio SAD, Saudijsku Arabiju, Izrael za podsticanje nasilnih antivladinih protesta.</p>
      <p>„Pokazali smo uzdržanost i strpljenje prema neprijateljskim potezima Amerike, cionističkog režima (Izraela) i Saudijske Arabije. Ali ako pređu našu crvenu liniju, uništićemo ih… Više nijedan potez neće ostati bez odgovora“, upozorio je Salami u govoru pred pristalicama na Trgu Revolucije.</p>
      <p>Na snimcima televizije vidi se kako pristalice vlade uzvikuju parole „Smrt Americi“ i „Smrt Izraelu“.</p>
      <p>Portparol ministarstva spoljnih poslova Abas Musavi je poručio stranim zemljama da pogledaju današnji skup i vide „ko su pravi ljudi u Iranu i šta kažu“, prenosi AP.</p>
      <p>Protesti građana u Iranu počeli su sredinom novembra zbog poskupljenja cene goriva i troškova života, ali su demonstranti ubrzo izneli i zahteve za smenu vlade koju smatraju korumpiranom, a demonstracije su povremeno prerastale u nasilje.</p>
      <p>(Tanjug)</p>
    </article>
  </body>
</html>