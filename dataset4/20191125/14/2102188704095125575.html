<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/25/654096/"/>
    <meta property="og:site_name" content="Економічна правда"/>
    <meta property="article:published_time" content="2019-11-25T14:52:00+00:00"/>
    <meta property="og:title" content="За відкриття ринку землі лише 24% українців — опитування"/>
    <meta property="og:description" content="Опитані українці негативно сприймають рішення запровадити ринок землі сільгосппризначення і скасувати мораторій на її продаж."/>
  </head>
  <body>
    <article>
      <h1>За відкриття ринку землі лише 24% українців — опитування</h1>
      <address>
        <time datetime="2019-11-25T14:52:00+00:00">25 Nov 2019, 14:52</time>
      </address>
      <p>Опитані українці негативно сприймають рішення запровадити ринок землі сільгосппризначення і скасувати мораторій на її продаж.</p>
      <p>Про це свідчать <a href="https://dif.org.ua/article/gromadska-dumka-listopad-2019?fbclid=IwAR0x95Y8TlQmT5r2BN6MhnNIUVB239i_d339wb8yIzyMOD4m11Iywrl5_IQ">результати опитування,</a> проведеного Фондом "Демократичні ініціативи" імені Ілька Кучеріва спільно з Київським міжнародним інститутом соціології.</p>
      <p>Підкреслюється, що позитвно ставляться до рішення про відкриття ринку землі 24% опитаних, негативно - 58%.</p>
      <p>Рішення щодо приватизації великих державних підприємств більшість опитаних українців також сприймають негативно - 55%, позитивно - 22%.</p>
      <p>Водночас рішення легалізувати гральний бізнес підтримують 38% опитаних, негативно оцінюють - 49%.</p>
      <p>Опитування провели з 4 по 19 листопада 2019 року у 110 населених пунктах у всіх областях України, окрім АР Крим. У Донецькій та Луганській областях опитування проводилося лише на територіях, які контролюються Україною.</p>
      <p>У результаті польового етапу зібрали 2041 анкету. Теоретична похибка вибірки не перевищує 2,3%.</p>
      <p><b>Нагадаємо</b>: </p>
      <p>
        <i>13 листопада, Верховна Рада проголосувала  в першому читанні за законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10"><b>2178-10</b></a>, який<a href="https://www.epravda.com.ua/news/2019/11/13/653662/"> скасовує заборону на продаж </a><a href="https://www.epravda.com.ua/news/2019/11/13/653662/">земель</a> сільськогосподарського призначення.</i>
      </p>
      <p>
        <i>Згідно з законом концентрація землі у власності визначена на рівні 35% ОТГ, 8% області та 0,5% країни.</i>
      </p>
      <p><b>Знати більше</b>: <a href="https://www.epravda.com.ua/publications/2019/11/16/653788/">"Спартанці", "медвечуківці", "соросята", "єжовщина" і не тільки: депутатські "перли" про земельну реформу</a></p>
      <p>
        <a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a>
      </p>
      <p>Економічна правда</p>
    </article>
  </body>
</html>