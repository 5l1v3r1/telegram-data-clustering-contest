<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/aktualne-soud-zrusil-mezinarodni-detsky-kriz-organizace-nelegalne-nakladala-s-financnimi-dary.A191125_141739_firmy-trhy_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Soud zrušil Mezinárodní dětský kříž, který se zastal Babiše. Do rejstříku nedodal základní údaje"/>
    <meta property="og:description" content="Soud rozhodl o zrušení humanitární organizace Mezinárodní dětský kříž. Rozhodnutí není pravomocné, informoval v pondělí server Aktuálně.cz. Média už v minulosti uváděla, že řada informací, které o sobě Mezinárodní dětský kříž a jeho ředitelka Taťjana Horáková šíří, působily pochybným dojmem a nelze je ověřit. Organizace se do povědomí veřejnosti dostala loni poté, co se zastala premiéra Andreje Babiše ve sporu o syrské sirotky."/>
  </head>
  <body>
    <article>
      <h1>Soud zrušil Mezinárodní dětský kříž, který se zastal Babiše. Do rejstříku nedodal základní údaje</h1>
      <address>
        <time datetime="2019-11-25T14:35:00+00:00">25 Nov 2019, 14:35</time>
      </address>
      <p>
        <mark>PRAHA</mark>
        <b> Soud rozhodl o zrušení humanitární organizace Mezinárodní dětský kříž. Rozhodnutí není pravomocné, informoval v pondělí server Aktuálně.cz. Média už v minulosti uváděla, že řada informací, které o sobě Mezinárodní dětský kříž a jeho ředitelka Taťjana Horáková šíří, působily pochybným dojmem a nelze je ověřit. Organizace se do povědomí veřejnosti dostala loni poté, co se zastala premiéra Andreje Babiše ve sporu o syrské sirotky.</b>
      </p>
      <related>
        <a href="https://www.lidovky.cz/domov/nadace-pozaduje-po-horakove-dukazy-na-lep-se-chytla-i-slovenska-ambasada.A180921_164515_ln_domov_mha"/>
      </related>
      <p>„Právnická osoba Mezinárodní dětský kříž se dnem právní moci tohoto výroku zrušuje a nařizuje se její likvidace,“ řekla <u><a href="https://zpravy.aktualne.cz/domaci/konec-mezinarodniho-detskeho-krize-organizaci-zrusil-soud/r~f82868ce0f6611eaac60ac1f6b220ee8/">Aktuálně.cz</a></u> Markéta Puci, mluvčí Městského soudu v Praze, který o zrušení rozhodl. Pokud se zástupci organizace do 15 dnů od jeho doručení neodvolají, bude rozhodnutí pravomocné a nastoupí likvidátor. Vyjádření Mezinárodního dětského kříže se serveru nepodařilo získat.</p>
      <p>Soud před několika měsíci organizaci potřetí vyzval k doložení základních údajů do veřejného rejstříku, ale neúspěšně. „Právnická osoba na výzvu k odstranění vad nereagovala a vytýkané nedostatky nebyly ve stanovené lhůtě odstraněny,“ uvedla Puci.</p>
      <related>
        <a href="https://www.lidovky.cz/domov/tatjana-horakova-tajemna-lekarka-s-tymy-chirurgu-kterou-nikdo-nevidel.A180920_115606_ln_zahranici_mha"/>
      </related>
      <p>Dětský kříž například od roku 2014 nezakládal do rejstříku patřičné listiny. Organizace nemá zapsané ani statutární orgány. Problém rovněž vyvstal i s uváděnou oficiální adresou v sídle KSČM v pražské ulici Politických vězňů, kde ale organizace podle soudu nesídlí. V minulosti měl dětský kříž sídlo v Ústí nad Labem v objektu, jenž rovněž náleží komunistické straně. Organizace podle Aktuálně nemá svou webovou stránku, nikde nezveřejnila kontaktní údaje a nezřídila si datovou schránku.</p>
      <p>Do povědomí širší veřejnosti vstoupil Mezinárodní dětský kříž loni v září. Tehdy vznesla lidovecká europoslankyně Michaela Šojdrová návrh, zda by Česko nepřijalo 50 syrských dětí. Babiš se proti této myšlence ohradil. Do následné politické diskuse vstoupila organizace prohlášením, v němž premiéra podpořila.</p>
      <p>Kvůli podezření, že Mezinárodní dětský kříž nelegálně nakládal s přijatými finančními dary, podal Finanční analytický útvar (FAÚ) letos na jaře trestní oznámení.</p>
    </article>
  </body>
</html>