<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402694/%D9%81%D8%B9%D8%A7%D9%84-%D8%B4%D8%AF%D9%86-%DA%A9%D8%AF-%D8%AF%D8%B3%D8%AA%D9%88%D8%B1%DB%8C-%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%A7%D8%B2-%D9%81%D8%B1%D8%AF%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:46:05+00:00"/>
    <meta property="og:title" content="فعال شدن کد دستوری جاماندگان بسته حمایتی از فردا"/>
    <meta property="og:description" content="ایسنا/خراسان جنوبی سرپرست اداره کل تعاون، کار و رفاه اجتماعی خراسان جنوبی از فعال شدن کد دستوری جاماندگان بسته حمایتی در روز سه شنبه ۵ آذرماه خبر داد."/>
  </head>
  <body>
    <article>
      <h6 class="kicker">سرپرست اداره کل تعاون، کار و رفاه اجتماعی خراسان جنوبی خبر داد:</h6>
      <h1>فعال شدن کد دستوری جاماندگان بسته حمایتی از فردا</h1>
      <address><time datetime="2019-11-25T14:46:05+00:00">25 Nov 2019, 14:46</time> by <a rel="author">زهرا حمیدی</a></address>
      <p>ایسنا/خراسان جنوبی سرپرست اداره کل تعاون، کار و رفاه اجتماعی خراسان جنوبی از فعال شدن کد دستوری جاماندگان بسته حمایتی در روز سه شنبه ۵ آذرماه خبر داد.</p>
      <p>غلامرضا اشرفی، امروز ۴ آذر، اظهار کرد: از ساعت 8 صبح روز سه شنبه 5 آذرماه جاری کد دستوری *6369# به طور رسمی فعال شده و امکان ثبت درخواست شماره ملی سرپرست خانوار فراهم است.<br/><br/>وی ادامه داد: شماره تلفنی که از آن به سامانه مذکور مراجعه می‌شود باید متعلق به سرپرست خانوار بوده و با شماره ملی سرپرست خانوار مطابقت داشته باشد.<br/><br/>به گزارش ایسنا، سرپرست اداره کل تعاون، کار و رفاه اجتماعی خراسان جنوبی افزود: درخواست مراجعه‌کنندگان به صورت سیستمی بررسی و نهایتا ظرف 24 ساعت کد رهگیری برای متقاضیان از طریق پیامک با سرشماره  HEMAYAT   ارسال خواهد شد و متقاضیان باید پس از 48 ساعت از زمان دریافت کد رهگیری به سامانه hemayat.mcls.gov.ir مراجعه کنند.<br/><br/>اشرفی تصریح کرد: با توجه به اینکه تدابیر لازم برای بررسی غیرحضوری درخواست متقاضیان درنظر گرفته شده است، نیاز به هیچ‌گونه مراجعه حضوری به ادارات کل تعاون، کار و رفاه اجتماعی در استان‌ها و زیرمجموعه‌های آن نظیر سازمان تامین اجتماعی، صندوق بازنشستگی کشوری، سازمان بهزیستی، صندوق بیمه اجتماعی روستائیان و عشایر و سایر نهادها نظیر استانداری، فرمانداری، بخشداری و کمیته امداد امام خمینی (ره) وجود ندارد.<br/><br/>وی با اشاره به معیار بررسی درخواست متقاضیان گفت: اطلاعات موجود در پایگاه اطلاعات رفاه ایرانیان که بیش از 20 پایگاه اطلاعاتی در شکل‌گیری آن نقش دارند ثبت شده و این پایگاه ملاک بررسی درخواست متقاضیان است.<br/><br/>سرپرست اداره کل تعاون، کار و رفاه اجتماعی خراسان جنوبی ادامه داد: خراسان جنوبی رتبه سوم را در میان سایر استان‌ها از لحاظ پوشش طرح حمایت معیشتی دولت در کشور دارد.<br/><br/>اشرفی با بیان اینکه هم استانی‌ها باید مراقب سوء استفاده‌های احتمالی  باشند، خاطرنشان کرد: تنها مرجع اطلاع‌رسانی رسمی در خصوص شناسایی مشمولان، مرکز روابط عمومی و اطلاع‌رسانی وزارت تعاون، کار و رفاه اجتماعی است و هرگونه اطلاع‌رسانی توسط سایر نهادها در خصوص شمول و بررسی درخواست متقاضیان فاقد اعتبار است.<br/><br/>انتهای پیام</p>
    </article>
  </body>
</html>