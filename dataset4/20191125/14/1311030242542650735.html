<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1626235/%E0%A6%85%E0%A6%AD%E0%A7%8D%E0%A6%AF%E0%A6%A8%E0%A7%8D%E0%A6%A4%E0%A6%B0%E0%A7%80%E0%A6%A3-%E0%A6%8F%E0%A6%AC%E0%A6%82-%E0%A6%86%E0%A6%A8%E0%A7%8D%E0%A6%A4%E0%A6%B0%E0%A7%8D%E0%A6%9C%E0%A6%BE%E0%A6%A4%E0%A6%BF%E0%A6%95-%E0%A6%B0%E0%A7%81%E0%A6%9F%E0%A7%87-%E0%A6%AD%E0%A7%8D%E0%A6%B0%E0%A6%AE%E0%A6%A3%E0%A7%87-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A7%87%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:03:00+00:00"/>
    <meta property="og:title" content="অভ্যন্তরীণ এবং আন্তর্জাতিক রুটে ভ্রমণে বিমানের নির্দেশনা"/>
    <meta property="og:description" content="অভ্যন্তরীণ ও আন্তর্জাতিক রুটে ভ্রমণের বিষয়ে পুনরায় নির্দেশনা জারি করেছে বিমান বাংলাদেশ এয়ারলাইনস। যাত্রীদের মনে করিয়ে দেওয়ার জন্য মূলত এই নির্দেশনা।"/>
  </head>
  <body>
    <article>
      <h1>অভ্যন্তরীণ এবং আন্তর্জাতিক রুটে ভ্রমণে বিমানের নির্দেশনা</h1>
      <address><time datetime="2019-11-25T14:03:00+00:00">25 Nov 2019, 14:03</time> by <a rel="author">নিজস্ব প্রতিবেদক, ঢাকা</a></address>
      <p>অভ্যন্তরীণ ও আন্তর্জাতিক রুটে ভ্রমণের বিষয়ে পুনরায় নির্দেশনা জারি করেছে বিমান বাংলাদেশ এয়ারলাইনস। যাত্রীদের মনে করিয়ে দেওয়ার জন্য মূলত এই নির্দেশনা। <br/><br/>আজ সোমবার বিমানের গণমাধ্যম শাখা থেকে পাঠানো এক সংবাদ বিজ্ঞপ্তিতে জানানো হয়, নিরাপত্তাজনিত কারণে অভ্যন্তরীণ ফ্লাইট ছাড়ার নির্ধারিত সময়ের ৩০ মিনিট আগে এবং আন্তর্জাতিক রুটের ক্ষেত্রে এক ঘণ্টা আগে বোর্ডিং কার্ড ইস্যু (চেক ইন কাউন্টার) বন্ধ হচ্ছে।</p>
      <p>এ ছাড়া সব ক্ষেত্রেই নিরাপত্তা তল্লাশির জন্য ফ্লাইট ছাড়ার নির্ধারিত সময়ের অন্তত ২০ মিনিট আগে বোর্ডিং গেটে যাত্রীর উপস্থিতি বাধ্যতামূলক। তা না হলে সংশ্লিষ্ট যাত্রীর যাত্রা ব্যাহত হবে বলে বিমানের পক্ষ থেকে বলা হয়।</p>
      <p>এ ব্যাপারে বিমানের উপমহাব্যবস্থাপক (জনসংযোগ) তাহেরা খন্দকার প্রথম আলোকে বলেন, যেসব নির্দেশনা দেওয়া হয়েছে, সেগুলো আগে থেকেই কার্যকর রয়েছে। যাত্রীদের মনে করিয়ে দেওয়ার জন্য অভ্যন্তরীণ ও আন্তর্জাতিক রুটে ভ্রমণের নির্দেশনা আবারও জানানো হয়েছে। তা ছাড়া আন্তর্জাতিক ক্ষেত্রেও এই নির্দেশনার বিষয়গুলো কার্যকর রয়েছে।</p>
    </article>
  </body>
</html>