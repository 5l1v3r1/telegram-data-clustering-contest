<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/pribirannya-kvartir-ulyana-suprun-rozpovila-de-zhivut-bakteriji-50055551.html"/>
    <meta property="og:site_name" content="НВ"/>
    <meta property="article:published_time" content="2019-11-25T14:41:00+00:00"/>
    <meta property="og:title" content="Ворог у вашій оселі. Шість місць, де нас очікують небезпечні бактерії"/>
    <meta property="og:description" content="Щотижневе прибирання квартири — невіддільна частина життя майже кожної сім'ї, але існують місця у квартирі, які ми іноді оминаємо своєю увагою"/>
  </head>
  <body>
    <article>
      <h1>Ворог у вашій оселі. Шість місць, де нас очікують небезпечні бактерії</h1>
      <h2>Щотижневе прибирання квартири — невіддільна частина життя майже кожної сім'ї, але існують місця у квартирі, які ми іноді оминаємо своєю увагою</h2>
      <address><time datetime="2019-11-25T14:41:00+00:00">25 Nov 2019, 14:41</time> by <a rel="author">Уляна Супрун</a></address>
      <p>Одразу треба сказати, що більшість мікроорганізмів у нашому оточенні не є патогенними, а частіше навіть корисними, адже тренують наш імунітет. Однак, у деяких випадках надмірне їх розмноження може становити небезпеку.</p>
      <p>Бактерії люблять вологість та тепло, саме тому кухня — чи не найбільш наповнене мікроорганізмами приміщення у квартирі. Напевно, ви вже здогадалися, що не лише смітник для харчових відходів є осередком бактерій. Невинна кухонна ганчірка нічим не гірша — нею витирають руки, стіл, пролиті інгредієнти. Понад 75% губок для миття посуду <a href="http://www.nsf.org/consumer-resources/studies-surveys-infographics/germ-studies/germiest-items-home?fbclid=IwAR3QDju9Pte1KQ2nOLGO8XgmP8xfZV8gbAo5e3de1Q3ABxQFxtQJpl9msSk">містять сальмонелу або кишкову паличку</a>, а на ручці крану у ванній такі мікроорганізми зустрічалися лише у 9% випадків. Зрештою використання такої ганчірки може призвести до харчового отруєння.</p>
      <p>Насправді, кухонна ганчірка є відображенням мікробіоти та звичок своїх власників. <a href="https://www.eurekalert.org/pub_releases/2018-06/asfm-ktc060518.php?fbclid=IwAR0iOrEjvvZCooWxW12foPbXouYyDS6zi-a9EkN-0oFqxf3NBiNx9OG709w">Дослідники стверджують</a>, що кількість бактерій пов’язана з кількістю членів сім'ї та наявністю дітей, соціальним та економічним статусом сім'ї, раціоном, а також власне типом ганчірки, яку використовують на кухні.</p>
      <p>Наприклад, золотисті стафілококи — бактерії, які іноді живуть на шкірі, в носі чи горлі, переважали в сім'ях, які мають багато дітей і нижчий соціально економічний статус. Водночас, кишкова паличка частіше трапляється на ганчірках у квартирах, де більше споживають м’яса.</p>
      <aside>Понад 75% губок для миття посуду містять сальмонелу або кишкову паличку</aside>
      <p>По всій кухні можна знайти чимало місць та предметів, <a href="https://sfamjournals.onlinelibrary.wiley.com/doi/abs/10.1111/j.1365-2672.1978.tb04236.x?fbclid=IwAR04b5DG28f920Ga8jft67IeuJSKId5eAbINxsXfaZEEToZkFqR8k1NhPZE">де живуть бактерії</a>. У кухонній раковині та на крані — може бути кишкова паличка, а на кухонній губці — взагалі <a href="https://www.nature.com/articles/s41598-017-06055-9?fbclid=IwAR1dEcKacoUgFTCHnv8GDiT3bYc454ZJZmBiPcW5GxY0fVSUDk8cwymkt4Y">сотні різноманітних видів бактерій</a>. Тож аби вберегтися від харчових отруєнь, варто дотримуватися простих правил:</p>
      <p>1. Передусім регулярно прати та змінювати <a href="https://www.healthline.com/health-news/your-kitchen-towels-are-probably-full-of-bacteria?fbclid=IwAR0jVqsYLXvgVO9IrFq6SXELtaiT6NhAnYzQTcGotBfCzecUdwCXYf8pUQ4#1">кухонні ганчірки</a> — принаймні раз на тиждень. Не витирайте одним рушником приміром обличчя, руки і яблука. Регулярно протирайте дверцята шаф і холодильника, особливо після приготування м’яса, риби, яєць. Кавоварка чи кавова машина, дощечки для нарізання продуктів також потребують регулярного миття. Важливо користуватися окремою дошкою для нарізання м’яса та риби. І головне правило — мийте руки. Наскільки банально воно б не звучало, але саме руки гарантують бактеріям найшвидше переміщення всередину нашого організму.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/014/316/original/ba9ef8bc927ba1f46b10e8e25eaacda2.png&amp;stamp=1&amp;q=85"/>
      </figure>
      <p>Сара Тебо<br/>Це міф. Чому чоловіки не витрачають час на прибирання</p>
      <p>2. Вимикачі світла та ручки не виглядають як найбільш очевидні осередки бактерій, хоча ними є. Насправді чимало бактерій чекають на нас на ручці мікрохвильовки, духовки та холодильника, на вимикачі світла у ванній і туалеті. Ці поверхні бажано мити щотижня. Також варто для кожної з поверхонь використовувати окремі ганчірки чи губки.</p>
      <p>3. Як не дивно, місце, де ми власне позбавляємось усього бруду, що накопичується на тілі за день, також є доволі сприятливим для бактерій. Особливо, якщо ви любите гарячий душ чи ванну, варто регулярно дбати про чистоту душу та шлангу, стоку, кранів, підлоги довкола туалету, рушників та зубних щіток. Іноді у вологих місцях ванної кімнати можуть утворюватися доволі стійкі бактеріальні біоплівки. Часто це деякі види мікобактерій. Зазвичай вони не розглядаються як патогенні, однак у деяких випадках, наприклад, при пригніченому імунітеті, можуть бути <a href="https://www.cdc.gov/hai/organisms/nontuberculous-mycobacteria.html?fbclid=IwAR131iz8SUamKJoPem-BOfkjK2Rdz_wgXSBv1Y0PYr4X0jQINOAzFCEmVF8">причиною інфекційних процесів</a>. Те саме стосується й плісняви, що частенько з’являється у місцях із підвищеною вологістю. Протирати доступні поверхні та крани має сенс щодня, а повноцінне прибирання робити раз на тиждень. Не забувайте також змінювати рушники у ванній по мірі забруднення, але не рідше як раз на тиждень, а зубні щітки — кожні три/чотири місяці.</p>
      <p>4. Пральна машина та білизна.<b> </b>Волога білизна навіть за короткий час може дати можливість мікроорганізмам розмножитися. Саме тому варто якомога швидше після прання виймати речі з машини та вивішувати сушитись. Також варто час від часу <a href="https://bit.ly/339u1SK?fbclid=IwAR18g9wy14E1CdK3quI95c_qtG8BGnyTnyWdm_D0S0w7Gn3BND7u2ux5qVk">мити пральну машинку</a>, зокрема за гумовою прокладкою — там накопичуються і сміття, і бактерії. А деякі пральні машинки мають функцію дезінфекції — не забувайте нею користуватися.</p>
      <p>5. Пензлики, спонжі та інший вміст косметички, особливо, якщо вона з вами багато подорожує чи переміщується містом, є <a href="https://bit.ly/35rqgJL?fbclid=IwAR2k0ykLJWAqG3-cCNPbRzDmOwMNUcdE_CcW-csOpflSgrNfxQFp2DPMu0M">осередком розмноження бактерій</a>. Бактерії, що живуть на аплікаторах і пензликах, можуть спричиняти подразнення очей і шкіри або навіть розвиток інфекцій. Вміст косметички має зберігатися в чистому та сухому місці за кімнатної температури. Пензлики варто мити раз на тиждень.</p>
      <p>6. Пам’ятайте, що не лише домашні меблі та ганчірки можуть становити небезпеку. Мобільний телефон, навушники, ключі, гаманець, ланч-бокс та поверхня рюкзака чи сумки також є місцем проживання бактерій — адже вони з нами всюди. Пульти, клавіатура та мишка — прилади, якими користуються відразу декілька членів сім'ї, варто регулярно очищувати аби небезпечні бактерії не передавалися таким шляхом.</p>
      <p>Дякуємо за допомогу Олені Лівінській та Мікроб і я!</p>
      <p>
        <i>Текст опубліковано з дозволу автора</i>
      </p>
      <p>
        <a href="https://www.facebook.com/ulanasuprun/photos/a.1764564323828127/2499447587006460/?&amp;theater">
          <i>Оригінал</i>
        </a>
      </p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>