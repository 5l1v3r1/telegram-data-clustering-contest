<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549967.html/%D9%84%D8%A7%D8%B1%DB%8C%D8%AC%D8%A7%D9%86%DB%8C--%D9%85%D9%88%D8%B3%DB%8C-%D9%BE%D9%88%D8%B1-%D9%88-%D8%AE%D9%84%DB%8C%D9%84%DB%8C%D8%A7%D9%86-%D8%A7%D8%B2-%D9%82%D9%85-%DA%A9%D8%A7%D9%86%D8%AF%DB%8C%D8%AF-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="لاریجانی، موسی پور و خلیلیان از قم کاندید می‌شوند"/>
    <meta property="og:description" content="شهر قم نیز یکی از شهرهایی است که در ماه‌های اخیر اخبار ضد و نقیض فراوانی در خصوص کاندیداهای احتمالی از این شهر به گوش می‌رسد البته تمامی این اخبار حول یک نفر می‌چرخد."/>
  </head>
  <body>
    <article>
      <h1>لاریجانی، موسی پور و خلیلیان از قم کاندید می‌شوند</h1>
      <h2>آخرین گمانه‌زنی انتخاباتی در قم؛</h2>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <p>شهر قم نیز یکی از شهرهایی است که در ماه‌های اخیر اخبار ضد و نقیض فراوانی در خصوص کاندیداهای احتمالی از این شهر به گوش می‌رسد البته تمامی این اخبار حول یک نفر می‌چرخد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/"> قم فردا</a>، ثبت‌نام از نامزدهای انتخابات یازدهمین دوره مجلس شورای در حالی از روز یکشنبه دهم آذرماه به مدت 7 روز تا 16 آذرماه آغاز خواهد شد که این روزها گمانه‌زنی‌های انتخاباتی در خصوص حضور کاندیداهای احتمالی در شهرهای مختلف افزایش‌یافته است.<br/><br/>شهر قم نیز یکی از شهرهایی است که در ماه‌های اخیر اخبار ضد و نقیض فراوانی در خصوص کاندیداهای احتمالی از این شهر به گوش می‌رسد البته تمامی این اخبار حول یک نفر می‌چرخد.<br/><br/>درواقع اصولگرایان در شهر قم از هفته‌ها پیش نامزدهای خود را نهایی کرده‌اند به‌طوری‌که آقایان امیرآبادی و حجت‌الاسلام‌والمسلمین ذوالنور دو نماینده فعلی قم در مجلس شورای اسلامی به همراه زاکانی از نمایندگان ادوار مجلس به‌عنوان گزینه‌های نهایی جبهه اصولگرایان در قم انتخاب و معرفی شدند اما در این میان وضعیت اصلاح‌طلبان و اعتدالیون همچنان مبهم است.<br/><br/>در این میان گمانه‌زنی‌های زیادی در خصوص ورود یا عدم ورود علی لاریجانی به‌عنوان نماینده این دو طیف سیاسی به انتخابات مجلس مطرح‌شده گمانه‌زنی‌هایی که بسیاری از کارشناسان سیاسی آن را یک بُلوف سیاسی می‌دانند.<br/><br/>به اعتقاد بسیاری از کارشناسان علی لاریجانی قطعاً وارد انتخابات مجلس خواهد شد و شهر قم نیز انتخاب اول وی خواهد بود اما بااین‌وجود از سوی طرفداران و مشاوران وی خبرهایی در ماه‌های اخیر رسانه‌ای شده که وی قصد حضور در انتخابات را ندارد.<br/><br/>درواقع این شایعه‌سازی به این دلیل  است که وی به‌خوبی می‌دانست که جایی در لیست شورای هماهنگی اصولگرایان ندارد و علاوه بر این جامعه مدرسین نیز از ماه‌ها قبل اعلام کرده بود که دیگر لیستی برای انتخابات نخواهد داشت به همین علت اعلام زودهنگام حضور در انتخابات منفعتی برای وی نداشت اما در مقابل ایجاد فضای تردید و حضور و عدم حضور وی پیام‌های زیادی دارد.<br/><br/>به عبارت دقیق‌تر رسانه‌های حامی وی در این فضا با راه‌اندازی جو رسانه‌ای تلاش می کنند و خواهند کرد که علت حضور وی در انتخابات را نه میل شخصی وی بلکه درخواست علما و بزرگان قلمداد کنند و درواقع به‌نوعی به مخاطبان القا کنند که حجم بالای درخواست رئیس 12 ساله بهارستان را به تکاپو انداخته تا در انتخابات حضور پیدا کند.<br/><br/>حال این‌که بر اساس شنیده‌ها لیست این دو طیف سیاسی برای انتخابات در شهر قم با حضور وی، حجت‌الاسلام موسی پور (استاندار سابق) و حسن خلیلیان فرماندار سابق قم از ماه‌ها پیش بسته‌شده است.<br/><br/>به‌هرحال ورود افراد از طیف‌های مختلف به عرصه انتخابات می‌تواند در حضور پرشور مردم نقش خوبی را ایفا کند هرچند که مردم ولایتمدار قم بارها ثابت کرده‌اند که رأی خودشان را در سبد کدام جریان سیاسی بریزند.<br/><br/>انتهای پیام110</p>
    </article>
  </body>
</html>