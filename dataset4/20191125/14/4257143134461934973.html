<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/lassan-elfogy-a-cegeknel-a-kotelezo-tulorak-kerete"/>
    <meta property="og:site_name" content="infostart"/>
    <meta property="article:published_time" content="2019-11-25T14:32:00+00:00"/>
    <meta property="og:title" content="Lassan elfogy a cégeknél a kötelező túlórák kerete"/>
    <meta property="og:description" content="A Liga Szakszervezetek szerint elvétve akad olyan cég, amely az év vége felé közeledve annyira kimerítette túlórakeretét, hogy a törvény által január óta lehetővé váló magasabb óraszámról egyezkedjen a munkavállalókkal."/>
  </head>
  <body>
    <article>
      <h1>Lassan elfogy a cégeknél a kötelező túlórák kerete</h1>
      <address><time datetime="2019-11-25T14:32:00+00:00">25 Nov 2019, 14:32</time> by <a rel="author">Infostart</a></address>
      <h3>A Liga Szakszervezetek szerint elvétve akad olyan cég, amely az év vége felé közeledve annyira kimerítette túlórakeretét, hogy a törvény által január óta lehetővé váló magasabb óraszámról egyezkedjen a munkavállalókkal.</h3>
      <p>Hamarosan vége az évnek, egyre több állami és piaci cégnél fogynak el a kötelezően elrendelhető éves túlórák, ugyanakkor a Magyar Nemzet <a href="https://magyarnemzet.hu/gazdasag/sehol-nincs-kenyszertulora-7523711/">azt írta,</a> a szakszervezetekhez nem érkeztek tömegesen jelzések arról, hogy a vállalkozások a januártól megengedett, nagyobb túlóraszám bevezetésére készülnek.</p>
      <p>Mészáros Melinda, a Liga Szakszervezetek elnöke lapunk megkeresésére azt mondta,</p>
      <blockquote>a konföderáció tagszervezetei bizonyos cégektől kaptak ugyan megkereséseket, hogy alkalmaznák a megemelt túlórakeretet, ám nem ez a jellemző.</blockquote>
      <p>A konföderáció nem tud olyan esetről, hogy a munkaadó nyomásgyakorlása miatt írta volna alá az alkalmazott a túlórakeret megemelésére kötött egyéni, írásbeli megállapodást.</p>
      <h4>Szabályozás</h4>
      <p>A túlóra szabályozása szerint évente 250 óra rendkívüli munkavégzést rendelhet el a munkáltató (kötelezően elrendelhető túlóra), amihez nem kell dolgozói beleegyezés. Tavaly év végéig további túlórát akkor rendelhetett el a foglalkoztató, ha a munkavállalói képviselettel megkötött kollektív szerződésben ebben megállapodtak a felek. Erre 2019-től a törvény összesen 400 órát engedélyez, a munkaadó és a munkavállaló egyéni megállapodása alapján. A cégek jelentős része régóta nem vezet nyilvántartást a túlóráról, szabálytalanul utasítva erre a dolgozót - tette hozzá a Magyar Nemzet.</p>
      <p>
        <i>Nyitókép: Pixabay</i>
      </p>
    </article>
  </body>
</html>