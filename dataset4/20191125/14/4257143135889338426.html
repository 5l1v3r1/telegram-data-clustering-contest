<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/25/ujabb-helyek-fogadnak-be-a-del-budai-szuperkorhazat"/>
    <meta property="og:site_name" content="infostart"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="Újabb helyek fogadnák be a dél-budai szuperkórházat"/>
    <meta property="og:description" content="A dél-budai szuperkórház eredeti helyszínen történő megépítése mellett érvelt Pest megye két kormánypárti országgyűlési képviselője hétfőn, sajtótájékoztatón. Aradszki András (KDNP) és Csenger-Zalán Zsolt (Fidesz) hangsúlyozták: a centrumkórház az agglomerációban élőket is szolgálná."/>
  </head>
  <body>
    <article>
      <h1>Újabb helyek fogadnák be a dél-budai szuperkórházat</h1>
      <address><time datetime="2019-11-25T14:20:00+00:00">25 Nov 2019, 14:20</time> by <a rel="author">Infostart / MTI</a></address>
      <h3>A dél-budai szuperkórház eredeti helyszínen történő megépítése mellett érvelt Pest megye két kormánypárti országgyűlési képviselője hétfőn, sajtótájékoztatón. Aradszki András (KDNP) és Csenger-Zalán Zsolt (Fidesz) hangsúlyozták: a centrumkórház az agglomerációban élőket is szolgálná.</h3>
      <p>Aradszki András - aki Pest megye 1. számú választókerületének, többi között Érd egyéni országgyűlési képviselője - rámutatott: a dél-budai centrumkórházra vonatkozó, előkészítés és kivitelezés alatt álló kormánytervezet megvalósítása kétségessé vált az október 13-i önkormányzati választás után.</p>
      <p>Kiemelte:</p>
      <blockquote>1,2 millió embert látna el az új egészségügyi intézmény, amely nemcsak a fővárost, hanem az agglomeráció dél-nyugati régióját is érintené.</blockquote>
      <p>Az új kórház egykapus rendszerű, 24 órás sürgősségi ellátást, gyermek- és felnőttellátást is biztosítana, és az intézményen belül közel 300 ágyas gyermekrészleg működne. A kórházat úgy tervezték, hogy akár katasztrófa helyzetben is megfelelő egészségügyi ellátást nyújtson.</p>
      <p>Kitért arra is, hogy az új intézményben általános műtőt, egy robotsebészeti műtőt, valamint hibrid műtőt is kialakítanának. Mind műszakilag, mind ellátásbiztonság szempontjából éllovas, az ország számára is kulcsfontosságú intézmény lenne - mutatott rá.</p>
      <p>Megjegyezte: az informatikai fejlesztéseknek köszönhetően csökkennének a betegutak is.</p>
      <p>A KDNP-s politikus azt mondta: az érintett választókerületekben élők joggal várják el, hogy magas színvonalú, jó közösségi kapcsolatokkal rendelkező és jó minőségű kórházi ellátásban részesüljenek.</p>
      <p>Csenger-Zalán Zsolt - aki Pest megye 2. választókerületének, többi között Budakeszi és Budaörs egyéni országgyűlési képviselője - kifejtette: az új kórház három autópálya - az M7, az M1 és az M0-ás - találkozásánál épülne meg, de az M0-ás körgyűrű miatt gyakorlatilag az egész ország elérhetővé válna. Tömeges baleseteknél pillanatok alatt a kórházba érnének a mentők, anélkül, hogy a városi dugókon át kellene vergődniük.</p>
      <p>Feltette a kérdést, hogy miért próbálja Budapest és a XI. kerület új vezetése arra kényszeríteni az agglomerációban élőket, hogy hosszasan utazzanak budapesti kórházakba, növelve a légszennyezést és a dugókat is.</p>
      <p>Emlékeztetett: korábban zöld koncepciót hirdettek meg, zöld Budapestről, kórházakról, méltatlan egészségügyi helyzetről beszéltek az ellenzék képviselői. Eközben a kormány az Egészséges Budapest programra 700 milliárd forintot tervezett, éppen a kórházak és az egészségügyi rendszer reformja érdekében. Ennek nagyon jelentős projektje a dél-budai szuperkórház - fűzte hozzá a fideszes politikus.</p>
      <blockquote>Szerinte sem a Szent Imre kórház, sem a Szent János kórház fejlesztésével nem megoldható a mostani helyzet</blockquote>
      <p>- jegyezte meg Csenger-Zalán Zsolt.</p>
      <p>Arra a kérdésre, hogy a XXII. kerület befogadná a szuperkórházat, a fideszes képviselő azt mondta: örömmel és köszönettel nyugtázzák, ugyanakkor ez elképesztő időbeli csúszást okozna, és a kerület a közösségi közlekedéssel való megközelítése is nehézkesebb.</p>
      <p>Aradszki András felhívta a figyelmet képviselőtársa Simicskó István (KDNP) petíciójára, amelyet a szuperkórház érdekében indított.</p>
      <p>Megjegyezte: ha úgy alakulna, választókerületeik is készen állnak a kórház befogadására.</p>
      <p>
        <i>Nyitókép: Pexels.com</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/22/bejelentkezett-egy-onkormanyzat-a-szuperkorhazert"/>
        <a href="https://infostart.hu/belfold/2019/10/11/lantos-gabriella-a-korhaz-nem-az-amire-ki-van-irva"/>
        <a href="https://infostart.hu/belfold/2019/09/17/merfoldkohoz-ert-a-del-budai-szuperkorhaz-beruhazasa"/>
        <a href="https://infostart.hu/belfold/2019/08/28/itt-vannak-a-legujabb-latvanytervek-a-del-budai-centrumkorhazrol"/>
      </related>
    </article>
  </body>
</html>