<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191125_borton_csalas_nigeria"/>
    <meta property="og:site_name" content="HVG.hu"/>
    <meta property="article:published_time" content="2019-11-25T14:03:00+00:00"/>
    <meta property="og:title" content="302 millió forintot csalt össze egy nigériai férfi a neten – miközben a börtönben ült"/>
    <meta property="og:description" content="A nigériai Hope Olusegun Aroke korábban online csalás miatt 24 év börtönbüntetést kapott. Éppen tölti, de ez nem akadályozta meg abban, hogy a börtönből tovább dolgozzon."/>
  </head>
  <body>
    <article>
      <h1>302 millió forintot csalt össze egy nigériai férfi a neten – miközben a börtönben ült</h1>
      <address><time datetime="2019-11-25T14:03:00+00:00">25 Nov 2019, 14:03</time> by <a rel="author">hvg.hu</a></address>
      <p>
        <b>A nigériai Hope Olusegun Aroke korábban online csalás miatt 24 év börtönbüntetést kapott. Éppen tölti, de ez nem akadályozta meg abban, hogy a börtönből tovább dolgozzon.</b>
      </p>
      <p>Az egyáltalán nem ritka, hogy a bűnözők internetes csalással igyekeznek mások pénzéhez hozzájutni, egy nigériai férfinak azonban sikerült kitűnnie az átlagos csalók szürke tömegéből. Hope Olusegun Aroke mintegy 1 millió dollárt, vagyis nagyjából 302 millió forintot szedett össze egy online csalás segítségével.</p>
      <blockquote>Mindezt úgy, hogy közben végig börtönben volt.</blockquote>
      <p>Aroke még 2015-ben került a rácsok mögé, szintén csalás miatt. Az ország gazdasági és pénzügyi bűncselekményekkel foglalkozó bizottsága (EFCC) szerint ott is folytatta tevékenységét, egy mobiltelefon és mobilnet-hozzáférés segítségével üzemeltette bentről a gépezetet. A nyomozók egyelőre nem biztosak benne, miként juthatott egy börtönlakó a mobiltelefonhoz és a mobilinternethez. Azt gyanítják, egy orvosi kezelés alatt szerezte be a készüléket.</p>
      <p>Két bankszámlát is nyitott, a megszerzett pénzt pedig egyikről a másikra utalta. Az egyik számlát a felesége használta, aki egy 60 690 dollár (kb. 18,3 millió forint) értékű ingatlant, valamint egy Lexus RX 350-et is vett – írja a <i><a href="https://www.theregister.co.uk/2019/11/21/nigerian_fraudster_prison/">The Register</a></i>.</p>
      <p>A férfi éppen 24 évben meghatározott börtönbüntetését tölti, miután egy malajziai egyetemen informatikus hallgatónak adta ki magát, és ebben az álcájában egy Afrikát és Ázsiát is érintő komoly bűncselekményt felügyelt.</p>
    </article>
  </body>
</html>