<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000113154"/>
    <meta property="og:site_name" content="MGR Online"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="แก๊งโจรปล้นสมบัติในพิพิธภัณฑ์เมืองเบียร์ กวาดไปนับพันล้านยูโร"/>
    <meta property="og:description" content="เอเจนซีส์ - หนังสือพิมพ์ Bild รายงานว่า มีกลุ่มโจรบุกปล้นอัญมณีและทรัพย์สินของมีค่าอื่นๆ รวมมูลค่าประมาณ 1 พันล้านยูโร จากพิพิธภัณฑ์แห่งหนึ่งในภาคตะวันออกของเยอรมนี ตอนช่วงรุ่งสางวันจันทร์ (25 พ.ย.)"/>
  </head>
  <body>
    <article>
      <h1>แก๊งโจรปล้นสมบัติในพิพิธภัณฑ์เมืองเบียร์ กวาดไปนับพันล้านยูโร</h1>
      <address><time datetime="2019-11-25T14:20:00+00:00">25 Nov 2019, 14:20</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011704501.JPEG"/>
      </figure>
      <p><b>เอเจนซีส์ - หนังสือพิมพ์ Bild รายงานว่า มีกลุ่มโจรบุกปล้นอัญมณีและทรัพย์สินของมีค่าอื่นๆ รวมมูลค่าประมาณ 1 พันล้านยูโร จากพิพิธภัณฑ์แห่งหนึ่งในภาคตะวันออกของเยอรมนี ตอนช่วงรุ่งสางวันจันทร์ (25 พ.ย.)</b><br/><br/>คนร้ายกลุ่มนี้ตัดระบบไฟฟ้าของพิพิธภัณฑ์ Gruenes Gewoelbe ในเมืองเดรสเดน ซึ่งเป็นหนึ่งในสถานที่เก็บสะสมคอลเล็คชั่นอัญมณีรายใหญ่ของยุโรป ตามการรายงานของหนังสือพิมพ์เมืองเบียร์<br/><br/>ตำรวจได้ปิดกั้นพื้นที่พิพิธภัณฑ์ และระบุว่า พวกเขากำลังตรวจสอบอยู่ว่ามีอะไรหายไปบ้าง โดยที่ยังไม่มีการระบุตัวคนร้าย รวมถึงยังไม่มีการจับกุมใคร ส่วนทางพิพิธภัณฑ์ก็ยังไม่ได้ออกมาแสดงความเห็น<br/><br/>หนึ่งในสมบัติล้ำค่าซึ่งเป็นที่รู้จักกันดีของพิพิธภัณฑ์แห่งนี้คือเพชร "กรีน ไดมอนด์" ขนาด 41 กะรัต ไม่อยู่ในพิพิธภัณฑ์ตอนที่กลุ่มโจรบุกปล้น เพราะถูกยืมไปจัดแสดงที่นิวยอร์กพอดี<br/><br/>สมบัติล้ำค่าอื่นๆ ที่จัดแสดงในเดรสเดนนั้นมีมากมาย อาทิ ปะติมากรรมของราชวงศ์อินเดียที่ทำขึ้นสมัยศตวรรษที่ 18 สร้างจากทอง เงิน วัสดุเคลือบ อัญมณีและไข่มุก<br/><br/>สมบัติในพิพิธภัณฑ์แห่งนี้รอดจากการทิ้งบอมบ์ของฝ่ายพันธมิตรในช่วงสงครามโลกครั้งที่ 2 แต่ก็ยังถูกขนออกไปบ้างจากพวกโจรขโมยสมบัติช่วงสงครามของสหภาพโซเวียต แต่ก็สามารถนำกลับคืนมาได้</p>
    </article>
  </body>
</html>