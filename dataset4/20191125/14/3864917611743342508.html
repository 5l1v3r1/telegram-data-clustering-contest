<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2825057-navkolo-rozvedenna-sil-na-donbasi-vidbuvaetsa-vidverta-manipulacia-homcak.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T14:53:00+00:00"/>
    <meta property="og:title" content="Навколо розведення сил на Донбасі відбувається відверта маніпуляція - Хомчак"/>
    <meta property="og:description" content="Поточні процеси розведення військ на ділянках вздовж контактної лінії на Донбасі мають кінцевою метою повернення контролю над кордонами, відновлення роботи органів державного управління та забезпечення нормального життя для місцевого населення."/>
  </head>
  <body>
    <article>
      <h1>Навколо розведення сил на Донбасі відбувається відверта маніпуляція - Хомчак</h1>
      <h2>Поточні процеси розведення військ на ділянках вздовж контактної лінії на Донбасі мають кінцевою метою повернення контролю над кордонами, відновлення роботи органів державного управління та забезпечення нормального життя для місцевого населення.</h2>
      <address>
        <time datetime="2019-11-25T14:53:00+00:00">25 Nov 2019, 14:53</time>
      </address>
      <p>Про це <a href="https://www.ukrinform.ua/rubric-ato/2824697-ruslan-homcak-nacalnik-genstabu-golovnokomanduvac-zsu.html">в інтерв’ю для Укрінформу </a>заявив начальник Генерального штабу – Головнокомандувач ЗС України генерал-лейтенант Руслан Хомчак.</p>
      <p>Він зауважив, що рішення про розведення сил було ухвалене вже роки тому, і свідчить не стільки про дії українських військових, скільки про здатність військово-політичного керівництва країни виконувати прийняті зобов’язання.</p>
      <p>«Ви можете проаналізувати 16-й рік, коли дві ділянки були розведені, а третя не була протягом трьох років розведена, - це <a href="https://www.ukrinform.ua/rubric-ato/2824317-zelenskij-pokazav-ak-buduvavsa-mist-u-stanici.html">Станиця Луганська</a>. І коли сьогодні вона розведена і Президент відкрив міст, - я не думаю, що ситуація там стала гіршою для місцевого населення. Наша кінцева мета – повернути наші кордони, державне управління та забезпечити нормальне життя місцевому населенню», - сказав Хомчак.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html">Хомчак підтвердив, що захоплені РФ кораблі відремонтують і повернуть на службу</a>
      </blockquote>
      <p>Він висловив думку, що не варто створювати надто великий ажіотаж щодо процесів розведення сил на Донбасі. Зараз навколо цього питання відбувається, за словами генерала, відверта маніпуляція військовими термінами у спробах розхитати ситуацію та розколоти українське суспільство.</p>
      <p>«Сьогодні ми – українська держава і українська армія, – ми повертаємо свої землі, ми хочемо, щоб була поновлена територіальна цілісність, і було зась для когось навіть руку до неї протягувати», - додав український військовий керівник.</p>
    </article>
  </body>
</html>