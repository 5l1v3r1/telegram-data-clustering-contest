<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=359599"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="Ускоро коначна одлука о повредама Кодекса понашања у НСРС"/>
    <meta property="og:description" content="Етички одбор Народне скупштине Републике Српске требало би да у сриједу, 27. новембра, донесе коначну одлуку по основу шест посланичких пријава о повреди Кодекса понашања у парламенту Српске као највишој законодавној институцији, рекла је предсједник овог одбора Соња Караџић Јовичевић."/>
  </head>
  <body>
    <article>
      <h1>Ускоро коначна одлука о повредама Кодекса понашања у НСРС</h1>
      <address>
        <time datetime="2019-11-25T14:08:00+00:00">25 Nov 2019, 14:08</time>
      </address>
      <p>
        <i>Етички одбор Народне скупштине Републике Српске требало би да у сриједу, 27. новембра, донесе коначну одлуку по основу шест посланичких пријава о повреди Кодекса понашања у парламенту Српске као највишој законодавној институцији, рекла је предсједник овог одбора Соња Караџић Јовичевић.</i>
      </p>
      <p>- Данас смо обрадили двије пријаве и још једну ћемо. Иако смо планирали да послушамо учеснике свих пријава, поједини посланици су оправдано одсутни, па ћемо одржати више сједница Одбора... План је да у сриједу, 27. новембра, донесемо коначну одлуку да би је руководство Народне скупштине имало до четвртка, 28. новембра, односно дана за гласање - рекла је Јовичевићева новинарима у Бањалуци.</p>
      <p>Она је навела да је ријеч о међусобним пријавама посланика ПДП-а Драшка Станивуковића и посланика СНСД-а Илије Таминџије.</p>
      <p>- Такође, Клуб посланика СНСД-а поднио је пријаву против посланика СДС-а Миладина Станића. Имамо и међусобне пријаве Костадина Васића из Уједињене Српске и Станивуковића, те коначно пријаву посланика Демоса Споменка Стојановића против СДС-овог Небојше Вукановића - навела је Јовичевићева.</p>
      <p>Она је додала да се након спроведеног поступка, уколико буде утврђена повреда одредаба Кодекса понашања, изриче прописана мјера која може бити усмена и писана опомена, али и новчана казна у износу од 20 одсто посланичке накнаде.</p>
      <p>Јовичевићева је рекла да посланици на одлуку Одбора имају право жалбе Колегијуму Народне скупштине, који доноси коначну одлуку.</p>
      <p>Она сматра да Кодекс понашања треба мијењати на начин да обухвати све особе које обављају разне послове у парламенту Српске, као и да казне буду степеноване.</p>
      <p>Јовичевићева је рекла да и након овог поступка у којем је дошло до кршења Кодекса понашања нема наду да ће се са тиме престати, иако је циљ да непримјерен вокабулар између посланика у Скупштини буде сведен на најмању могућу мјеру.</p>
      <p>- Међу посланицима фали више толеранције, међусобног поштовања и аргумената, односно да не буде увреда и слично - поручила је Јовичевићева.</p>
      <p>Посланик ПДП-а Драшко Станивуковић рекао је новинарима да га је колега из СНСД-а Илија Таминџија и данас вређао на сједници Етичког одбора.</p>
      <p>- Када неко нема аргумената, слиједе увреде - рекао је Станивуковић.</p>
      <p>С друге стране, Таминџија је Станивуковићеве ријечи демантовао, наводећи да његов колега из ПДП-а континуирано износи увреде и неистине на његов рачун.</p>
      <p>- То опозиција не спомиње. Ово што ради Станивуковић јесте представа за јавност - рекао је Таминџија.</p>
      <p>Он је навео да има дугогодишњи стаж посланика и да за то вријеме никога није вријеђао.</p>
      <p>- У посљедњих годину дана се види да неред у Скупштини прави пар посланика из опозиције. Руководство Народне скупштине треба да их доведе у ред и да се поштује скупштински Пословник - рекао је Таминџија.</p>
    </article>
  </body>
</html>