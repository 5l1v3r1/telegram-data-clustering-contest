<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626242/%E0%A6%B6%E0%A6%BE%E0%A6%B8%E0%A7%8D%E0%A6%A4%E0%A6%BF-%E0%A6%AA%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8-%E0%A6%AC%E0%A6%BE%E0%A6%B8%E0%A7%8D%E0%A6%95%E0%A7%87%E0%A6%9F%E0%A6%AC%E0%A6%B2%E0%A7%87%E0%A6%B0-%E0%A6%B8%E0%A7%87%E0%A6%87-%E0%A6%95%E0%A7%8B%E0%A6%9A"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:51:00+00:00"/>
    <meta property="og:title" content="শাস্তি পাচ্ছেন বাস্কেটবলের সেই কোচ"/>
    <meta property="og:description" content="এসএ গেমসের ক্যাম্পে অনুশীলনরত এক নারী বাস্কেটবল খেলোয়াড়কে সম্প্রতি শারীরিকভাবে লাঞ্ছিত করেন কোচ। বাংলাদেশ অলিম্পিক অ্যাসোসিয়েশন (বিওএ) অবশেষে কোচের বিরুদ্ধে ব্যবস্থা নিয়েছে। এসএ গেমসের ক্যাম্পে নারী খেলোয়াড়কে শারীরিকভাবে লাঞ্ছিত করার অভিযোগে অবশেষে শাস্তি পাচ্ছেন বাস্কেটবল কোচ সবুজ মিয়া। বাংলাদেশ অলিম্পিক অ্যাসোসিয়েশনে (বিওএ) নারী খেলোয়াড়ের করা অভিযোগের প্রেক্ষিতে কোচকে কাল ডেকে পাঠিয়েছিলেন..."/>
  </head>
  <body>
    <article>
      <h1>শাস্তি পাচ্ছেন বাস্কেটবলের সেই কোচ</h1>
      <address><time datetime="2019-11-25T14:51:00+00:00">25 Nov 2019, 14:51</time> by <a rel="author">ক্রীড়া প্রতিবেদক, ঢাকা</a></address>
      <p><b>এসএ গেমসের ক্যাম্পে অনুশীলনরত এক নারী বাস্কেটবল খেলোয়াড়কে সম্প্রতি শারীরিকভাবে লাঞ্ছিত করেন কোচ। বাংলাদেশ অলিম্পিক অ্যাসোসিয়েশন (বিওএ) অবশেষে কোচের বিরুদ্ধে ব্যবস্থা নিয়েছে।<br/></b>এসএ গেমসের ক্যাম্পে নারী খেলোয়াড়কে শারীরিকভাবে লাঞ্ছিত করার অভিযোগে অবশেষে শাস্তি পাচ্ছেন বাস্কেটবল কোচ সবুজ মিয়া। বাংলাদেশ অলিম্পিক অ্যাসোসিয়েশনে (বিওএ) নারী খেলোয়াড়ের করা অভিযোগের প্রেক্ষিতে কোচকে কাল ডেকে পাঠিয়েছিলেন বিওএ কর্মকর্তারা। অভিযুক্ত কোচ ও খেলোয়াড়দের দুই পক্ষের কথা শোনেন বিওএর তদন্ত কমিটি। সভা শেষে বিওএর সহসভাপতি শেখ বশির আহমেদ মামুন জানান, ‘নারী খেলোয়াড়ের গায়ে হাত তোলার অপরাধে আপাতত তাকে ক্যাম্পে অনুশীলনে বিরত থাকতে নির্দেশ দিয়েছি। আগামী দুই দিনের মধ্যে ফেডারেশন এই কোচের বিরুদ্ধে যেন ব্যবস্থা নেয় সেটাও জানিয়ে দিয়েছি আমরা।’</p>
      <p>গত জুলাই থেকে শুরু হয়েছে এসএ গেমসের ক্যাম্প। শারীরিকভাবে নিগৃহীত হওয়ার শিকার এক মেয়ে এরই মধ্যে ক্যাম্প থেকে নিজের নাম প্রত্যাহার করে নিয়েছেন। অন্য মেয়েরা যদিও বিভিন্ন সময় লাঞ্ছিত হয়েও ভয়ে মুখ খুলতেন না। বিকেএসপিতে অনুশীলনের সময় কোচ এক খেলোয়াড়কে চড় থাপ্পড় মারছেন এমন ভিডিও পরশু বিওএর কাছে জমা দেয় এক খেলোয়াড়ের অভিভাবক। সেই প্রেক্ষিতেই এমন সিদ্ধান্ত নিয়েছে বিওএ। এসএ গেমসে বাস্কেটবল শুরু হবে ৫ ডিসেম্বর কাঠমান্ডুতে। এবারই প্রথম নারী বাস্কেটবল দল খেলবে এসএ গেমসে।</p>
      <p>
        <b>আরও পড়ুন:</b>
        <br/>
        <a href="https://www.prothomalo.com/sports/article/1626090/">কোচের হাতে লাঞ্ছিত হওয়ার অভিযোগ নারী খেলোয়াড়ের</a>
      </p>
      <p> </p>
    </article>
  </body>
</html>