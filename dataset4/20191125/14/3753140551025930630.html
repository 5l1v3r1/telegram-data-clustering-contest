<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/lyshe_29_ukrayinciv_znayut_khto_proyshov_u_radu_po_mazhorytarnomu_okrugu_de_vony_prozhyvayut"/>
    <meta property="og:site_name" content="espreso.tv"/>
    <meta property="article:published_time" content="2019-11-25T14:06:00+00:00"/>
    <meta property="og:title" content="Лише 29% українців знають, хто пройшов у Раду по мажоритарному округу, де вони проживають"/>
    <meta property="og:description" content="За результатами опитування Фонду “Демократичні ініціативи” та КМІС, лише 29% громадян знають, хто був обраний до Верховної Ради по їхньому мажоритарному округу"/>
  </head>
  <body>
    <article>
      <h1>Лише 29% українців знають, хто пройшов у Раду по мажоритарному округу, де вони проживають</h1>
      <address>
        <time datetime="2019-11-25T14:06:00+00:00">25 Nov 2019, 14:06</time>
      </address>
      <p>За результатами опитування Фонду “Демократичні ініціативи” та КМІС, лише 29% громадян знають, хто був обраний до Верховної Ради по їхньому мажоритарному округу</p>
      <p>Про це сказала директор Фонду “Демократичні ініціативи”  Ірина Бекешкіна під час пресконференції, повідомляє <a href="https://www.ukrinform.ua/rubric-society/2824761-mense-tretini-ukrainciv-znaut-hto-projsov-u-radu-po-ihnomu-okrugu.html?fbclid=IwAR3ZGi2OdsZEZZeYW6D-mXKcloBJAa54ioUakUaYn7ARViP2_HR6SmgALpg">Укрінформ.</a></p>
      <p>“Що цікаво, лише 29% громадян знають, хто був обраний по їхньому мажоритарному округу. Здається, вже час розгорнути діяльність на окрузі чи щось ще”, - сказала Бекешкіна.</p>
      <p>Вона додала, що 68% опитаних не знають, хто обраний до парламенту  по їхньому округу. “Ви можете сказати, ну все-таки явка на виборах була менше половини, то, може, люди, які не голосували, і не знають, хто був обраний. Це не так”, - зазначила соціологиня.</p>
      <p>Про своїх мажоритарних депутатів знає меншість, зокрема, серед виборців партій “Опозиційна платформа “За життя” - 37%, партії “Європейська солідарність” - 37%, партії “Слуга народу” - теж 37%.</p>
      <p>“Тобто на більшості мажоритарних округів були обрані депутати від “Слуги народу”, але лише 37% тих, хто голосував за цю партію, знають, хто був обраний по мажоритарному округу. Це інформація для роздумів”, - сказала Бекешкіна.</p>
      <p>Як показало опитування, “досі виборці, які голосували, вважають, що вони зробили правильний вибір, і у першому, і в другому турі президентських виборів, і особливо на парламентських виборах”.</p>
      <p>“82% вважають, що вони зробили правильний вибір, це серед тих, хто голосували”, - пояснила Бекешкіна.</p>
      <p>Окрім того, зазначила вона, зараз 37% опитаних вважають, що Україна рухається в правильному напрямку, і стільки ж - що в неправильному.</p>
      <p>Загальнонаціональне дослідження громадської думки населення України було проведене Фондом “Демократичні ініціативи” імені Ілька Кучеріва спільно з Київським міжнародним інститутом соціології з 4 по 19 листопада 2019 року.</p>
      <p>Опитування проводилося в 110 населених пунктах у всіх областях України, окрім Автономної Республіки Крим, а у Донецькій і Луганській областях — тільки на територіях, що контролюються Україною.</p>
      <p>В результаті польового етапу була зібрана 2041 анкета. Теоретична похибка вибірки не перевищує 2,3%.</p>
      <p>Опитування було здійснено за фінансування Представництва Європейського Союзу в Україні.</p>
      <figure>
        <img src="http://static.espreso.tv/uploads/article/2693995/images/im-sociology_25.11_2.png"/>
      </figure>
    </article>
  </body>
</html>