<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/594949/%E0%A6%A8%E0%A7%87%E0%A6%AA%E0%A6%BE%E0%A6%B2%E0%A7%87-%E0%A6%B6%E0%A7%81%E0%A6%9F%E0%A6%BE%E0%A6%B0-%E0%A6%B6%E0%A6%BE%E0%A6%95%E0%A6%BF%E0%A6%B2%E0%A7%87%E0%A6%B0-%E0%A6%B8%E0%A6%BE%E0%A6%AE%E0%A6%A8%E0%A7%87-%E0%A6%95%E0%A6%A0%E0%A6%BF%E0%A6%A8-%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T14:41:00+00:00"/>
    <meta property="og:title" content="নেপালে শুটার শাকিলের সামনে কঠিন পরীক্ষা"/>
    <meta property="og:description" content="৫০ মিটার পিস্তল ইভেন্টে তার দুর্দান্ত সাফল্য। তিন বছর আগে এসএ গেমসে সোনা জয়ের পর গত বছর অস্ট্রেলিয়ায় কমনওয়েলথ গেমসে পেয়েছিলেন রুপা। কিন্তু শাকিল আহমেদের প্রিয় ইভেন্ট এবারের এসএ গেমসে নেই। তাকে লড়তে হবে ১০ মিটার পিস্তলে, যে ইভেন্টে তার খুব একটা সাফল্য নেই। ১ ডিসেম্বর নেপালে শুরু হতে..."/>
  </head>
  <body>
    <article>
      <h1>নেপালে শুটার শাকিলের সামনে কঠিন পরীক্ষা</h1>
      <address><time datetime="2019-11-25T14:41:00+00:00">25 Nov 2019, 14:41</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/500x0x1/uploads/media/2019/11/25/52d786bb0fbde5600f8972e1c8722ffe-5ddbe78826a99.jpg"/>
        <figcaption>শাকিল আহমেদ</figcaption>
      </figure>
      <p>
        <b>৫০ মিটার পিস্তল ইভেন্টে তার দুর্দান্ত সাফল্য। তিন বছর আগে এসএ গেমসে সোনা জয়ের পর গত বছর অস্ট্রেলিয়ায় কমনওয়েলথ গেমসে পেয়েছিলেন রুপা। কিন্তু শাকিল আহমেদের প্রিয় ইভেন্ট এবারের এসএ গেমসে নেই। তাকে লড়তে হবে ১০ মিটার পিস্তলে, যে ইভেন্টে তার খুব একটা সাফল্য নেই। ১ ডিসেম্বর নেপালে শুরু হতে যাওয়া ‘দক্ষিণ এশিয়ার অলিম্পিক’ তাই শাকিলের জন্য বড় পরীক্ষা।</b>
      </p>
      <p>আন্তর্জাতিক পর্যায়ে ১০ মিটার পিস্তলে শাকিলের একমাত্র সাফল্য এসেছিল ২০১৫ সালে। দিল্লিতে এশিয়ান এয়ারগান চ্যাম্পিয়নশিপে ব্রোঞ্জ জিতেছিলেন তিনি। এরপর আর কোনও প্রতিযোগিতায় পদকের দেখা পাননি। এশিয়ান গেমসে তো ২২তম হয়েছিলেন ৪০জন প্রতিযোগীর মধ্যে।</p>
      <p>নেপালে যে কঠিন চ্যালেঞ্জ অপেক্ষা করছে, তা বুঝতে পারছেন শাকিলও। বাংলা ট্রিবিউনকে তিনি বলেছেন, ‘আমি জানি, আমাকে নিয়ে দেশের মানুষের অনেক প্রত্যাশা। তাদের আশা পূরণের সর্বোচ্চ চেষ্টা করবো। পদক জয়ের লক্ষ্য নিয়েই নেপালে যাচ্ছি।’</p>
      <p>ঘরোয়া প্রতিযোগিতায় সাফল্যই আশাবাদী করে তুলেছে শাকিলকে, ‘আমার প্রস্তুতি ভালো। ২০১৫ সাল থেকে ঘরোয়া প্রতিযোগিতায় ১০ মিটার পিস্তলে প্রথম স্থানে থাকছি। এসএ গেমসের বাছাই পর্বে ৫৭৮ স্কোর করেছি। আমি মনে করি, এই স্কোর করতে পারলে নেপালে সোনা জেতা সম্ভব।’</p>
      <p>তার প্রাথমিক লক্ষ্য অবশ্য সেরা আটে থাকা, ‘৫৬০ স্কোর করতে পারলে সেরা আটে থাকতে পারবো। এরপর হবে আসল লড়াই। ভারতের শুটারদের মূল প্রতিদ্বন্দ্বী মনে করছি।’</p>
      <footer>/টিএ/এএআর/</footer>
    </article>
  </body>
</html>