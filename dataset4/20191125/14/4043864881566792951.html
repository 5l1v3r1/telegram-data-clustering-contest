<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7232975/"/>
    <meta property="og:site_name" content="Українська правда"/>
    <meta property="article:published_time" content="2019-11-25T14:46:08+00:00"/>
    <meta property="og:title" content="У ВРП обурилися словами Рябошапки про саботаж ними судової реформи"/>
    <meta property="og:description" content="У Вищій раді правосуддя заявили, що генеральний прокурор Руслан Рябошапка поширює інформацію з метою дискредитації судової влади або впливу на ВРП"/>
  </head>
  <body>
    <article>
      <h1>У ВРП обурилися словами Рябошапки про саботаж ними судової реформи</h1>
      <address>
        <time datetime="2019-11-25T14:46:08+00:00">25 Nov 2019, 14:46</time>
      </address>
      <p>У Вищій раді правосуддя заявили, що генеральний прокурор Руслан Рябошапка поширює інформацію з метою дискредитації судової влади або впливу на ВРП</p>
      <p><b>Джерело:</b> <a href="https://hcj.gov.ua/news/poshyrennya-generalnym-prokurorom-informaciyi-z-metoyu-dyskredytaciyi-sudovoyi-vlady-abo-vplyvu?fbclid=IwAR0SRdf7WENdArjTmfY-zvesyOc_Dv_Py5-_EfuDeWy-UDm4sisHmCjMOjk">заява</a> ВРП за приводу заяв генпрокурора в інтерв’ю проєкту Радіо Свобода та Голосу Америки "Настоящее время" від 15 листопада.</p>
      <p><b>Пряма мова:</b> "Вища рада правосуддя вважає неприпустимими політичні коментарі Генерального прокурора щодо темпів впровадження судової реформи, які прозвучали в інтерв’ю "Радіо Свобода" від 15 листопада 2019 року.</p>
      <p>Коли подібні заяви лунають в контексті впровадження змін до Закону України "Про судоустрій і статус суддів", то вони нівелюють цілі судової реформи і нової реформи прокуратури, а не сприяють їх реалізації.</p>
      <p>Жодна судова реформа не повинна перетворюватися на політичну кампанію з дискредитації судової системи або інструмент її інституційного руйнування".</p>
      <p><b>Деталі:</b> У ВРП додали, що висловлювання генпрокурора стосовно діяльності суддів, у тому числі вищих інстанцій, і членів Вищої ради правосуддя суперечать принципу поділу влади на законодавчу, виконавчу та судову, який гарантує кожній гілці влади незалежність.</p>
      <p><b>Що було раніше:</b> У згаданому <a href="https://www.currenttime.tv/a/ryaboshapka/30272093.html">інтерв’ю</a>, генпрокурор, коментуючи справу "плівок Вовка", заявив, що "судова система так і залишилася закритою кастою, де кілька прізвищ фактично управляють цією судовою системою".</p>
      <p>Генпрокурор припустив, що для пришвидшення реформи судової системи потрібні радикальні заходи, наприклад, кримінальне переслідування.</p>
      <p>"Президент зробив перший крок, намагаючись перезавантажити орган, який відповідає за відбір і звільнення суддів. І відразу ми побачили саботаж з боку органу, який відповідає за звільнення суддів, з боку Вищої ради правосуддя. І саботаж з боку Верховного суду. Я думаю, що тут потрібні ще більш радикальні заходи. Можливо, потрібно спробувати спілкуватися з саботажниками в рамках кримінально-процесуального кодексу", - заявив він.</p>
      <p>
        <b>Нагадаємо:</b>
      </p>
      <ul>
        <li>10 травня у ВККС заявили, що <a href="https://www.pravda.com.ua/news/2019/05/10/7214683/">34 судді </a>Окружного адмінсуду Києва, включно із головою Павлом Вовком та суддями, які визнали незаконною націоналізацію Приватбанку, не з’явилися на обов’язкове кваліфікаційне оцінювання, бо нібито захворіли.</li>
        <li>Пізніше правоохоронці розповіли, що розслідують справу про втручання керівництва <a href="https://www.pravda.com.ua/news/2019/07/26/7222024/">Окружного адмінсуду</a> в ухвалення рішень, вплив на роботу Вищої кваліфікаційної комісії суддів та організацію прийняття завідомо неправосудних рішень.</li>
        <li>НАБУ також оприлюднило <a href="https://www.pravda.com.ua/news/2019/07/26/7222033/">записи розмов нібито суддів ОАСК</a>, які фігурують у справі про втручання суду в роботу інших органів влади.</li>
        <li>У відповідь суд <a href="https://www.pravda.com.ua/news/2019/07/26/7222050/">заявив про тиск</a>. А голова суду Павло <a href="https://www.pravda.com.ua/news/2019/07/27/7222100/">Вовк</a> сказав, що опубліковані записи – брехня.</li>
        <li>5 листопада стало відомо, що прокуратура подала клопотання про <a href="https://www.pravda.com.ua/news/2019/11/5/7231079/">продовження</a> терміну досудового слідства у справі записів із кабінету Вовка.</li>
        <li>7 листопада судді Шевченківського суду столиці <a href="https://www.pravda.com.ua/news/2019/11/7/7231287/">відмовилися продовжити</a> строки досудового розслідування у провадженні щодо так званих "Плівок Вовка".</li>
      </ul>
      <related>
        <a href="https://www.pravda.com.ua/news/2019/11/20/7232541/"/>
        <a href="https://www.pravda.com.ua/news/2019/11/15/7232045/"/>
        <a href="https://www.pravda.com.ua/news/2019/11/15/7232017/"/>
      </related>
    </article>
  </body>
</html>