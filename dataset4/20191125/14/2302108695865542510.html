<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/scenariul-lansat-de-radet-pentru-a-iesi-basma-curata-in-cazul-gropii-nesemnalizate-doi-barbati-beti-ar-fi-aruncat-semnalizatoarele-in-groapa.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T14:11:10+00:00"/>
    <meta property="og:title" content="Scenariul lansat de RADET pentru a ieşi basma curată în cazul gropii nesemnalizate: doi bărbați beți ar fi aruncat semnalizatoarele în groapă"/>
    <meta property="og:description" content="Două maşini s-au prăbuşit duminică una peste alta într-o groapă făcută de angajaţii RADET pe strada Aleea Compozitorilor din capitală. În urma"/>
  </head>
  <body>
    <article>
      <h1> Scenariul lansat de RADET pentru a ieşi basma curată în cazul gropii nesemnalizate: doi bărbați beți ar fi aruncat semnalizatoarele în groapă </h1>
      <address><time datetime="2019-11-25T14:11:10+00:00">25 Nov 2019, 14:11</time> by <a rel="author">Dragoș Popa</a></address>
      <p>Două maşini s-au prăbuşit duminică una peste alta într-o groapă făcută de angajaţii RADET pe strada Aleea Compozitorilor din capitală. În urma accidentului a rezultat rănirea uşoara a unuia dintre şoferi. Potrivit şoferilor împlicaţi în accident locuitorilor din zonă, groapa nu a fost semnalizată aşa cum ar fi trebuit.</p>
      <p>„Nu a fost semnalizată şi nu a avut absolut nimic. Cum o vedeţi, aşa a fost groapa”, a declarat proprietara autoturismului care a căzut primul în groapă.</p>
      <p>Pentru că toate privirile au fost ţintite spre angajaţii RADET care nu au semnalizat lucrarea deloc, sau dacă au făcut-o, au făcut-o superficial, şeful regiei a identificat vinovaţii în persoana a doi bărbaţi neidentificaţi, aflaţi sub influenţa băuturilor alcoolice.</p>
      <p>„Doi bărbați care au ieșit de la barul de lângă (… lucrare n.r.) au aruncat tot ceea ce înseamnă semnalizare rutieră a unui șantier în groapă. Apoi, au plecat”, a declarat Alexandru Burghiu, director general Termoenergetica (RADET), pentru Bucureşti FM.</p>
      <p>Directorul este contrazis chiar de către vânzătoarea magazinului din apropiere, care a declarat pentru G4Media.ro că nu a văzut nicio persoană care să arunce indicatoarele în groapă. Mai mult decât atât, ieri fiind zi de vot, nu a vândut băuturi alcoolice nimănui pentru că în zonă se află o secţie de votare.</p>
      <p>Șeful companiei susţine că RADET a depus o plângere penală la Poliţie pentru a depista presupușii făptaşi.</p>
      <p>Poliţiştii de la Brigada Rutieră au intrat pe fir şi au descoperit prima neregulă: „În urma verificărilor, s-a constatat faptul că în data de 20 noiembrie, Radet a primit acord de intervenție din partea Brigăzii Rutiere, valabil 48 de ore, în vederea realizării lucrărilor din Aleea Compozitorilor. De asemenea, s-a stabilit faptul că la data producerii evenimentului rutier valabilitatea acordului era depașită, urmând a fi dispuse măsurile legale.”</p>
      <p>Prin urmare, companiei municipale i s-a întocmit proces verbal de aplicare a sancţiunii contravenţionale în valoare de 3045 lei, iar acum poliţiştii fac cercetări pentru a vedea dacă obstacolul a fost semnalizat corespunzător ori, în caz contrar, care sunt motivele nesemnalizării sau ale eventualelor deficiențe.</p>
      <p>
        <b>Cum ar fi trebuit să fie semnalizată groapa</b>
      </p>
      <p>„Sectoarele de drum afectate de lucrări trebuie semnalizate vizibil prin indicatoare şi mijloace auxiliare de semnalizare rutieră, precum semafoare, balize direcţionale, panouri, conuri de dirijare, bariere, garduri, parapete din material plastic etc. De asemenea, conform codului rutier, art. 33 alin (2) – Semnalizarea lucrărilor care se execută pe drumurile publice este obligatorie. Aceasta este însoțită pe timpul nopții de lămpi cu lumină galbenă intermitentă sau în cascadă și se efectuează de către executantul lucrărilor, cu avizul poliției rutiere. Din imaginile prezentate, în mod sigur acolo lipseau lămpile cu lumină galbenă intermitentă, atât de necesare noaptea pe o vreme ploioasă cum a fost ieri seară”, a declarat pentru G4Media.ro Alexandru Vâlvoi, reprezentantul asociaţiei „România fără gropi”.</p>
      <p>
        <i>Foto: Accidentul din cartirul Drumul Taberei (Sursa: Ciprian Ciucu)</i>
      </p>
    </article>
  </body>
</html>