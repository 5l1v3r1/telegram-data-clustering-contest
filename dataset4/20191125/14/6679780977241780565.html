<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/meg-par-nap-es-leszogezhetjuk-februartol-4-evre-parlamenti-kepviselet-nelkul-maradhatunk"/>
    <meta property="og:site_name" content="Paraméter"/>
    <meta property="article:published_time" content="2019-11-25T14:59:00+00:00"/>
    <meta property="og:title" content="Még pár nap, és leszögezhetjük: februártól 4 évre parlamenti képviselet nélkül maradhatunk"/>
    <meta property="og:description" content="Az egyes politikai pártoknak, mozgalmaknak és pártkoalícióknak nem egész egy hetük maradt arra, hogy leadják a jövő évi parlamenti választásokra állított jelöltlistájukat. Ezt legkésőbb vasárnap, azaz december 1. éjfélig tehetik meg. Eddig még senki sem adta le a jelöltlistát. Sem a Híd, sem pedig az összefogásos párt."/>
  </head>
  <body>
    <article>
      <h1>Még pár nap, és leszögezhetjük: februártól 4 évre parlamenti képviselet nélkül maradhatunk</h1>
      <h2>Az egyes politikai pártoknak, mozgalmaknak és pártkoalícióknak nem egész egy hetük maradt arra, hogy leadják a jövő évi parlamenti választásokra állított jelöltlistájukat. Ezt legkésőbb vasárnap, azaz december 1. éjfélig tehetik meg. Eddig még senki sem adta le a jelöltlistát. Sem a Híd, sem pedig az összefogásos párt.</h2>
      <address>
        <time datetime="2019-11-25T14:59:00+00:00">25 Nov 2019, 14:59</time>
      </address>
      <p>A jelöltlistát - amelyik legfeljebb 150 nevet tartalmazhat  - az egyes politikai formációk elektronikusan vagy postán küldhetik el az Állami Választási Bizottság jegyzőkönyvvezetőjének. Az ezt benyújtó politikai tömörüléseknek 17 000 euró kauciót is le kell perkálniuk. Ezt az összeget azok a pártok kapják vissza, amelyek a választásokon begyűjtik a voksok legalább 2 százalékát.</p>
      <p>Az egyes pártoknak a jelöltlistával együtt le kell adniuk vagy a legfelsőbb pártszerv tagjainak listáját, amelyen legalább ötször annyi névnek kell szerepelnie, mint ahány tagja van a párt végrehajtó szervének, vagy pedig a párttagok listáját, amelynek legalább kétszer annyi nevet kell tartalmaznia, mint ahányan a jelöltlistán szerepelnek.</p>
      <p>A parlamenti választásokra 2020. február 29-én kerül sor és a hivatalos kampányidőszak november 5-én kezdődött meg. Az egyes politikai formációk - ÁFA-val együtt -legfeljebb hárommillió eurót költhetnek el a kampányra, és a kiadásokat egy átlátható számlán kell vezetniük. A kampány 48 órával a választások megkezdése előtt ér véget, amikor is kampánycsend lép életbe.</p>
      <p>Mivel a két "nagy" hazai magyar párt, a Híd és az MKP végül <a href="https://parameter.sk/hidon-kivuli-magyar-partok-elutasitjak-az-egyuttmukodest-smerrel-bugarek-viszont-akkor-az-olano-t"><b>nem egyezett meg az együttműködésben</b></a>, alig valószínű, hogy így külön-külön indulva valamelyikük megszerzi a szavazatok 5 százalékát. De legalább majd lehet egymásra mutogatni, abban mindig erősek voltunk. Ennyicskére voltunk képesek, talán azért is, mert egy ideje visszahúzódtak a véresszájú magyargyűlölők. Minél kisebb a nyomás, annál inkább fütyülünk a közéletre. Aminek a következménye az is, hogy magasról teszünk arra, mennyire vállalhatatlan figurákat rakunk fel a jelöltlistára.</p>
      <p>(p)</p>
    </article>
  </body>
</html>