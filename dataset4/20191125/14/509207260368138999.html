<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/iden-is-felcsutra-kerulhet-a-legtobb-tao-penz"/>
    <meta property="og:site_name" content="444"/>
    <meta property="article:published_time" content="2019-11-25T14:55:54+00:00"/>
    <meta property="og:title" content="Idén is Felcsútra kerülhet a legtöbb TAO-pénz"/>
    <meta property="og:description" content="1,1 milliárd forintos támogatást hagyott jóvá az MLSZ az Orbán Viktor által alapított akadémia részére."/>
  </head>
  <body>
    <article>
      <h1>Idén is Felcsútra kerülhet a legtöbb TAO-pénz</h1>
      <address><time datetime="2019-11-25T14:55:54+00:00">25 Nov 2019, 14:55</time> by <a rel="author">Horváth Bence</a></address>
      <p>Az <a href="https://mfor.hu/cikkek/makro/11-milliardnyi-tao-penz-mehet-felcsutra-iden.html">mfor.hu írta meg</a>, hogy ugyan idén elvileg a TAO-támogatások visszafogásáról volt szó, Felcsút azért idén is milliárdos nagyságrendű támogatást kapott. Mint írják, az Orbán Viktor miniszterelnök által alapított Felcsúti Utánpótlás Neveléséért Alapítványnak a </p>
      <blockquote>a 2019/2020-as évadban összesen 1,12 milliárd forintnyi TAO-támogatást hagyott jóvá a Magyar Labdarúgó Szövetség.</blockquote>
      <p>Hogy ezt a pénzt mire költik majd, az majd a sportfejlesztési programból derülhet ki, de ezt még nem tettek közzé a focialapítvány honlapján.</p>
      <p>A lap megjegyzi, hogy nem kevés közpénzről van szó, de az elmúlt évekhez képest ez visszaesést jelent: az idei program ugyanis a TAO-rendszer indulása óta a legkisebb értékű Felcsúton, eddig a 2013-as év volt a "mélypont", amikor megelégedtek 1,54 milliárd forintnyi TAO-val.</p>
      <p>2011 óta pedig összesen 26,5 milliárd forint közpénz áramlott a felcsúti focialapítványhoz, ami mellé "adományozó" cégek még 22,4 milliárd forintot adtak. Hogy idén mennyi "adomány" érkezett, az csak a jövő nyáron fog kiderülni, az biztos, hogy mostanáig felfoghatatlan összeg, 48,88 milliárd forint érkezett az alapítványhoz TAO vagy önkéntes adományok révén.</p>
      <p>Az mfor.hu összesítése szerint a 2018/2019-es évadban a labdarúgó klubok, szervezetek összesen 39 milliárd forintnyi TAO-t igényeltek, míg ebben a szezonban csak 19,5 milliárdot. Ebből egyébként kicsivel több mint 2 milliárd forint lehívása történt meg. Az idei visszafogottság oka, hogy a kormány a futó beruházások befejezése érdekében visszafogta a projekteket, azaz újabb ingatlanberuházásokat nem feltétlen támogatnak. Az MLSZ adatai szerint a felcsúti alapítvány mögött a legtöbb TAO-t a jelenleg már elfogadott programok alapján a Gyirmót FC igényelte, 365 milliót, majd a Soroksár Sport Club Kft. 325 milliós programja jön. </p>
    </article>
  </body>
</html>