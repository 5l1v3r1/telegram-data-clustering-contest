<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/mts-prodaie-vodafone-ukraine-azerbaidzhanskomu-bakcell-vidoma-tsina-203436.html"/>
    <meta property="og:site_name" content="5 канал"/>
    <meta property="article:published_time" content="2019-11-25T14:59:00+00:00"/>
    <meta property="og:title" content="МТС продає Vodafone Ukraine азербайджанському Bakcell: відома ціна"/>
    <meta property="og:description" content="Передача акцій пройде найближчим часом"/>
  </head>
  <body>
    <article>
      <h1>МТС продає Vodafone Ukraine азербайджанському Bakcell: відома ціна</h1>
      <address>
        <time datetime="2019-11-25T14:59:00+00:00">25 Nov 2019, 14:59</time>
      </address>
      <p>МТС оголосив про підписання з компанією ТОВ Telco Solutions and Investments, яка є підконтрольною телекомунікаційній компанії ТОВ Bakcell юридичного зобов'язання на продаж телекомунікаційного бізнесу в Україні, передає "<a href="https://ua-news.liga.net/society/news/mts-prodae-vodafone-ukraine-azerbaydjanskomu-bakcell-za-734-mln">Liga.net</a>".</p>
      <p>У рамках угоди, МТС через свою 100% дочірню компанію Allegretto Holding S.a.r.l. (Люксембург) продає 100% частку в компанії Preludium BV (Нідерланди), єдиному акціонеру ПрАТ "ВФ Україна", за $734 мільйони, включаючи відкладений платіж на суму близько $84 мільйонів.</p>
      <p>Слід зазначити, що передача акцій пройде найближчим часом.</p>
      <p>"Угода комплементарна оновленій стратегії МТС, яка передбачає концентрацію зусиль на російському ринку, що генерує більше 90% виручки групи, і розвиток на основі базового телеком-бізнесу комплексу сучасних цифрових сервісів. З урахуванням незначної частки українського бізнесу в масштабі групи, МТС збереже привабливий рівень дивідендних виплат в рамках прийнятої на початку року політики", – наголосив президент МТС Олексій Корня.</p>
      <p>Купівля компанії в Україні фінансується переважно коштом ресурсів від міжнародних фінансових структур.</p>
      <p>"З придбанням Vodafone Україна, другого на ринку України телекомунікаційного оператора, ми продовжуємо стратегію розширення міжнародної присутності та входження до нових ринків компаній, що входять у групу NEQSOL Holding. Телекомунікаційна галузь серед пріоритетних напрямків роботи нашої групи, тому ми постійно інвестуємо в інноваційні та надійні телекомунікаційні рішення", – прокоментував заступник голови Ради Директорів Bakcell.</p>
      <blockquote>Як повідомляв 5.UA, Антимонопольний комітет України <a href="https://www.5.ua/ekonomika/amku-dozvolyv-azerbaidzhanskii-kompanii-prydbaty-vodafone-ukraina-201504.html">дозволив азербайджанській компанії придбати "Vodafone Україна"</a>.</blockquote>
      <p><b>Довідка. </b>Vodafone – одна з найбільших світових телекомунікаційних компаній. Оператор працює в 24 країнах, має партнерські угоди з операторами 42 країн і надає послуги фіксованого широкосмугового доступу в Інтернет на 18 ринках. Станом на 30 червня 2019 року послугами мобільного зв'язку Vodafone користуються близько 640 млн абонентів, а фіксованого Інтернету – 21 млн користувачів.</p>
      <p>Bakcell – оператор стільникового зв'язку стандарту GSM, UMTS і LTE в Азербайджані. Перший стільниковий оператор, який почав свою діяльність у цій країні. Є одним із найбільших інвесторів в економіку Азербайджану.</p>
    </article>
  </body>
</html>