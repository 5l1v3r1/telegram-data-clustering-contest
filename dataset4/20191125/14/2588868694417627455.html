<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170026/na-justiciu-utocia-tvrdila-na-vypocuvani-kandidatka-na-sefku-ns.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T14:56:00+00:00"/>
    <meta property="og:title" content="Na justíciu útočia, tvrdila na vypočúvaní kandidátka na šéfku NS"/>
    <meta property="og:description" content="Justícia sa stala predmetom útoku médií. Myslí si to sudkyňa a kandidátka na post predsedníčky Najvyššieho súdu Alena Šišková. Uviedla to počas svojho..."/>
  </head>
  <body>
    <article>
      <h1>Na justíciu útočia, tvrdila na vypočúvaní kandidátka na šéfku NS</h1>
      <h2>Justícia sa stala predmetom útoku médií. Myslí si to sudkyňa a kandidátka na post predsedníčky Najvyššieho súdu Alena Šišková. Uviedla to počas svojho vypočúvania na Súdnej rade. Šišková je sudkyňa trestnoprávneho kolégia, ktorú navrhla ako kandidátku bývalá predsedníčka NS SR Daniela Švecová.</h2>
      <address>
        <time datetime="2019-11-25T14:56:00+00:00">25 Nov 2019, 14:56</time>
      </address>
      <p><b>„Justícia sa stala predmetom útoku médií pod vplyvom individuálneho zlyhania,“</b> povedala Šišková na začiatku svojho vypočúvania. Tá sa podľa medializovaných informácií spomína aj v Threeme Mariana Kočnera, ktorý sa na ňu pýtal v súvislosti s trestným stíhaním Jozefa Majského, známeho z kauzy nebankovky BMG Invest. Šišková sedela v senáte, ktorý prerušil trestné stíhanie pre jeho zdravotný stav. Taktiež sedela v senáte, ktorý zobral Mariana Kočnera do väzby pre kauzu televíznych zmeniek. Články o nej chce riešiť aj právnymi krokmi.</p>
      <p>Podľa Šiškovej nie je správne, že médiá prinášajú online spravodajstvo z verejných zasadnutí. Môže to podľa nej informovať svedkov a ostatných obžalovaných, ako majú pred súdom vypovedať. Jej víziou v prípade zvolenia je aj dopracovať zákon o Najvyššom súde, tak ako ho majú aj okolité krajiny. Osobitný dôraz chce klásť na zvyšovanie odbornej úrovne sudcov aj v rámci využívania inštitútu dočasného pridelenia. Na NS SR sa jej v súčasnosti nepáči, že rieši veci, ktoré naň podľa nej nepatria - ako napríklad trovy konania.</p>
      <p>Súdna rada volí v pondelok opakovane predsedu NS SR. O predsednícke kreslo sa uchádzajú Alena Šišková a Ján Šikuta. V prvej voľbe predsedu NS SR, ktorá sa konala v septembri, sa nepodarilo zvoliť žiadneho kandidáta. Úlohy chýbajúceho predsedu NS SR vykonáva momentálne podpredsedníčka Jarmila Urbancová.</p>
    </article>
  </body>
</html>