<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191125_Meszaros_Visonta_gaz"/>
    <meta property="og:site_name" content="HVG.hu"/>
    <meta property="article:published_time" content="2019-11-25T14:01:00+00:00"/>
    <meta property="og:title" content="Műanyagtömlőből árad a szúrós szagú folyadék a Mátrai Erőműnél"/>
    <meta property="og:description" content="A vélhetően szennyezett víz egy közeli érbe ömlik. A helyiek bejelentést tettek a vezeték miatt."/>
  </head>
  <body>
    <article>
      <h1>Műanyagtömlőből árad a szúrós szagú folyadék a Mátrai Erőműnél</h1>
      <address><time datetime="2019-11-25T14:01:00+00:00">25 Nov 2019, 14:01</time> by <a rel="author">hvg.hu</a></address>
      <p>
        <b>A vélhetően szennyezett víz egy közeli érbe ömlik. A helyiek bejelentést tettek a vezeték miatt.</b>
      </p>
      <p>Több kilométer hosszú tömlőt helyezett el valaki a Mátrai Erőmű mögé, írja a <a href="https://24.hu/kozelet/2019/11/25/matrai-eromu-kornyezetszennyezes/?fbclid=IwAR0blg54CUq7uYE1-64OFvCzlJ9FBzBmT2Z2xli0dj3n9nAO2Q7QUBWMHcY">24.hu</a>. A közel tíz centiméter átmérőjű műanyag vezeték az erőmű mögötti patakból szúrós szagú folyadékot szállít egy útmenti kútba, ahonnan a víz egy Detk község felé folyó érbe ömlik, a beömlésnél látható, hogy a folyadék kékesszürkére festi a vizet.</p>
      <p>A szennyvízgyanús folyadék a Mátrai Erőmű mellett a Mészáros Lőrinc tulajdonában levő <a href="https://hvg.hu/gazdasag/20190211_Orban_felavatta_Meszaros_uj_gyarat_es_elmondta_mi_hianyzik_a_gazdasagfejleszteshez">Viresol Kft.-től </a>is származhat. A 24.hu úgy értesült, a vezeték miatt a helyiek bejelentést tettek. Az erőmű vezetősége a portálnak azt nyilatkozta, „az idei évben már nem áll módjukban tájékoztatást adni”, a polgármesteri hivatal hétfő estére ígért lakossági tájékoztatást. Ezen a hvg.hu is ott lesz.</p>
      <p>A hvg.hu november 15-én <a href="https://hvg.hu/gazdasag/20191115_Tobben_rosszul_lettek_Meszaros_eromuvenel_a_katasztrofavedelem_ket_laborral_van_a_helyszinen">írta meg</a>, hogy elviselhetetlen bűzt áraszt a Mátrai Erőmű víztározója Visontán, többen rosszul is lettek Mészáros erőművénél. Korábban szintén <a href="https://hvg.hu/kkv/20191112_Ken_es_foszfortartalmu_gaz_terjeng_Meszaros_Lorinc_eromuvenek_a_telephelyerol_Visontan">beszámoltunk róla</a>, hogy a Mátrai Erőmű visontai telephelyén levő technológiai víztározóban kén- és foszfortartalmú gáz képződött, feltehetőleg az ott felgyűlt szerves anyagok bomlása miatt, valószínűleg ezért terjeng erős bűz a környéken. A katasztrófavédelem azt közölte, a felszabaduló gáz erőteljes szagú, de a lakosságot nem veszélyezteti.</p>
      <p>Az <a href="https://atlatszo.hu/2019/11/19/mergezo-gazok-buzlenek-a-matrai-eromuben-meszaros-lorinc-kemenyitogyarat-okoljak/"><i>Átlátszó</i></a> közölte, hogy információk szerint kénhidrogén és nitrogén-monoxid egészségügyi határértéket meghaladó koncentrációját, és foszfor-hidrogént (foszfint) mutattak ki a Mátrai Erőműben. A Heves megyei rendőrfőkapitány pénteken azt jelentette be, hogy környezetkárosítás miatt rendőrségi eljárás indult a Mátrai Erőmű Zrt. visontai telephelyén kialakult gázképződés ügyében.</p>
      <related>
        <a href="https://hvg.hu/itthon/20191120_Katasztrofavedelem_csak_budos_van_a_visontai_eromu_korul_de_nem_veszelyes"/>
        <a href="https://hvg.hu/kkv/20191122_Matrai_Eromu_megszolal_a_katasztrofavedelem"/>
      </related>
    </article>
  </body>
</html>