<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/599032/tria-entalmata-syllipsis-gia-tin-ypothesi-apagogis-31xronou-se-venzinadiko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Τρία εντάλματα σύλληψης για την υπόθεση απαγωγής 31χρονου σε βενζινάδικο"/>
    <meta property="og:description" content="Τρία εντάλματα σύλληψης εναντίον προσώπων εξασφάλισε η Αστυνομία, σχετικά με την καταγγελία 31χρονου στην Λεμεσό ότι έπεσε θύμα απαγωγής, επίθεσης και..."/>
  </head>
  <body>
    <article>
      <h1>Τρία εντάλματα σύλληψης για την υπόθεση απαγωγής 31χρονου σε βενζινάδικο</h1>
      <address><time datetime="2019-11-25T14:35:00+00:00">25 Nov 2019, 14:35</time> by <a rel="author">sigmalive</a></address>
      <p>Τρία εντάλματα σύλληψης εναντίον προσώπων εξασφάλισε η Αστυνομία, <a href="https://www.sigmalive.com/news/local/598944/pige-gia-venzini-kai-tou-epitethikan-agnostoi-kataggelia-apo-31xrono">σχετικά με την καταγγελία 31χρονου στην Λεμεσό ότι έπεσε θύμα απαγωγής, επίθεσης και ληστείας.</a></p>
      <p>Σύμφωνα με τα γεγονότα, ο  31χρονος μόνιμος κάτοικος Κύπρου, κατήγγειλε ότι γύρω στις 2.40 χθες το απόγευμα, ενώ βρισκόταν με το όχημά του σε πρατήριο βενζίνης στο Πισσούρι, όπου είχε διευθετήσει συνάντηση με συγκεκριμένη γυναίκα, τον πλησίασε αυτοκίνητο αγνώστων στοιχείων στο οποίο επέβαιναν δύο άντρες.</p>
      <p>Σύμφωνα πάντα με τον 31χρονο, οι δύο άντρες τον έβγαλαν με την βία από το αυτοκίνητό του, τον κτύπησαν με τα χέρια τους και στην συνέχεια τον έβαλαν ξανά στο αυτοκίνητό του και τον οδήγησαν σε ανοικτό χώρο στο Πισσούρι. Η συγκεκριμένη γυναίκα, με την οποία είχε συνάντηση, τους ακολούθησε με το όχημα των δραστών.</p>
      <p>Αφού έφτασαν στο σημείο, φέρονται να τον έβγαλαν ξανά από το αυτοκίνητο, τον κτύπησαν σε διάφορα μέρη του σώματός του, του πήραν διάφορα προσωπικά του αντικείμενα καθώς και χρηματικό ποσό.</p>
      <p>Στη συνέχεια, οι δύο άντρες και η γυναίκα τον εγκατέλειψαν στο σημείο με το αυτοκίνητό του.</p>
      <p>Ο 31χρονος μεταφέρθηκε στο Γενικό Νοσοκομείο Λεμεσού όπου διαπιστώθηκε ότι έφερε μώλωπες σε διάφορα σημεία του σώματός του και αφού του παρασχέθηκαν οι πρώτες βοήθειες, πήρε εξιτήριο.</p>
      <p>Ο Αστυνομικός Σταθμός Πισσουρίου συνεχίζει τις εξετάσεις.</p>
    </article>
  </body>
</html>