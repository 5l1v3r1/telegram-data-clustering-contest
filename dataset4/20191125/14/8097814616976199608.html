<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbal24.be/news/anderlecht-en-sambi-lokonga-bereiken-akkoord-over-nieuwe-deal"/>
    <meta property="og:site_name" content="Voetbal24"/>
    <meta property="article:published_time" content="2019-11-25T14:50:00+00:00"/>
    <meta property="og:title" content="Anderlecht en Sambi Lokonga bereiken akkoord over nieuwe deal"/>
    <meta property="og:description" content="RSC Anderlecht en Albert Sambi Lokonga (20) zijn eruit. Maandag bereikten beide partijen een akkoord over een nieuwe overeenkomst. Sambi Lokonga zette zijn krabbel onder een nieuwe deal tot de zomer van 2023."/>
  </head>
  <body>
    <article>
      <h1>Anderlecht en Sambi Lokonga bereiken akkoord over nieuwe deal</h1>
      <address><time datetime="2019-11-25T14:50:00+00:00">25 Nov 2019, 14:50</time> by <a rel="author" href="https://www.voetbal24.be/authors/46" target="_blank">Redactie</a></address>
      <p>
        <b>RSC Anderlecht en Albert Sambi Lokonga (20) zijn eruit. Maandag bereikten beide partijen een akkoord over een nieuwe overeenkomst. Sambi Lokonga zette zijn krabbel onder een nieuwe deal tot de zomer van 2023.</b>
      </p>
      <p>De onderhandelingen verliepen moeizaam, maar uiteindelijk is de kogel nu toch door de kerk. Sambi Lokonga gaat nergens heen en blijft nog een tijdje bij <a href="https://www.voetbal24.be/tag/Anderlecht">Anderlecht</a>. "De speler en zijn management hebben zich heel constructief opgesteld tijdens de onderhandelingen. Als club voelden we dat Sambi dankbaar en gelukkig is met de kansen die hij hier heeft gekregen", aldus manager Michael Verschueren op de webstek van paars-wit.</p>
      <p>"De contractverlenging is een goeie zaak voor beide partijen", gaat Verschueren verder. "Sambi is één van de grote talenten, die uit onze Youth Academy is doorgegroeid naar het eerste elftal. Hij kan zich hier nu verder ontwikkelen om dan een grote stap te zetten, zoals anderen hem hebben voorgedaan."</p>
      <h3>Sambi Lokonga: "Ik ben een kind van Neerpede"</h3>
      <p>Ook Sambi Lokonga zelf is in de wolken met de nieuwe deal. "Ik ben een kind van Neerpede natuurlijk. Dit is mijn club sinds mijn elfde. Hier in het eerste elftal spelen was ook mijn grote droom", benadrukt de middenvelder.</p>
      <p>"Begin dit seizoen voelde ik het vertrouwen van Vincent Kompany, van de staff, van de hele club. Nu moet ik mezelf bij <a href="https://www.voetbal24.be/tag/Anderlecht">Anderlecht</a> eerst nog verder bewijzen, mijn kwaliteiten ten volle laten rijpen én proberen bij te dragen tot de nieuwe <a href="https://www.voetbal24.be/tag/sport">sportieve</a> successen waar de club en zijn fans naar verlangen. Mij resten hier nog uitdagingen genoeg tot 2023. Dus verleng ik mijn contract met volle goesting."</p>
      <figure>
        <iframe data-src="https://twitter.com/rscanderlecht/status/1198959381083242496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>