<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a546832/Tepic-o-objavljivanju-njene-adrese-stanovanja-na-drustvenim-mrezama.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T14:52:00+00:00"/>
    <meta property="og:title" content="Tepić: Obratiću se Tužilaštvu zbog objavljivanja moje adrese stanovanja"/>
    <meta property="og:description" content="Potpredsednica Stranke slobode i pravde Marinika Tepić izjavila je za N1 da će se obratiti Tužilaštvu za..."/>
  </head>
  <body>
    <article>
      <h1>Tepić: Obratiću se Tužilaštvu zbog objavljivanja moje adrese stanovanja</h1>
      <address>
        <time datetime="2019-11-25T14:52:00+00:00">25 Nov 2019, 14:52</time>
      </address>
      <p>Potpredsednica Stranke slobode i pravde Marinika Tepić izjavila je za N1 da će se obratiti Tužilaštvu za visokotehnološki kriminal zbog objavljivanja njene adrese stanovanja na društvenim mrežama.</p>
      <p>"Svakako ću se obratiti Tužilaštvu za visokotehnološki kriminal da vidimo identitet tog 'hrabrog, zapravo sakrivenog lica koje objavljuje ulaz u moj stan gde živim sa porodicom i sa dvoje dece", rekla je Tepić.</p>
      <p>Dodala je da će se pismom obratiti i ambasadorima država članica Evropske unije i ocenila da će im možda sada biti jasnije zbog čega se bojkotuje, kako kaže, farsa oko dijaloga sa predstavnicima vlasti.</p>
      <p>"A ovo je korak više jer je ovo klasično zastrašivanje, verovatno sa namerom da više ne radim to što radim ili da ne radim na način na koji radim. Što se sigurno neće desiti odnosno nastaviću da radim upravo onako kao i do sada", rekla je Tepić.</p>
      <p>Tepić se tom prilikom i zahvalila ljudima koji joj prijavljuju koruptivne radnje i kriminal u svojim preduzećima i okolini.</p>
    </article>
  </body>
</html>