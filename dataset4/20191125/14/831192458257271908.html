<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/kinimatografiki-listeia-stin-dresdi-arpaxan-amythitoys-thisayroys-apo-ton-prasino-tholo-to-moyseio-me-ti-megalyteri-ekthesi-thisayron-stin-eyropi-kai-diefygan-me-limoyzina-i-megalyteri-listeia-olon-to/"/>
    <meta property="og:site_name" content="europost.gr"/>
    <meta property="article:published_time" content="2019-11-25T14:45:31+00:00"/>
    <meta property="og:title" content="Κινηματογραφική ληστεία στην Δρέσδη: Άρπαξαν αμύθητους θησαυρούς από τον «Πράσινο Θόλο» (το μουσείο με τη μεγαλύτερη έκθεση θησαυρών στην Ευρώπη) και διέφυγαν με λιμουζίνα! Η μεγαλύτερη ληστεία όλων των εποχών!"/>
    <meta property="og:description" content="Συναγερμός έχει σημάνει στη Δρέσδη της Γερμανίας καθώς, όπως μεταδίδουν τα γερμανικά ΜΜΕ, θησαυροί αξίας περίπου ενός δισεκατομμυρίου ευρώ έγιναν καπνός. Πρόκεται για τη ληστεία με τη μεγαλύτερη λεία όλων των εποχών. Μία ομάδα ανδρών"/>
  </head>
  <body>
    <article>
      <h1>Κινηματογραφική ληστεία στην Δρέσδη: Άρπαξαν αμύθητους θησαυρούς από τον «Πράσινο Θόλο» (το μουσείο με τη μεγαλύτερη έκθεση θησαυρών στην Ευρώπη) και διέφυγαν με λιμουζίνα! Η μεγαλύτερη ληστεία όλων των εποχών!</h1>
      <address>
        <time datetime="2019-11-25T14:45:31+00:00">25 Nov 2019, 14:45</time>
      </address>
      <p>Συναγερμός έχει σημάνει στη Δρέσδη της Γερμανίας καθώς, όπως μεταδίδουν τα γερμανικά ΜΜΕ, θησαυροί αξίας περίπου ενός δισεκατομμυρίου ευρώ έγιναν καπνός. Πρόκεται για τη ληστεία με τη μεγαλύτερη λεία όλων των εποχών.</p>
      <p>Μία ομάδα ανδρών έκλεψε αμύθητους θησαυρούς τις πρώτες πρωινές ώρες της Δευτέρας από τον «Πράσινο Θόλο», όπως ονομάζεται το γερμανικό μουσείο, στο οποίο βρίσκεται η μεγαλύτερη έκθεση θησαυρών στην Ευρώπη.</p>
      <figure>
        <img src="https://europost.gr/wp-content/uploads/2019/11/043_dpa-pa_191125-99-872863_dpai-300x200.jpg"/>
      </figure>
      <p>Σύμφωνα με την εφημερίδα Bild, οι ληστές άρπαξαν αρκετά κοσμήματα αντίκες και διέφυγαν με λιμουζίνα. Σύμφωνα με την αστυνομία της Δρέσδης, το προσωπικό ασφαλείας στο μουσείο παρακολούθησε live τη ληστεία μέσα από τις κάμερες και στη συνέχεια ειδοποίησε την αστυνομία! Οι άνδρες ασφαλείας δεν ήταν οπλισμένοι και για το λόγο αυτό δεν παρενέβησαν, όπως αναφέρεται.</p>
      <p>Οι ληστές φέρεται να απενεργοποίησαν την ηλεκτροδότηση στο μουσείο, προτού μπουν. Οι ληστές πρέπει να ήταν μικρόσωμοι και κατάφεραν να μπουν στο κτήριο μέσα από ένα στενό παράθυρο, όπως αναφέρουν τα γερμανικά ΜΜΕ. «Έβαλαν στο μάτι το ιστορικό μέρος της συλλογής με κοσμήματα και άλλα πολύτιμα έργα τέχνης», όπως χαρακτηριστικά επισημαίνει το γερμανικό περιοδικό Focus. Οι θησαυροί του μουσείου χρονολογούνται από τον 16ο αιώνα.</p>
      <p>Η εφημερίδα Bild μεταδίδει ότι οι ληστές μπήκαν από αυτό το παράθυρο:</p>
      <figure>
        <img src="https://europost.gr/wp-content/uploads/2019/11/parathiro-300x169.jpg"/>
      </figure>
      <p>Σε συνέντευξη Τύπου, ο αρχηγός της Αστυνομίας στη Δρέσδη, Γιοργκ Κουμπιέσα δήλωσε ότι, από τις κάμερες ασφαλείας διακρίνονται δύο άνδρες οι οποίοι κατάφεραν να μπουν στο εσωτερικό του κτιρίου από ένα μικρό παράθυρο, το προστατευτικό πλέγμα του οποίου έχει καταστραφεί.</p>
      <p>Η υπεύθυνη για τη συλλογή έργων τέχνης στο μουσείο επισημαίνει ότι μόνο από μία βιτρίνα εκπλάπησαν τρία κοσμήματα του 18ου αιώνα, ανεκτίμητης αξίας.</p>
      <figure>
        <img src="https://europost.gr/wp-content/uploads/2019/11/043_dpa-pa_191125-99-872825_dpai-300x200.jpg"/>
      </figure>
      <p>Στο κέντρο της Δρέσδης έχουν αναπτυχθεί δεκάδες περιπολικά. Κάμερα παρακολούθησης φέρεται να έχει καταγράψει πλάνα από τη ληστεία.</p>
      <figure>
        <img src="https://europost.gr/wp-content/uploads/2019/11/000_1MK0RU-300x200.jpg"/>
      </figure>
      <p>Ο «Πράσινος Θόλος» διαθέτει 3.000 έργα τέχνης απ’ όλο τον κόσμο. Όπως γράφει το περιοδικό Focus, o ιστορικός «Πράσινος Θόλος» στη Δρέσδη θεωρείται το μεγαλύτερο θησαυροφυλάκιο της Ευρώπης. Τα υπέροχα δωμάτια του «Πράσινου Θόλου» κτίστηκαν τον 16ο αιώνα. Κατά τη διάρκεια του Δευτέρου Παγκοσμίου Πολέμου, πολλά τμήματα του κτηρίου καταστράφηκαν σε μεγάλο βαθμό. Τα αντικείμενα τέχνης κατασχέθηκαν μετά τον πόλεμο από τον Κόκκινο Στρατό της Σοβιετικής Ένωσης. Το 1958 η συλλογή επέστρεψε στη Δρέσδη. Μετά την αναπαλαίωση των υπέροχων αιθουσών το 2006, το τμήμα με την ιστορική συλλογή του «Πράσινου Θόλου» άνοιξε ξανά τις πύλες του με την Γερμανίδα Καγκελάριο Άνγκελα Μέρκελ να κάνει τα εγκαίνια.</p>
    </article>
  </body>
</html>