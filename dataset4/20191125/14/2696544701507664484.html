<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191125_e_10_es_uzemanyag_kornyezetbarat_benzin"/>
    <meta property="og:site_name" content="HVG.hu"/>
    <meta property="article:published_time" content="2019-11-25T14:06:00+00:00"/>
    <meta property="og:title" content="Új korszak jön az autósok számára 2020-tól"/>
    <meta property="og:description" content="Magyarországon is elérhető lesz a környezetbarát E10-es üzemanyag."/>
  </head>
  <body>
    <article>
      <h1>Új korszak jön az autósok számára 2020-tól</h1>
      <address><time datetime="2019-11-25T14:06:00+00:00">25 Nov 2019, 14:06</time> by <a rel="author">MTI</a></address>
      <p>
        <b>Magyarországon is elérhető lesz a környezetbarát E10-es üzemanyag.</b>
      </p>
      <p>Nő a biológiai eredetű összetevők aránya az üzemanyagokban január 1-jétől, az intézkedéssel Magyarország csatlakozik környezetbarát E10-es üzemanyagot használó államokhoz - mondta Kaderják Péter, az Innovációs és Technológiai Minisztérium (ITM) energiaügyekért és klímapolitikáért felelős államtitkára hétfőn Budapesten sajtótájékoztatón.</p>
      <p>Az államtitkár felidézte, hogy a benzinbe és a dízel üzemanyagba keverendő, megújuló energiaforrásnak minősülő, biológiai eredetű összetevők kötelező, legkisebb összevont mértéke 6,4 százalékról 8,2 százalékra nő. A 95-ös benzin bioetanol-aránya legalább 6,1 százalék lesz.</p>
      <p>Grád Ottó, a Magyar Ásványolaj Szövetség főtitkára elmondta, hogy az átállás már decemberben elkezdődik. A töltőállomásokon kicserélik a matricákat, a 95-ös benzint E10-es matrica is jelzi az eddigi E5-ös helyett.</p>
      <p>A magasabb bioetanol-tartalomra való váltás több európai uniós országban megtörtént, és a tapasztalatok szerint nem okozott műszaki problémát - hangsúlyozta a főtitkár, hozzátéve, hogy esetleg régi típusú gépkocsiknál lehet szükség a járműre vonatkozó előírások ellenőrzésére.</p>
      <related>
        <a href="https://hvg.hu/cegauto/20191122_a_vw_ujdonsaga_egy_igazi_benzinpusztito_fenevad"/>
        <a href="https://hvg.hu/vilag/20191116_Mit_szolna_a_107_forintos_benzinhez"/>
      </related>
    </article>
  </body>
</html>