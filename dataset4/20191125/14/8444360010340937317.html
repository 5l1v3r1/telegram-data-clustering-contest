<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/apisteyto-theama-o-giryonis-efere-ydrosifones-stin-kriti/2923026/"/>
    <meta property="og:site_name" content="Newsit.gr"/>
    <meta property="article:published_time" content="2019-11-25T14:35:29+00:00"/>
    <meta property="og:title" content="Απίστευτο θέαμα: Ο “Γηρυόνης” έφερε υδροσίφωνες στην… Κρήτη"/>
    <meta property="og:description" content="Με... το στόμα ανοιχτό έμειναν όσοι τυχεροί είδαν εντυπωσιακούς υδροσίφωνες στην νότια Κρήτη και συγκεκριμένα στην Κάτω Ζάκρο του νομού Λασιθίου."/>
  </head>
  <body>
    <article>
      <h1>Απίστευτο θέαμα: Ο “Γηρυόνης” έφερε υδροσίφωνες στην… Κρήτη</h1>
      <h2>Με... το στόμα ανοιχτό έμειναν όσοι τυχεροί είδαν εντυπωσιακούς υδροσίφωνες στην νότια Κρήτη και συγκεκριμένα στην Κάτω Ζάκρο του νομού Λασιθίου.</h2>
      <address><time datetime="2019-11-25T14:35:29+00:00">25 Nov 2019, 14:35</time> by <a rel="author">Newsit Newsroom</a></address>
      <p>Ο λόγος για δύο<b> υδροσίφωνες</b> που έκαναν την εμφάνισή τους στη διάρκεια της κακοκαιρίας “Γηρυόνης” που έπληξε όλη τη χώρα.</p>
      <figure>
        <img src="https://www.newsit.gr/wp-content/uploads/2019/11/YDROSIFONAS_2_25_11_2019.jpg"/>
      </figure>
      <h3>Τι είναι οι υδροσίφωνες</h3>
      <p>Σύμφωνα με το wikipedia, οι υδροσίφωνες είναι πολύ πιο ασθενείς από τους σίφωνες ξηράς, με ταχύτητες ανέμου της κατηγορίας F0 / EF0 και σπανιότερα F1 / EF1, ενώ και η ταχύτητα μετακίνησής τους από το ένα σημείο στο άλλο είναι πολύ πιο αργή. Η διάμετρός τους κυμαίνεται από 3 έως 50 μέτρα και πολύ σπάνια μπορεί να φτάσει τα 100 – 150 μέτρα.</p>
      <p>Η διάρκεια ζωής τους σχεδόν πάντα είναι μόλις μερικά λεπτά. Γενικότερα, έχουν πολύ ασθενέστερα χαρακτηριστικά, αλλά και λιγότερα ενδεχόμενα αντικείμενα να καταστρέψουν. Ωστόσο, υπάρχει πάντα και ο κίνδυνος να βγουν στην ξηρά, με κίνδυνο τότε να προκαλέσουν σοβαρές ζημιές ή και θύματα.</p>
      <figure>
        <img src="https://www.newsit.gr/wp-content/uploads/2019/11/YDROSIFONAS_1_25_11_2019.jpg"/>
      </figure>
      <p>Παλαιότερα, ιδίως, οι θαλάσσιοι σίφωνες θεωρούνταν πολύ επικίνδυνοι για τα πλοία και ιδιαίτερα για τα ιστιοφόρα. Με την πρώτη ανίχνευσή τους, οι πορείες τους παρακολουθούνταν προσεκτικά με διοπτεύσεις, προκειμένου να τους αποφύγουν.</p>
      <p>Πάντως στην νεότερη ιστορία δεν έχει αναφερθεί σύγχρονο πλοίο να υπέστη σοβαρές τουλάχιστον ζημιές από τέτοιο φαινόμενο. Στο ραντάρ ο σίφωνας φαίνεται άλλοτε ως ένας έντονος στόχος και άλλοτε ως ένας εκ παρεμβολής, μετακινούμενος στόχος.</p>
      <p>πηγή:<a href="https://www.cretapost.gr/526909/apistefto-theama-o-giryonis-efere-ydrosifones-stin-kriti/"> cretapost.gr</a></p>
    </article>
  </body>
</html>