<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058345_ketharmados-gyozelmet-aratott-johannis-az-eredmeny-atrendezheti-az-eroviszonyokat-romaniaban"/>
    <meta property="og:site_name" content="Népszava"/>
    <meta property="article:published_time" content="2019-11-25T14:06:00+00:00"/>
    <meta property="og:title" content="Kétharmados győzelmet aratott Johannis, az eredmény átrendezheti az erőviszonyokat Romániában"/>
    <meta property="og:description" content="Nem tévedtek az előrejelzések, Klaus Johannis elsöprő, kétharmados győzelmet aratott a román elnökválasztás második fordulójában vasárnap."/>
  </head>
  <body>
    <article>
      <h1>Kétharmados győzelmet aratott Johannis, az eredmény átrendezheti az erőviszonyokat Romániában</h1>
      <address><time datetime="2019-11-25T14:06:00+00:00">25 Nov 2019, 14:06</time> by <a rel="author" href="https://nepszava.hu/szerzo/gal-maria/" target="_blank">Gál Mária</a></address>
      <p>
        <b>Nem tévedtek az előrejelzések, Klaus Johannis elsöprő, kétharmados győzelmet aratott a román elnökválasztás második fordulójában vasárnap.</b>
      </p>
      <p>A hivatalban lévő jobbközép konzervatív államfő  65,88, míg ellenfele, az október végén bizalmatlansági indítvány következtében a kormányzást is elbukó szociáldemokrata ex-miniszterelnök, pártelnök Viorica Dancila 34,12 százalékos támogatottságot ért el. A részvétel a második fordulóban 49,87 százalékos volt, ami magasabb ugyan, mint a november 11-i első forduló 47,66 százaléka, de így is részvételi mélypont a román elnökválasztások rendszerváltás utáni történetében. (Legutóbb, 2014 decemberében a második fordulós részvétel 62,04 százalék volt.)  A külföldön élő románok is rekordot döntöttek - a számukra három naposra nyújtott voksoláson  944 077 személy élt szavazati jogával. </p>
      <p>Az alacsony részvételi arány a megmérettetés előre borítékolható voltának is köszönhető, Johannis győzelmét ugyanis senki sem veszélyeztette egyetlen pillanatig sem. Nagyszeben egykori sikeres polgármestere, a szász kisebbségi vezető politikusból a román jobbközép konzervatív Nemzeti Liberális Párt (PNL) elnökévé előlépő Johannis azonban elsősorban nem ötéves elnöki teljesítményének köszönheti támogatottságát, hanem az alternatíva hiányának, a román belpolitika eddigi legstabilabb és legnagyobb pártja, a szociáldemokrata PSD belső válságainak és kormányzati ámokfutásának. A két hagyományos blokk, a bal-jobb mellett egyelőre nincs olyan politikai erő, amely országos választást tudna nyerni, a májusi EP-választáson még remekelő új párt, az USR területi beágyazottság hiányában erre még nem képes. </p>
      <p>Várhatóan tovább gyűrűzik a PSD válsága, Viorica Dancila-nak minden esélye megvan, hogy a pártelnöki tisztségét is elveszítse. A PSD olyan mélyrepülést produkált ebben az évben, amit vezéráldozat nélkül aligha marad. Az EP-választást csúnyán elbukták, néhány napra rá börtönbe került akkori elnökük, a korrupcióval vádolt Liviu Dragnea, októberben megbukott a Dancila vezette kormányuk, az elnökválasztáson pedig olyan csúfosan szerepelt az ex-miniszterelnök, mint még soha PSD-s elnökjelölt. Eddig még soha nem végzett 45 százalék alatt a PSD jelöltje a második elnökválasztási fordulóban, és minden vesztes jelöltjüknek rövidesen távoznia kellett a párt éléről is. A párt országos elnöksége ma tart kiértékelő tanácskozást, Dancila pedig előre jelezte, nem áll szándékában önként lemondani.</p>
      <p>Az elnökválasztás így az elnöki hivatalban nem hoz változást, a román politikai palettán viszont annál inkább. A román baloldal vezető pártja olyan válságba került, ami teljesen átrendezheti az erőviszonyokat.</p>
    </article>
  </body>
</html>