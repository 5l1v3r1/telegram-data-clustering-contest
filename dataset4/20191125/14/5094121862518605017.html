<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/letosni-krampus-show-se-z-vetsi-casti-ujalo-mesto-20191125.html"/>
    <meta property="og:site_name" content="Deník.cz"/>
    <meta property="article:published_time" content="2019-11-25T14:19:00+00:00"/>
    <meta property="og:title" content="Děsiví čerti projdou Kaplicí. Letošní Krampus show se z větší části ujalo město"/>
    <meta property="og:description" content="Průtahy ohledně jednání o uspořádání letošní show trochu ohrožovaly její konání v Kaplici. Dopadlo to ale dobře. Běh krampusů Kaplicí bude."/>
  </head>
  <body>
    <article>
      <h1>Děsiví čerti projdou Kaplicí. Letošní Krampus show se z větší části ujalo město</h1>
      <address><time datetime="2019-11-25T14:19:00+00:00">25 Nov 2019, 14:19</time> by <a rel="author">Zuzana Kyselová</a></address>
      <p>Takřka na poslední chvíli bylo rozhodnuto, že o větší část akce se postará samo město a jeho kulturní a informační centrum. Spolupráce s Production 1 dál pokračuje.</p>
      <p>“Moc si přeji, aby průtahy s definitivním potvrzením o konání akce neovlivnily účast návštěvníků,“ říká místostarosta Kaplice Libor Lukš. „Uděláme, byť ve velmi omezeném časovém prostoru, vše pro to, aby Krampus show v Kaplici byla opět kvalitní, a aby poté Kaplici opouštělo co nejvíce spokojených a nadšených diváků.“</p>
      <p>Příznivci této podívané se tak mohou těšit na 700 krampusů z 30 skupin. A to z jižního Tyrolska, z Německa a celého Rakouska s pekelnými vozy s ohňovou show. Ten den přijde v sobotu 14. prosince, kdy se krampusové v Kaplici ve velkolepé přehlídce objeví již poosmé.</p>
      <p>O zdárný průběh akce se tedy tentokrát postará město spolu s KIC po dohodě se společností Production 1, která má s městem uzavřenou pětiletou smlouvu na pořádání této akce.</p>
      <p>Hlavní osobou celé akce je ředitel KIC Stanislav Trs, který společně s kolegyní Radkou Šperlingovou tradici do města přivedl. „Díky dlouholeté spolupráci s rakouskými kolegy a silnému a přátelskému poutu mezi kaplickými organizátory a zahraničními vyznavači tradice Krampus se, i přes časové průtahy s přípravou, akce uskuteční,“ ujišťuje mluvčí města Jan Bohdal. „Rakušané se po roce do Kaplice opět velmi těší.“</p>
      <p>
        <b>Pořadatelé připravují program, který představí na začátku týdne.</b>
      </p>
      <p>V pátek 22. listopadu byl otevřen předprodej vstupenek v síti Ticketstream, vstupenky si bude pochopitelně také možné koupit přímo na místě. Vstupné na akci zůstává stejné jako v předchozích letech, to znamená 250 korun v předprodeji a 300 korun na místě v den konání. Parkování bude na připravených vyhrazených plochách zdarma.</p>
    </article>
  </body>
</html>