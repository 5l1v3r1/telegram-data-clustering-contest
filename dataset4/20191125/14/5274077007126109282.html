<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/419183"/>
    <meta property="og:site_name" content="ערוץ 7"/>
    <meta property="article:published_time" content="2019-11-25T14:03:00+00:00"/>
    <meta property="og:title" content="בנימין מוקירה את מתנדבי הצח&quot;י"/>
    <meta property="og:description" content="מועצת בנימין קיימה אירוע הוקרה למתנדבי צוותי החירום בישובים. ראש המועצה: &quot;לא מובן מאליו שאתם מסייעים ברגעים הכי קשים&quot;."/>
  </head>
  <body>
    <article>
      <h1>בנימין מוקירה את מתנדבי הצח"י</h1>
      <address><time datetime="2019-11-25T14:03:00+00:00">25 Nov 2019, 14:03</time> by <a rel="author">ערוץ 7</a></address>
      <p>מועצה אזורית מטה בנימין קיימה אמש (ראשון) אירוע הוקרה למתנדבי צוותי החירום של יישובי בנימין בפסגת זאב בירושלים.</p>
      <p>צח“י, צוות חירום וחוסן יישובי, הפך בעשור האחרון לחלק בלתי נפרד מהיישוב הכפרי במדינת ישראל כאשר היכולות והעוצמות של צח“י באות לידי ביטוי דווקא במצבי משבר וחירום.</p>
      <p>את האירוע הפיקו מחלקת קהילה במתנ"ס בנימין ואגפי הביטחון והשירותים חברתיים של המועצה שהעניקו במהלך הערב כלים נוספים למתנדבים הרבים וחידדו נהלים חדשים שנכנסו לתוקף.</p>
      <p>הערב נפתח עם דבריו של יצחק יעקב, מנהל האגף לשירותים חברתיים במועצת בנימין, אשר סיפר בהתרגשות רבה על פרויקט צח''י, צוות חירום יישובי, אותו הקים לפני למעלה מ-25 שנה ונתן השראה לכלל הרשויות בישראל. יעקב הודה בהתרגשות רבה למתנדבים מהיישובים וציין שהם החוסן העיקרי באירועי החירום הנותנים חיבור בין גורמי הרווחה למשפחה וכן מענה לכלל התושבים הזקוקים לסיוע באירועים קשים.</p>
      <p>לאחר דבריו של יעקב, עלה ראש המועצה ישראל גנץ והודה ליצחק יעקב על פועלו רבת השנים: "למעלה מ-30 שנה שיצחק יעקב מנהל במקצועיות ובמסירות את האגף לשירותים חברתיים במועצה. לצד היעילות והאכפתיות לאוכלוסיות המיוחדות, יצחק מלווה מקרוב משפחות שלצערנו הרב איבדו את היקרים להם מכל או נפגעו בפיגועי טרור, תאונות דרכים ואירועים טראגיים. בשם כל חבל בנימין אנו מוקירים ליצחק תודה גדולה."</p>
      <p>כמו כן, הדגיש גנץ את המתנדבים הרבים אשר עושים עבודת קודש שהיא לא טבעית למען הכלל: "אתם מגיעים לאירוע שאין לכם מושג איך תצאו ממנו. ברגישות, אחריות ויעילות רבה אתם מצליחים לסייע ברגעים הקשים, דבר שלא מובן מאליו לתושבים שעבודה מהסוג הזה היא בהתנדבות מלאה ללא שום קשר לעבודה הקבועה שלכם. לא קל להיות האיש שנמצא במקום הכואב והלא טבעי ואתם מוכנים להיות שם."</p>
      <p>בסיום האירוע קיבל יעקב תעודת הוקרה מגנץ שהודה לו בשם כל תושבי בנימין על פועלו הרב למען האוכלוסייה.</p>
    </article>
  </body>
</html>