<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/magazin/v-praze-vydrazily-unikatni-mince-a-medaile-za-miliony-zajem-o-numizmatiku-roste-1364517"/>
    <meta property="og:site_name" content="E15.cz"/>
    <meta property="article:published_time" content="2019-11-25T14:42:00+00:00"/>
    <meta property="og:title" content="V Praze vydražily unikátní mince a medaile za miliony. Zájem o numizmatiku roste"/>
    <meta property="og:description" content="Na největší numizmatická aukci letošního roku se dražily vzácné a také zcela unikátní mince, medaile i bankovky. V dražbě bylo téměř dva tisíce položek, s konečnou cenou více než 150 milionu korun. Dvě nejdražší se prodaly za shodných 7,35 milionu korun."/>
  </head>
  <body>
    <article>
      <h1>V Praze vydražily unikátní mince a medaile za miliony. Zájem o numizmatiku roste</h1>
      <address><time datetime="2019-11-25T14:42:00+00:00">25 Nov 2019, 14:42</time> by <a rel="author">kuš</a></address>
      <p>
        <b>Na největší numizmatická aukci letošního roku se dražily vzácné a také zcela unikátní mince, medaile i bankovky. V dražbě bylo téměř dva tisíce položek, s konečnou cenou více než 150 milionu korun. Dvě nejdražší se prodaly za shodných 7,35 milionu korun.</b>
      </p>
      <p>Pro zájemce byly k mání medaile z období Marie Terezie (1740-1780), Františka Lotrinského (1708-1765) a Josefa II. (1741-1790) ze sbírky podnikatele a známého numizmatika Jaroslava Kokoluse. Ta obsahovala unikátní mince a medaile včetně dvacetidukátová medaile z roku 1743, vydané u příležitosti korunovace Marie Terezie v Praze.</p>
      <p>Její vyvolávací cena začínala na 1,56 milionu Kč. Vydražila se za 7,35 milionu korun. Přičemž zájemci z celého světa mohli přihazovat nejen v sále, ale také prostřednictvím internetu. Podle experta na numizmatiku Radima Václavíka je zavedenou praxí, že jeden subjekt může mít na dražbě pouze jednoho zástupce. „Zpravidla se očekává, že konečné dražební ceny se více než zdvojnásobí oproti cenám vyvolávacím,“ poznamenává Václavík.</p>
      <p>Největší zájem byl o zlatý pětidukát Rudolfa II. z roku 1606 z mincovny v Praze s vyvolávací cenou 2,6 milionu korun, vydražen byl shodně jako dvacetidukátová medaile ke korunovaci Marie Terezie za 7,35 milionu.</p>
      <p>Zajímavou položkou byla také první emise státovky z roku 1919 s nominální hodnotou 500 korun, jejímž autorem je Alfons Mucha. Exemplář, jehož vyvolávací cena začínala na jednom milionu korun se nakonec vydražila za 2,3 milionu. </p>
      <related>
        <a href="https://www.e15.cz/magazin/kultura/obrazem-podivejte-se-na-nejdrazsi-dila-ktera-se-budou-drazit-v-galerii-kodl-vyvolavaci-ceny-jdou-do-milionu-1363659"/>
      </related>
      <p>V rámci prodejní akce pořádané aukčním domem Macho &amp; Chlapovič v pražském hotelu Mandarin Oriental byly k vidění různorodé položky, od keltských mincí po současné mince a bankovky. </p>
      <p>Celková velikost českého trhu se vzácným numizmatickým materiálem se odhaduje na stovky milionů korun. V českých numizmatických aukcích se loni prodaly mince a medaile za 465 milionů korun, což je o 55 milionů více než v předchozím roce a o 165 milionů víc než v roce 2016.</p>
      <related>
        <a href="https://www.e15.cz/tema/jak-si-uzit-design/novy-cesky-aukcni-rekord-kokoschkuv-obraz-se-prodal-za-78-5-milionu-1363453"/>
      </related>
      <p>„Trend zvyšující se obliby a zájmu Čechů o numizmatiku se projevil i při této aukci. Zájem českých numismatiků a rovněž investorů roste. Stále více lidí se k numizmatice přiklání jako k ideální formě investování,“ soudí Jan Jelínek z aukčního domu Macho &amp; Chlapovič.</p>
      <p>Očekávaný dražební rekord ale tentokrát nepadl. Ten si zatím drží zlatý svatováclavský desetidukát z roku 1937. Zájemce vyšel na aukci před dvěma lety na 17 milionů korun. </p>
      <related>
        <a href="https://www.e15.cz/zahranicni/z-drazdanske-klenotnice-grunes-gewolbe-zmizely-sperky-za-miliardy-zlodeje-zachytily-kamery-1364511"/>
      </related>
      <related>
        <h4>Související články</h4>
        <a href="https://www.e15.cz/magazin/kultura/koonsovu-sochu-vydrazila-sin-christie-s-za-vic-nez-dve-miliardy-prohlednete-si-rekordni-dilo-1358909"/>
        <a href="https://www.e15.cz/domaci/asijske-ritualni-bankovky-drazdi-centralni-banku-v-cesku-jich-uz-zadrzela-miliony-1360282"/>
        <a href="https://www.e15.cz/magazin/francouzce-v-byte-roky-viselo-dilo-italskeho-mistra-v-aukci-ted-muze-vynest-155-milionu-1362626"/>
        <a href="https://www.e15.cz/byznys/reality-a-stavebnictvi/chysta-se-drazba-obriho-arealu-po-armade-zajem-ma-developer-mrakodrapu-1357885"/>
        <a href="https://www.e15.cz/magazin/rekord-na-whisky-sotheby-s-vydrazila-sedesat-let-starou-lahev-za-44-milionu-1363610"/>
      </related>
    </article>
  </body>
</html>