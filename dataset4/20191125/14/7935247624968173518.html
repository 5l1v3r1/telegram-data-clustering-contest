<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/oyun-tat-vermiyor-sonuclar-gulduruyor-216199h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T14:43:18+00:00"/>
    <meta property="og:title" content="Oyun tat vermiyor sonuçlar güldürüyor"/>
    <meta property="og:description" content="Bursaspor, ligde bu sezon evinde maç kaybetmeyen ve sahasında en fazla puan toplayan ekiplerin başında yer alırken, oynadığı futbolla taraftarını mutlu edemeyen yeşil beyazlılar, son 5 maçından 3 galibiyet, 2 beraberlik çıkardı."/>
  </head>
  <body>
    <article>
      <h1>Oyun tat vermiyor sonuçlar güldürüyor</h1>
      <h2>Bursaspor, ligde bu sezon evinde maç kaybetmeyen ve sahasında en fazla puan toplayan ekiplerin başında yer alırken, oynadığı futbolla taraftarını mutlu edemeyen yeşil beyazlılar, son 5 maçından 3 galibiyet, 2 beraberlik çıkardı.</h2>
      <address>
        <time datetime="2019-11-25T14:43:18+00:00">25 Nov 2019, 14:43</time>
      </address>
      <p>Bursaspor, bu sezon evinde rakiplerinin korkulu rüyası olmaya devam ediyor. Timsah, her ne kadar oynadığı futbolla taraftarını mutlu edemese de ligde sahasında aldığı 3 puanlarla zirve yarışındaki iddiasını koruyor. Ligde bu sezon olnadığı 12 maçta 7 galibiyet, 2 beraberlik ve 3 yenilgi alan yeşil beyazlılar, 3 puan silme cezasının ardından 20 puanda yer alıyor. Bursaspor, aldığı 7 galibiyetin 5'ini ise evinde oynadığı maçlarda alarak sahasında rakiplerine gözdağı vermeyi başardı.</p>
      <p>
        <b>YENİLGİSİ YOK</b>
      </p>
      <p>Sahasında oynadığı maçlarda yenilgi yüzü görmeyen ekiplerin başında yer alan ve 5 galibiyetin yanısıra bir de beraberliği bulunan yeşil beyazlılar, Ekol Hastanesi Balıkesirspor ve Hatayspor'la birlikte sahasında en fazla puan toplayan ekip konumunda bulunuyor. Timsah, sahasında Akhisarspor'u 2-1, Osmanlıspor'u 3-1, BB Erzurumspor'u 1-0, CG Ümraniyespor'u 2-1 ve Keçiörengücü'nü 1-0 mağlup ederken, Ekol Hastanesi Balıkesirspor'la golsüz berabere kaldı.</p>
      <p>
        <b>11 PUAN TOPLADI</b>
      </p>
      <p>Bursaspor, iç sahasındaki başarılı sonuçlarının yanısıra son 5 maçında da yenilgi yüzü görmedi. Oynadığı futbol tat vermeyen, pozisyon üretmekte zorlanan yeşil beyazlılar, ligdeki son 5 maçından aldığı başarılı sonuçlarla zirve iddiasını korudu. Timsah, ligde oynadığı son 5 karşılaşmada 3 galibiyet elde ederken, 2 maçtan ise beraberlikle ayrıldı ve 11 puanı hanesine yazdırdı.</p>
    </article>
  </body>
</html>