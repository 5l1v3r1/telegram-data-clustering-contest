<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837683-novosad-poyasnila-svoyu-zayavu-pro-te-scho-v-ukrayini-zabagato-vchiteliv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T14:19:00+00:00"/>
    <meta property="og:title" content="Новосад пояснила свою заяву про те, що в Україні забагато вчителів"/>
    <meta property="og:description" content="КИЇВ. 25 листопада. УНН. Міністр освіти і науки Ганна Новосад прокоментувала свою заяву про те, що в Україні забагато вчителів, назвавши фразу &quot;вирваною з …"/>
  </head>
  <body>
    <article>
      <h1>Новосад пояснила свою заяву про те, що в Україні забагато вчителів</h1>
      <address><time datetime="2019-11-25T14:19:00+00:00">25 Nov 2019, 14:19</time> by <a rel="author">Наталія Рябцева</a></address>
      <p><b>КИЇВ. 25 листопада. УНН.</b> Міністр освіти і науки Ганна Новосад прокоментувала свою заяву про те, що в Україні забагато вчителів, назвавши фразу "вирваною з контексту". Про це вона повідомила журналістам у понеділок, передає кореспондент <b>УНН</b>.</p>
      <p>"Мої слова неможливо розглядати без контексту, тому що я не говорила, що в нас забагато вчителів. Моя теза була в тому, що в нас є певна диспропорція між міськими школами, а також школами, які знаходяться в селах, селищах, у маленьких містечках. У містах нам вчителів не вистачає, а в сільській місцевості, невеличких містечках у нас є певна непропорційна ситуація, коли кількість дітей на вчителя – вона значно менша, ніж у містах. Це потрібно виправляти", - розповіла Новосад.</p>
      <p>Вона також зазначила, що вчителі, певною мірою, нерівномірно розподілені між міською та сільською територіями, а також між маленькими містечками, тому у міністерстві є велике питання - як виглядає мережа шкіл.</p>
      <p>"І ось зараз втілюється аспект опорних шкіл, як один з інструментів покращити освіту у сільській місцевості. Це означатиме для вчителів - якщо якась маленька школа у селі буде закриватися – діти будуть підвозитись до опорної школи. Безперечно, цій опорній школи потрібно буде більше вчителів, і ці вчителі, які викладали в маленькій школі, зможуть переїхати, або їх будуть підвозити в ту опорну школу", - додала міністр.</p>
      <p>Раніше Новосад в одну із інтерв'ю заявила про надлишок вчителів в Україні та додала, що це питання є дуже непопулярним.</p>
      <p>Нагадаємо, Президент Зеленський розповів, що сперечається з Новосад щодо нової <a href="https://www.unn.com.ua/uk/news/1836777-zelenskiy-sperechayetsya-z-novosad-schodo-novoyi-programi-osviti">програми освіти</a>.</p>
    </article>
  </body>
</html>