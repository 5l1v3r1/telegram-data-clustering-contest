<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2007916/cezayirden-abye-tepki-i%C3%A7i%C5%9Flerimize-kar%C4%B1%C5%9Fma"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Cezayir'den AB'ye tepki: İçişlerimize karışma"/>
    <meta property="og:description" content="Cezayirliler, son günlerde sosyal medya organlarında “Cezayir’deki son gelişmelerin” ele alınacağı Avrupa Birliği (AB) oturumu sonuçlarına karşı uyarı yaparak “12 Aralık’ta yapılması planlanan cumhurbaşkanlığı seçimlerine katılım çağrısı yapan” görün"/>
  </head>
  <body>
    <article>
      <h1>Cezayir'den AB'ye tepki: İçişlerimize karışma</h1>
      <address>
        <time datetime="2019-11-25T14:00:00+00:00">25 Nov 2019, 14:00</time>
      </address>
      <p>Cezayirliler, son günlerde sosyal medya organlarında “Cezayir’deki son gelişmelerin” ele alınacağı Avrupa Birliği (AB) oturumu sonuçlarına karşı uyarı yaparak “12 Aralık’ta yapılması planlanan cumhurbaşkanlığı seçimlerine katılım çağrısı yapan” görüntülü mesajlar yayınladı. Cumhurbaşkanlığı seçimlerinin 5 adayı da seçmenlerine hitaplarında, bu AB oturumuna yoğunlaştı.<br/><br/><b>Oturumun sonuçları</b><br/><br/>5 adayın konuşmaları, Seçim Otoritesi’nin ve Cezayirli analistlerin açıklamaları, 10 Aralık’ta düzenlenecek Avrupa Parlamentosu (AP) oturumunun sonuçlarının gerisinde kaldı. Cumhurbaşkanlığı seçimlerinin destekçileri, 12 Aralık seçimlerini reddeden Halk Hareketi’ne karşı konumlarını güçlendirmek için “inandırıcı” bir gerekçe bulmuş gibi görünürken, ülke genelinde “iç politikaya müdahaleyi” kınayan açıklamalar yapıldı.<br/><br/> Fransa’nın Strazburg şehrinde bulunan AP, Cezayir’deki siyasi durumu tartışmaya açacak. Oturumun, AP Milletvekili Fransız Raphael Glucksmann’ın talebi üzerine düzenleneceğine inanılıyor. Raphael’in babası Andre Glucksmann ile Fransız filozof Bernard Henri Levy arasındaki dostluk ilişkileri hakkındaki söylentilerin sonrasında durum, çok sayıda Cezayirlinin öfkelenmesine neden oldu.<br/><br/>Öte yandan Cumhurbaşkanlığı seçimlerini destekleyen aktivistler, Cezayirli sendikacı Raşid Maalavi’yi AP oturumuna “halk hareketi temsilcisi” olarak katılacak olmakla suçladı. Ancak Independent Arabia’dan Atıf Katadre’ye konuşan Maalavi, oturumla herhangi bir ilişkisi olduğu iddialarını yalanladı. Raşid Maalavi, “AP’den herhangi bir davet almadım. Bu oturum hakkında da bir bilgiye sahip değilim. Sosyal medya organları aracılığıyla şahsıma yönelik hakaretlere maruz kalıyorum” dedi.<br/><br/>Ancak Maalavi, AP oturumunda diplomatik geleneklere aykırı bir duruma tanık olmadığını ifade ederken, “Cumhurbaşkanı Abdulkadir bin Salih, Rusya Devlet Başkanı Vladimir Putin’i iç işlere dahil etti, ama herhangi bir tepkiyle karşılaşmadı” ifadelerini kullandı.<br/><br/>Aktivist ayrıca, “Tüm bunları hak etmemesine rağmen, bu olayı büyütmek için bir operasyonun mevcut olduğuna inanıyorum” dedi.<br/><br/><b>Öfkeli tepkiler</b><br/><br/>Bununla birlikte Cezayir’de resmi olan ya da olmayan çevrelerden gelen tepkilerin çoğunluğu, Maalavi’nin söyledikleriyle çelişiyor. Öyle ki Jelfa Üniversitesi siyaset felsefesi profesörü Abdurrahman bin Şerid, “Bu durum, benzeri görülmemiş bir tırmanıştır ve uluslararası diplomatik geleneklere de aykırıdır” dedi.<br/><br/>Bin Şerid, “Seçimler, Cezayir’in iç işleriyle ilgili bir meseledir. Uluslararası gözlemcilerin, seçimlerin yapılıp yapılmamasıyla bir ilgisi yoktur. Bu çevrelerin cumhurbaşkanlığı seçimlerine odaklanması, kabul edilemez ve sıradışı bir durumdur. Bu Avrupa kuruluşu, genellikle seçimlere dayalı demokratik süreçlere aykırılıkla suçlanıyor. Son olarak bu durum, küresel olarak farklı medya platformlarında dikkatleri engellemeyen ve diplomatik olmayan bir iç mesele olarak yorumlanıyor” değerlendirmesinde bulundu.<br/><br/>Abdurrahman bin Şerid, “Fransız milletvekilleri, Cezayir makamlarını karıştırmak ve onlara baskı uygulamak istiyor. Fransa’nın da resmi olarak bu durumu desteklemesini uzak bir ihtimal olarak görmüyorum” dedi.<br/><br/><b>Seçim boykotçuları</b><br/><br/>Yaklaşan cumhurbaşkanlığı seçimlerine katılmadıklarını açıklayan partilerden bazı milletvekilleri, AP oturumuna karşı eleştiri hattına dahil oldu. İslami Adalet ve Kalkınma Cephesi Milletvekili Samiye Hamri, “Cezayir Parlamentosu, AP’nin tavrına tepki gösterdi. Bu nedenle iç işlerimize yönelik bu müdahaleye en etkili tepki, Fransa’daki Sarı Yelekliler meselesini ve bunun, Cezayir de dahil Akdeniz’in güney yakasının istikrarı üzerindeki etkilerini tartışmak üzere yapılacak açık bir oturum daveti yapmaktır” ifadelerini kullandı.<br/><br/>Adalet ve Kalkınma Cephesi Şura Konseyi Başkanı Lahdar bin Halaf da “İç işlerimize yönelik her türlü yabancı müdahaleyi, özellikle de bu müdahale İsrail asıllı bir milletvekilinden yapıldığında, reddediyoruz. AP ve içerideki yandaşlarının davranışlarını kınıyoruz” dedi.<br/><br/>Bin Halaf, Cezayir Parlamentosu’nun bu “adi davranışa” cevap vermesi gerektiğine de dikkati çekti.<br/><br/>Şura Konseyi Başkanı ayrıca, “AP, Yahudi asıllı bir milletvekili aracılığıyla müdahalede bulunduğunda ve vatan hedef alındığında, tarafsızlık ihanet ve sessizlik de suçtur” değerlendirmesinde bulundu.<br/><br/><b>Adayların konuşmalarındaki değişim</b><br/><br/>Cumhurbaşkanlığı seçimlerine aday olan 5 isim, AP oturumu hakkında “kısıtlı” bilgiye sahip olduklarını belirtti. Son birkaç saat içerisinde yaptıkları açıklamalarda ortak bir üslup takınan adaylar, “dış tehlike” hususunda uyarıda bulundu.<br/><br/>AP programının sonuçlarına karşı uyarı yapan adaylar Abdulaziz Belaid, Abdulmecid Tebbun, Ali Benflis, Abdulkadir bin Karine ve İzzeddin Meyhubi’nin müdahaleleriyle Avrupa’nın söz konusu hareketini kınayıcı birçok girişim ortaya koyuldu.<br/><br/>Demokratik Ulusal Birlik Genel Sekreteri İzzeddin Meyhubi, oturumun neden gelecek ayın 10’unda, yani Cezayir’deki cumhurbaşkanlığı seçimlerinden 24 saat önce yapılacağına dair soru işaretlerinin var olduğuna dikkati çekti. Meyhubi, “Kınadığımız ve sonuçlarını kabul etmediğimiz bu açık provokasyona karşı gerçek tepkimizi, 12 Aralık’ta koyacağız. Çünkü Cezayir, başkalarının işlerine müdahale etmeme ilkesini her zaman korumuş, aynı zamanda AB ile ilişkilerinde karşılıklı saygı ilkesinin savunucusu olmuştur” ifadelerini kullandı.<br/><br/><b>Diyaloğa dönüş</b><br/><br/>Bağımsız Seçim Otoritesi medya koordinatörü Ali Zira, “Cezayir’e zarar verenlerin yolunu kesmek için diyaloğa dönülmesi gerekiyor” dedi.<br/><br/>Ali Zira, seçim kampanyasının ilk haftasını değerlendirme amaçlı düzenlediği bir basın toplantısında, “Ülkenin düşmanları, Cezayir’i diğer Orta Doğu ülkelerinde olduğu gibi bölmek istiyorlar. Her türlü dış müdahale, Cezayir halkını kendisine karşı döndürecek” değerlendirmesinde bulundu.<br/><br/>Yetkili, “Cezayir meselesinin uluslararası boyuta taşınmasını destekleyenlere, halk seçimlere giderek yalnız başına cevap verecektir” dedi.<br/><br/>Ulusal İnsan Hakları Konseyi Başkanı (Cezayir Cumhurbaşkanlığı altındaki bir danışma organı) Buzeyd Lazhari de AP’nin Cezayir meselesini kendi çalışmalarına dahil etmesi dolayısıyla şaşkınlık yaşadığını ifade etti.<br/><br/>Lazhari, 24 Kasım’da yaptığı açıklamada, “Cezayir, insan haklarına adanmış farklı ilkeleri kucaklayan bir ülkedir. Cezayir halkının ayaklanması, dünya düzeyinde barışçıl görüntüler vermiştir” dedi.<br/><br/>12 Aralık'ta düzenlenecek olan Cezayir Cumhurbaşkanlığı seçimlerinde şu 5 aday yarışıyor;<br/><br/>'Eski başbakanlardan Ali Benflis ve  Abdulmecid Tebbun, Müstakbel (Gelecek) Cephesi Partisi Genel Başkanı Abdulaziz Belaid,  Hükümete yakın İslamcı çizgideki Ulusal Oluşum Hareketi Genel Başkanı ve aynı zamanda eski bakan Abdulkadir bin Karine, Demokratik Ulusal Birlik Genel Sekreteri İzzeddin Meyhubi.'</p>
    </article>
  </body>
</html>