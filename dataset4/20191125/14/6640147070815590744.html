<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/motorola-razr-2-potrebbe-aggiungere-i-pulsanti-touch-laterali/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-25T14:07:00+00:00"/>
    <meta property="og:title" content="Motorola RAZR 2 potrebbe aggiungere i pulsanti touch laterali | MobileLabs"/>
    <meta property="og:description" content="Motorola RAZR 2 potrebbe presentare quattro pulsanti sensibili al tocco per ogni bordo laterale offrendo la possibilità di eseguire 20 funzioni sulla base di 20 diversi gesti."/>
  </head>
  <body>
    <article>
      <h1>Motorola RAZR 2 potrebbe aggiungere i pulsanti touch laterali | MobileLabs</h1>
      <address>
        <time datetime="2019-11-25T14:07:00+00:00">25 Nov 2019, 14:07</time>
      </address>
      <p><b>Motorola RAZR </b>non è ancora arrivato sul mercato, ma già si comincia a parlare del suo successore. Lenovo sembra aver fatto centro riportando in vita il concetto di smartphone a conchiglia applicato a questa nuova tipologia di dispositivi. Secondo quanto riferito da <a href="https://nl.letsgodigital.org/opvouwbare-telefoons/motorola-razr-2-opvouwbare-telefoon/">LetsGoDigital</a>, di recente è stato approvato un nuovo brevetto Motorola presso l’ufficio marchi e brevetti degli Stati Uniti (USPTO) e internazionale (WIPO) che mostra come potrebbe essere RAZR 2.</p>
      <p>Le immagini presenti all’interno del documento mostrano un dispositivo caratterizzato dalla presenza di <b>quattro pulsanti sensibili al tocco su ciascuno dei due bordi laterali</b>. Questa introduzione dovrebbe offrire agli utenti la possibilità di eseguire 20 funzioni sulla base di 20 diversi gesti. Di queste, 13 sarebbero funzionanti a display completamente aperto e 7 solamente quando il Motorola RAZR 2 è richiuso su sé stesso. A quanto pare, ogni sensore potrà essere associato a uno o più gesti. Non è chiaro a quali funzioni Lenovo abbia pensato.</p>
      <figure>
        <img src="https://www.tomshw.it/images/images/2019/11/motorola-razr-2-65011.768x432.jpg"/>
      </figure>
      <p>Credit – <a href="https://nl.letsgodigital.org/opvouwbare-telefoons/motorola-razr-2-opvouwbare-telefoon/">LetsGoDigital</a></p>
      <p>Inoltre, il futuro smartphone potrebbe integrare il <b>sensore biometrico per il riconoscimento delle impronte digitali sotto al display</b> a differenza del modello attuale che presenta un pulsante fisico. Certo, i pulsanti touch laterali non rappresentano di certo una novità (<a href="https://www.tomshw.it/smartphone/huawei-mate-30-pro-recensione/">Mate 30 Pro</a> ne è un esempio), ma per il momento nessuno smartphone pieghevole li integra.</p>
      <p>Tuttavia, come abbiamo ormai imparato, non è detto che il brevetto possa concretizzarsi nella realtà ma ci offre un primo assaggio di come potrebbe essere il successore di <a href="https://www.tomshw.it/smartphone/motorola-razr-caratteristiche/">Motorola RAZR</a>, lo smartphone che ha colpito il cuore di molti per la tecnologia implementata e per <b>quell’effetto nostalgia</b> che lo caratterizza.</p>
      <blockquote>Moto G8 Plus con quattro fotocamere posteriori e sensore principale da 48 MP è disponibile su Amazon a 255 euro. Lo trovate a <a href="https://toms.it/acWVS">questo link. </a></blockquote>
    </article>
  </body>
</html>