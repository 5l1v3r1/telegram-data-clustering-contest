<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/sassari-provincia/2019/11/25/ozieri-infiltrazioni-a-scuola-gli-studenti-siamo-preoccupati-il-p-136-956958.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-25T14:19:11+00:00"/>
    <meta property="og:title" content="Ozieri, infiltrazioni a scuola. Gli studenti: &quot;Siamo preoccupati&quot;, il preside: &quot;Massima attenzione&quot;"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">maltempo</h6>
      <h1>Ozieri, infiltrazioni a scuola. Gli studenti: "Siamo preoccupati", il preside: "Massima attenzione"</h1>
      <h2>Disagi all'Istituto Tecnico Enrico Fermi, la segnalazione di un alunno</h2>
      <address>
        <time datetime="2019-11-25T14:19:11+00:00">25 Nov 2019, 14:19</time>
      </address>
      <p>"Questa è la situazione dello stabile dell'Istituto Tecnico Enrico Fermi di Ozieri", scrive alla redazione di Unionesarda.it uno degli studenti, e allega alcune immagini.</p>
      <p>Le foto parlano da sole: acqua a terra, infiltrazioni nei soffitti.</p>
      <p>"La struttura - spiega - è stata già oggetto di controlli ed è stato accertato che sotto passi un fiume, infatti fino a qualche mese fa era chiusa. Espletate le formalità da parte di chi di dovere, è stata riaperta un'ala, quella che da qualche giorno fa registrare crolli di calcinacci in un corridoio che è l'unica via di accesso alle classi".</p>
      <p>"Questa mattina - aggiunge - abbiamo trovato l'ingresso allagato perché piove all'interno".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/25/le_infiltrazioni_foto_inviata_dallo_student-514-318-871334.jpg"/>
        <figcaption>Le infiltrazioni (foto inviata dallo studente)</figcaption>
      </figure>
      <p>Sulla vicenda abbiamo sentito anche la versione del preside, Antonio Ruzzu: "Non c'è stato alcun allagamento e nessun crollo di calcinacci. Infiltrazioni d'acqua nel soffitto sì, tanto che quella zona è stata transennata ed è stato interdetto l'accesso al corridoio. Abbiamo avvisato la Multiss, che è la società che si occupa della manutenzione nelle scuole per conto della provincia, e i Vigili del fuoco. Verranno effettuati i lavori necessari, stiamo facendo pressioni proprio sulla provincia per un intervento immediato".</p>
      <figure>
        <img src="https://www.unionesarda.it/foto/previewfotoprogressivejpeg/2019/11/25/l_area_transennata_foto_inviata_dallo_student-514-318-871333.jpg"/>
        <figcaption>L'area transennata (foto inviata dallo studente)</figcaption>
      </figure>
      <p>Oggi, dice ancora il preside, "le lezioni si sono svolte regolarmente e sarà così anche doman. Fino a quando non cesserà il maltempo, purtroppo, non è possibile effettuare gli interventi, ma la nostra attenzione su quanto accade è altissima, prima di tutto la sicurezza. Intanto abbiamo provveduto a individuare, insieme al responsabile della sicurezza per l'istituto, un ingresso alternativo per studenti e personale".</p>
      <p>
        <b>Sabrina Schiesaro</b>
      </p>
      <p>(Unioneonline)</p>
    </article>
  </body>
</html>