<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/national/viral-video-a-man-apologizes-before-taking-goddess-durga-s-crown-from-a-temple-in-hyderabad-dgtl-1.1075019"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-25T14:32:07+00:00"/>
    <meta property="og:title" content="দুর্গার মুকুট নেওয়ার আগে ক্ষমা চাইছেন ‘চোর’, ভাইরাল ভিডিয়ো"/>
    <meta property="og:description" content="দুর্গা মূর্তিকে প্রণাম করে এবার মুকুটটি খুলে নেন ওই ব্যক্তি। কিন্তু মুকুটটি নিরাপত্তার খাতিরে লোহার তার দিয়ে বাঁধা ছিল। বেশ কিছুক্ষণ কসরতের পর লোহার তারটি খুলে ফেলেন তিনি। খুলেই সেটি জামার ভিতরে ঢুকিয়ে চম্পট দেন।"/>
  </head>
  <body>
    <article>
      <h1>দুর্গার মুকুট নেওয়ার আগে ক্ষমা চাইছেন ‘চোর’, ভাইরাল ভিডিয়ো</h1>
      <address><time datetime="2019-11-25T14:32:07+00:00">25 Nov 2019, 14:32</time> by <a rel="author">সংবাদ সংস্থা</a></address>
      <p>দোকানে, শপিংমলে বা রাস্তার সিসি ক্যামেরায় ধরা পড়া <a href="https://www.anandabazar.com/topic/theft">চুরি</a>র ঘটনা মাঝে মধ্যেই সোশ্যাল মিডিয়ায় ছড়িয়ে পড়ে। তবে এবার এক <a href="https://www.anandabazar.com/topic/temple">মন্দিরে</a> যে চুরির ভিডিয়োটি ধরা পড়ল, তাতে চোরের ‘ভক্তি’ দেখলে অবাক হতে হয়। ভিডিয়ো দেখে মুখ থেকে বেরিয়ে যেতে পারে, ‘অতি ভক্তি চোরের লক্ষণ’।</p>
      <p>হায়দরাবাদে একটি দুর্গা মন্দিরের মূর্তির ঠিক উপরেই লাগানো ছিল সিসি ক্যামেরা। সেখানেই ধরা পড়েছে এই ‘ভক্তিমান’ চোরের কীর্তি। ভিডিয়োতে দেখা যাচ্ছে, এক ব্যক্তি  মন্দিরের চৌকাঠে প্রণাম করে ভিতরে প্রবেশ করছেন। ভিতরে ঢুকেই একাধিক বার দুর্গা মূর্তির সামনে হাতজোড় করে প্রণাম করেন। বেদিতে মাথা ঠেকিয়ে প্রার্থনা করতে দেখা যায়।</p>
      <p>এর কিছু ক্ষণ পরই তাঁর আসল উদ্দেশ্য ধরা পড়ে ক্যামেরায়। দুর্গা মূর্তির মুকুটটি ধরে টানাটানি শুরু করেন তিনি। সম্ভবত সেই সময় বাইরে থেকে কিছু আওয়াজ আসে। সঙ্গে সঙ্গে সেদিকে ঘুরে কিছু ক্ষণ দাঁড়িয়ে থাকেন ওই ব্যক্তি। যখন বুঝতে পারেন, তেমন কোনও বিপদ নেই, এবার পূর্ণ উদ্যমে ‘কাজ’ শুরু করে দেন। তবে তার আগে মূর্তির পায়ে হাত দিয়ে প্রণাম করে সেখান থেকে সিঁদুর নিয়ে কপালে তিলকও কেটে নেন তিনি।</p>
      <p>
        <b>আরও পড়ুন: <a href="https://www.anandabazar.com/international/viral-video-an-airplane-engine-caught-fire-and-passengers-freaked-out-dgtl-1.1075017">মাঝ আকাশে ইঞ্জিনে আগুন! ভয়ে চিত্কার করছেন বিমান যাত্রীরা, তারপর…</a></b>
      </p>
      <p>দুর্গা মূর্তিকে প্রণাম করে এবার মুকুটটি খুলে নেন ওই ব্যক্তি। কিন্তু মুকুটটি নিরাপত্তার খাতিরে লোহার তার দিয়ে বাঁধা ছিল। বেশ কিছুক্ষণ কসরতের পর লোহার তারটি খুলে ফেলেন তিনি। খুলেই সেটি জামার ভিতরে ঢুকিয়ে চম্পট দেন।</p>
      <p>
        <b>আরও পড়ুন: <a href="https://www.anandabazar.com/international/viral-video-a-poop-truck-helps-extinguish-burning-on-road-bmw-car-in-russia-dgtl-1.1074980">বিএমডব্লুর আগুন নেভাতে এগিয়ে এল মল ভর্তি ট্রাক, ঢেলে দিল বর্জ্য!</a></b>
      </p>
      <p>২১ নভেম্বর ভিডিয়োটি প্রকাশ্যে এসেছে। এখনও পর্যন্ত চোর ধরা পড়ার খবর পাওয়া যায়নি। পুলিশ ওই সিসি ক্যামেরার ফুটেজ খতিয়ে দেখে অভিযুক্তের খোঁজ করছে।</p>
      <p>
        <b>দেখুন সেই ভিডিয়ো:</b>
      </p>
      <figure>
        <iframe data-src="https://twitter.com/Paul_Oommen/status/1197428230933729280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>