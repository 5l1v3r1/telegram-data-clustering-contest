<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/praha-1-tramvaj-vrchlickeho-sady-hlavni-nadrazi_1911251423_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="Tramvají až k hlavnímu nádraží. Praha 1 schválila stavbu nové trati skrz Vrchlického sady"/>
    <meta property="og:description" content="Praha 1 v pondělí schválila návrh Institutu plánování a rozvoje Prahy, díky kterému by měla vzniknout nová trať vedoucí skrz Vrchlického sady, a tedy kolem hlavního nádraží. Plán schválili památkáři."/>
  </head>
  <body>
    <article>
      <h1>Tramvají až k hlavnímu nádraží. Praha 1 schválila stavbu nové trati skrz Vrchlického sady</h1>
      <address><time datetime="2019-11-25T14:23:00+00:00">25 Nov 2019, 14:23</time> by <a rel="author">Petr Jadrný</a></address>
      <p>
        <b>Centrum hlavního města čekají velké změny v tramvajové dopravě. Praha 1 v pondělí schválila návrh Institutu plánování a rozvoje Prahy, díky kterému by měla vzniknout nová trať vedoucí skrz Vrchlického sady, a tedy kolem hlavního nádraží. Plán schválili památkáři.</b>
      </p>
      <p>„Věřím, že se konečně podaří zrealizovat revitalizaci předpolí hlavního nádraží a celého parku Vrchlického sady, který tvoří další vstupní bránu do hlavního města Prahy,“ <a href="https://www.facebook.com/prahajedna/photos/a.1889387317847583/2494059390713703/?type=3&amp;theater">řekl místostarosta Praha 1 pro územní rozvoj</a> Petr Hejma (STAN).</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/chodnicek-smrti-praha-vinohradska-trida-hlavni-nadrazi-rekonstrukce_1911181700_vtk"/>
      </related>
      <p>Nová trať na hlavní nádraží by se měla odpojit u Národního muzea od plánovaného úseku z Vinohradské ulice na Václavské náměstí. Ten by měl začít fungovat do roku 2022, proto při rekonstrukci okolí Národního muzea byly už mezi budovy Národního muzea a bývalého federálního shromáždění instalovány koleje.</p>
      <p>Od Národního muzea by trať k hlavnímu nádraží měla pokračovat po Wilsonově do ulice Politických vězňů a dále skrz Vrchlického sady se zastávkou u největšího pražského nádraží a v Opletalově ulici by se na křižovatce měla napojit na již stávající trať.</p>
      <p>„Díky této nové trati se zlepší prostupnost MHD centrem Prahy a významně to pomůže celopražskému provozu tramvají. Trať pomůže i samotným Vrchlického sadům, protože se díky ní zlepší jejich současný stav,“ myslí radní pro dopravu David Skála (Praha 1 sobě).</p>
      <p>Kdy přesně budou stavět tramvaje až u hlavního nádraží, zatím není jasné. Kvůli stavbě totiž bude potřeba změnit územní plán.</p>
      <related>
        <h4>Související články</h4>
        <a href="https://www.irozhlas.cz/zpravy-domov/tramvaj-koleje-vaclavske-namesti-praha-dopravni-podnik_1901310759_ako"/>
        <a href="https://www.irozhlas.cz/zpravy-domov/tramvajova-doprava-vaclavske-namesti-vinohradska-hlavni-nadrazi-bolzanova_1811210757_haf"/>
      </related>
    </article>
  </body>
</html>