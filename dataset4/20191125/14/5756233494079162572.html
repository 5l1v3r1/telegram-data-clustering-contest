<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623338/%DA%86%DB%8C%D9%86-%D8%A8%D9%87-%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF-%DA%A9%D9%86%DA%AF-%D9%87%D8%B4%D8%AF%D8%A7%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="چین، به معترضان هنگ کنگ هشدار داد"/>
    <meta property="og:description" content="وزیر امور خارجه چین تاکید کرد هر گونه تلاش برای ایجاد ناآرامی در هنگ کنگ و آسیب رساندن به ثبات و شکوفایی این منطقه ناکام خواهد ماند."/>
  </head>
  <body>
    <article>
      <h1>چین، به معترضان هنگ کنگ هشدار داد</h1>
      <address>
        <time datetime="2019-11-25T14:20:00+00:00">25 Nov 2019, 14:20</time>
      </address>
      <p>
        <i>وزیر امور خارجه چین تاکید کرد هر گونه تلاش برای ایجاد ناآرامی در هنگ کنگ و آسیب رساندن به ثبات و شکوفایی این منطقه ناکام خواهد ماند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تارنمای وزارت امور خارجه چین روز دوشنبه گزارش کرد «وانگ یی» که در توکیو بسر می برد روز دوشنبه در واکنش به پرسش خبرنگاران ژاپنی در مورد انتخابات منطقه ای هنگ کنگ اعلام کرد: فارغ از هر گونه تغییری که در اوضاع هنگ کنگ ایجاد شود یک نکته کاملاً روشن است و آن این است که هنگ کنگ بخشی از سرزمین و یکی از مناطق اداری ویژه چین است و بخشی از چین خواهد ماند.</p>
      <p>وانگ یی وزیر امور خارجه چین و عضو شورای دولتی بنا به دعوت وزیر خارجه ژاپن در راس هیاتی برای شرکت در نشست وزیران خارجه گروه ۲۰ که روزهای جمعه و شنبه در ناگویای ژاپن برگزار شد به این کشور سفر کرده است او بعد از شرکت در این نشست به صورت رسمی از ژاپن دیدار کرد و با همتای ژاپنی خود در نخستین نشست سازوکار تبادلات و رایزنی انسانی و فرهنگی عالیرتبه چین و ژاپن، شرکت کرد.</p>
      <p>ششمین دوره انتخابات شوراهای منطقه ای هنگ کنگ روز گذشته (یکشنبه) با مشارکت ۷۱.۲ درصدی مردم برگزار شد، از مجموع چهار میلیون و ۱۰۰ هزار نفری که برای شرکت در این انتخابات پیشتر ثبت نام کرده بودند ۲ میلیون و ۹۴۰ هزار نفر برابر با ۷۱.۲ درصد در این انتخابات شرکت کردند.</p>
      <p>انتخابات شوراهای منطقه ای هنگ کنگ هر چهار سال یکبار برگزار می شود در انتخابات سال ۲۰۱۵ میلادی میزان مشارکت مردم ۴۷ درصد بود میزان مشارکت در انتخابات امسال حتی از میزان مشارکت در انتخابات شورای قانونگذاری سال ۲۰۱۶ میلادی با ۶۸ درصد که در آن حداقل ۱۰ نامزد محلی انتخاب شدند فراتر رفت.</p>
      <p>ششمین دوره انتخابات شوراهای منطقه ای سال ۲۰۱۹ منطقه اداری ویژه هنگ گنگ چین از صبح روز یکشنبه در ۶۳۳ حوزه رای گیری آغاز شد و تا ساعت ۲۲:۳۰ به وقت محلی ادامه داشت.</p>
      <p>اگرچه نتیجه انتخابات روز گذشته هنگ کنگ هنوز به طور رسمی اعلام نشده است اما رسانه ها اعلام کردند اردوگاه معترضان هنگ کنگی موسوم به طرفداران دموکراسی پیروز این انتخابات شده و بیشترین کرسی ها را در برابر طرفداران چین کسب کرده اند.</p>
      <p>انتخابات منطقه ای هنگ کنگ هر چهار سال یکبار برگزار می شود اما انتخابات سال ۲۰۱۹ در کانون توجه قرار گرفته است زیرا تشدید اعتراضات خشونت آمیز در پنج ماه گذشته تقریباً این قطب مالی آسیا را فلج کرده است.</p>
      <p>در انتخابات روز گذشته یک هزار و ۹۰ نفر در ۱۸ منطقه برای کسب ۴۷۹ کرسی به رقابت پرداختند از میان ۴۷۹ کرسی شوراهای منطقه ای، ۴۵۲ کرسی توسط رای دهندگان انتخاب می شوند و ۲۷ کرسی دیگر نیز روسای کمیته های روستایی در مناطق جدید هستند.</p>
      <p>اگرچه اعضای شوراهای منطقه ای در تصمیم گیری های سیاسی شرکت ندارند اما همچنان می توانند در تصمیم گیری در مورد تشکیل کمیته ای که رئیس اجرایی را انتخاب می کند کمک کنند.</p>
      <p>شوراهای منطقه ای که به عنوان رابط بین مردم و دولت خدمت می کنند، ارگان های مشاوره ای هستند که معمولاً در مورد مسائل محلی مانند مسایل شهری و تامین امکانات رفاهی مردم تصمیم گیری می کنند.</p>
    </article>
  </body>
</html>