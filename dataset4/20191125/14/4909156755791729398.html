<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201270/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-25T14:15:00+00:00"/>
    <meta property="og:title" content="&quot;הסכם קיבוצי טוב לכולם&quot;"/>
    <meta property="og:description" content="העובדים יזכו למענק חתימה, תוספות שכר קבועות וקופת פעילות רווחה לעובדים | ארנון בר-דוד: &quot;כאות סולידריות עם עובדי ספקטרוניקס ועם תושבי האזור כולו, הגענו לשדרות, לחתום על הסכם חשוב זה&quot;"/>
  </head>
  <body>
    <article>
      <h6 class="kicker">המשאב האנושי</h6>
      <h1>"הסכם קיבוצי טוב לכולם"</h1>
      <h2>170 עובדים חוגגים: הסכם קיבוצי ראשון בחברות ספקטרוניקס שבשדרות. <br/>העובדים יזכו למענק חתימה, תוספות שכר קבועות וקופת פעילות רווחה לעובדים | ארנון בר-דוד: "כאות סולידריות עם עובדי ספקטרוניקס ועם תושבי האזור כולו, הגענו לשדרות, לחתום על הסכם חשוב זה"</h2>
      <address><time datetime="2019-11-25T14:15:00+00:00">25 Nov 2019, 14:15</time> by <a rel="author">ניצן צבי כהן</a></address>
      <p>במעמד יו"ר ההסתדרות ארנון בר-דוד, אשר ערך הבוקר (שני) ביקור באזור הדרום, נחתם הסכם קיבוצי ראשון בחברות ספקטרוניקס בשדרות. תוקף ההסכם לארבע שנים והוא ישפר את תנאי התעסוקה והרווחה של כ-170 עובדים, רובם תושבי אשקלון ושדרות. החברה מתמחה בתחום גלאי האש ומערכות אוטומטיות לכיבויה.   </p>
      <p>במסגרת ההסכם הוסדרו זכויות שכר רבות של העובדים, ובין היתר הם יזכו לתוספות שכר קבועות ודיפרנציאליות בגובה 11.2% בשנות ההסכם ויקבלו מענק חתימה חד-פעמי. בנוסף, סכום של כ-15 אלף שקל יעבור מההנהלה לקופת ועד העובדים בכל שנה, לפעילות רווחה לעובדים.</p>
      <figure>
        <img src="https://www.davar1.co.il/wp-content/uploads/2019/11/251119_spectronics2.jpg"/>
        <figcaption>הסכם קיבוצי ראשון בחברת ספקטרוניקס בשדרות (צילום: דוברות ההסתדרות)</figcaption>
      </figure>
      <p>"כאות סולידריות עם עובדי ספקטרוניקס ועם תושבי האזור כולו, הגענו לשדרות, לחתום על הסכם חשוב זה" אמר יו"ר ההסתדרות, ארנון בר-דוד. "אני שמח על חתימת ההסכם הראשון בחברה, ובטוח שכל הצדדים ימשיכו לשתף פעולה למען הצלחת החברה. אני מודה ליו"ר המרחב רמי גואטה ולצוותו".</p>
      <p>מנכ"ל ספקטרוניקס-אמרסון, טל לאופר, אמר: "אני מודה לכל השותפים על תהליך מפרה שנעשה מתוך אמונה שהסכם קיבוצי טוב לכולם, לעובדים, להנהלה ולתעשייה. מאז ומתמיד החברה משקיעה רבות בעובדיה, שהם המשאב החשוב ביותר שלה ליציבות ולהתפתחות כלכלית. ההסכם הוא צעד נוסף וחשוב למען השגת המטרות שהצבנו לעצמנו, לצד כל מה שאנחנו עושים כבר היום, החל מחופשות לידה לאבות ועד אירועי חברה, פעילויות רווחה ועבודה בקהילה. תמיד חשוב לשמור על האיזון בין הצלחת החברה לטובת עובדיה".</p>
      <p>"אני מברך את העובדים ואת הנהלת החברה על ההישג של חתימת הסכם קיבוצי ראשון" אמר יו"ר ההסתדרות במרחב אשקלון, רמי גואטה. "אנו רואים חשיבות רבה בפיתוח התעשייה הישראלית, בעיקר באזור הדרום ובשדרות. נמשיך לעמוד לצד העובדים על מנת לסייע, להיטיב ולהביא לשגשוג המפעל".<u> </u>חיים ביטון, מנציגות עובדי החברה, מסר: "אני שמח מאוד שהגענו ליום הזה ומאמין בשיתוף פעולה של העובדים, ההנהלה וההסתדרות. יחד נצליח לשמר את ההצלחה של החברה ולהצעיד אותה קדימה למשך שנים רבות".</p>
      <figure>
        <img src="https://www.davar1.co.il/wp-content/uploads/2019/11/251119_spectronics1.jpg"/>
        <figcaption>הסכם קיבוצי ראשון בחברת ספקטרוניקס בשדרות (צילום: דוברות ההסתדרות)</figcaption>
      </figure>
      <p>חברות ספקטרוניקס הוקמה ב-1973 בשדרות, והיא מובילה עולמית בפיתוח גלאי להבה וגז אופטיים ומערכות גילוי וכיבוי אש אוטומטיות. היא מספקת שירותים למתקנים בעלי רמת סיכון גבוהה, מרחבים ציבוריים קולטי קהל רב, וכן כלי רכב ממוגנים, כלי שיט צבאיים וכלי רכב מסחריים, בהם אוטובוסים ורכבי שטח. לפני מספר שנים ספקטרוניקס נרכשה על ידי חברת אמרסון (Emerson).</p>
      <p>במו"מ השתתפו גם גבי אסרף, מזכיר האיגוד המקצועי במרחב אשקלון, עו"ד אלרואי צמח, היועץ המשפטי של הסתדרות עובדי התעשייה עו"ד רענן שקדי, נציגי עובדי ספקטרוניקס חיים ביטון, אלי בר-ששת ואלעד יפרח, סמנכ"לית משאבי אנוש מיה מימון מרום, סמנכ"ל אדמיניסטרציה וניהול אבי ביטון, ועורכי הדין אסנת לונגמן וברק כלב, ממשרד עורכות דין ארנה לין ושות', אשר ליוו את הנהלת החברה.</p>
    </article>
  </body>
</html>