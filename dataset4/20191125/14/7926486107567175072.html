<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013498/%D9%BE%D8%A7%D9%85%D9%BE%D8%A6%D9%88-%D8%A7%D8%B2-%DA%A9%D8%B4%D9%88%D8%B1%D9%87%D8%A7%DB%8C-%D8%B9%D8%B1%D8%A8%DB%8C-%D8%AE%D9%88%D8%A7%D8%B3%D8%AA-%D8%A7%D8%B2-%D8%A8%D8%A7%DB%8C%DA%A9%D9%88%D8%AA-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AF%D8%B3%D8%AA-%D8%A8%D8%B1%D8%AF%D8%A7%D8%B1%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T14:18:53+00:00"/>
    <meta property="og:title" content="پامپئو از کشورهای عربی خواست از بایکوت رژیم صهیونیستی دست بردارند"/>
    <meta property="og:description" content="وزیر خارجه آمریکا با اشاره به شکل‌گیری گروهی از چهره‌های لیبرال عرب که خواستار گفت‌وگو با رژیم صهیونیستی شده‌اند، از دولت‌های عربی خواسته از بایکوت تل‌آویو دست بردارند."/>
  </head>
  <body>
    <article>
      <h1>پامپئو از کشورهای عربی خواست از بایکوت رژیم صهیونیستی دست بردارند</h1>
      <address>
        <time datetime="2019-11-25T14:18:53+00:00">25 Nov 2019, 14:18</time>
      </address>
      <p>
        <i>وزیر خارجه آمریکا با اشاره به شکل‌گیری گروهی از چهره‌های لیبرال عرب که خواستار گفت‌وگو با رژیم صهیونیستی شده‌اند، از دولت‌های عربی خواسته از بایکوت تل‌آویو دست بردارند.</i>
      </p>
      <p>به گزارش مشرق، «<b>مایک پامپئو</b>» وزیر خارجه آمریکا روز دوشنبه به دولت‌های عربی توصیه کرد از بایکوت رژیم صهیونیستی دست برداشته و با تل‌آویو تعامل کنند. </p>
      <blockquote>بیشتر بخوانید:<br/><a href="https://www.mashreghnews.ir/news/1012094/%D9%85%D9%88%D8%B3%D9%88%DB%8C-%D9%BE%D9%85%D9%BE%D8%A6%D9%88-%D8%AE%D9%88%D8%AF-%D8%B1%D8%A7-%D8%A7%D8%B2-%D8%AA%D9%81%DA%A9%D8%B1%D8%A7%D8%AA-%D9%82%D8%B1%D9%86-%D9%87%D8%AC%D8%AF%D9%87%D9%85%DB%8C-%D8%B1%D9%87%D8%A7-%DA%A9%D9%86%D8%AF">موسوی: پمپئو خود را از تفکرات قرن هجدهمی رها کند<br/></a><a href="https://www.mashreghnews.ir/news/1012292/%D8%A7%D9%86%DA%AF%D9%84%DB%8C%D8%B3-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7%DB%8C-%D8%AA%D9%84-%D8%A2%D9%88%DB%8C%D9%88-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA">انگلیس: شهرک‌سازی‌های تل‌آویو غیرقانونی است</a></blockquote>
      <p>پامپئو در توییتر نوشته است: «زمان آن است که کشورهای عربی از بایکوت کردن دست برداشته و با اسرائیل تعامل کنند. تفرقه در خاورمیانه، مساوی بی‌ثباتی است.»</p>
      <p>وزیر خارجه آمریکا در توییت خود خبر روزنامه «نیویورک‌تایمز» در مورد شکل‌گیری گروهی متشکل از «اندیشمندان لیبرال عرب» را منتشر کرده است. این گروه که برخی از اعضای آن با لابی‌های صهیونیستی رابطه نزدیکی دارند، ادامه تحریم و بایکوت رژیم صهیونیستی را به ضرر فلسطین خوانده و گفت‌وگو با تل‌آویو را خواستار شده است.</p>
      <p>پامپئو در ادامه نوشته است: «اندیشمندان عربی که جان خود را به خطر انداخته و شجاعانه از چشم‌انداز صلح و همزیستی مسالمت‌آمیز در منطقه حمایت کرده‌اند، نباید توبیخ شوند. به گفت‌وگو نیاز داریم.»</p>
      <p>دولت کنونی آمریکا نزدیک به سه سال است که تلاش می‌کند تا طرح موسوم به «معامله قرن» را برای سازش میان تشکیلات خودگردان فلسطین و رژیم صهیونیستی، رونمایی کند. با این وجود، مخالفت طرف‌های فلسطینی با این طرح، اقدامات جانبدارانه آمریکا از جمله به رسمیت‌ شناختن قدس اشغالی به پایتختی رژیم صهیونیستی و ادامه بی‌ثباتی سیاسی در فلسطین اشغالی، رونمایی از این طرح را بارها به تعویق انداخته است.</p>
      <p>واشنگتن و برخی دولت‌های عربی همچنین در تلاش هستند تا مسیر عادی‌سازی روابط میان جهان عرب و رژیم صهیونیستی را هموار کنند. «بنیامین نتانیاهو» نخست‌وزیر رژیم صهیونیستی اذعان کرده است که تل‌آویو با بسیاری از کشورهای عربی روابط پنهانی دارد، با این وجود این دولت‌ها از بیم واکنش منفی مردمی، فعلا از علنی کردن این روابط بیمناکند.</p>
      <p>منبع: فارس</p>
    </article>
  </body>
</html>