<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/historia/10274497/abdykacja-ostatniego-wladcy-i-rzeczypospolitej-w-rocznice-swojej-koronacji-i-imieniny-rosyjskiej-carycy.html"/>
    <meta property="og:site_name" content="Wprost"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="Abdykacja ostatniego władcy I Rzeczypospolitej. W rocznicę swojej koronacji i imieniny rosyjskiej carycy"/>
    <meta property="og:description" content="25 listopada 1795 roku, dokładnie w 31. rocznicę koronacji miała miejsce abdykacja króla Stanisława Augusta Poniatowskiego. Władca, przymuszony przez carycę Katarzynę II zrzekł się tronu na rzecz Rosji."/>
  </head>
  <body>
    <article>
      <h1>Abdykacja ostatniego władcy I Rzeczypospolitej. W rocznicę swojej koronacji i imieniny rosyjskiej carycy</h1>
      <address><time datetime="2019-11-25T14:23:00+00:00">25 Nov 2019, 14:23</time> by <a rel="author">Muzeum Historii Polski</a></address>
      <p>
        <b>25 listopada 1795 roku, dokładnie w 31. rocznicę koronacji miała miejsce abdykacja króla Stanisława Augusta Poniatowskiego. Władca, przymuszony przez carycę Katarzynę II zrzekł się tronu na rzecz Rosji.</b>
      </p>
      <p>Po klęsce Powstania Kościuszkowskiego 5 stycznia 1795 r. król Stanisław August z polecenia Katarzyny II opuścił na zawsze swoją ukochaną Warszawę i w asyście dragonów rosyjskich wyjechał do Grodna. Tam też 25 listopada, w dniu imienin rosyjskiej carycy i zarazem 31. rocznicy jego własnej koronacji, z własnej woli abdykował, podpisując stosowny dokument przygotowany przez księcia Mikołaja Repnina, generała gubernatora guberni litewskiej. Aż do 1797 r. mieszkał stale w tym mieście pod rosyjską „opieką”.</p>
      <p>Po śmierci carycy Katarzyny II, dawnej ukochanej króla, jej syn Paweł I pozwolił mu przyjechać do Petersburga, gdzie podarował mu jako rezydencję Pałac Marmurowy, zaledwie kilka kroków od Pałacu Zimowego, cesarskiej siedziby. Były król spędzał swoje ostatnie chwile życia w towarzystwie prawdopodobnej morganatycznej małżonki i matki jego kilkorga dzieci, Elżbiety z Szydłowskich Grabowskiej. Oprócz niej przy boku królewskim pozostawali wierni przyjaciele i dawni dworzanie tacy jak gen. Arnold Byszewski czy paź Jan Sagatyński.</p>
      <p>Ostatni dzień życia polskiego monarchy jest dość dobrze znany dzięki zapiskom naocznych świadków. Z samego rana 12 lutego 1798 r. po wypiciu, jak co dzień, filiżanki bulionu król niespodziewanie zasłabł i stracił przytomność. Potem odzyskał ją na chwilę, lecz zdołał jedynie posłać po księdza i z powrotem zemdlał. Umarł w cierpieniach o godz. 23.00. Lekarz przyboczny Jan Boeckler, który leczył króla również w Warszawie, po dokonaniu sekcji zwłok oświadczył, że przyczyną śmierci była apopleksja nerwowa, czyli wylew krwi do mózgu. Niektórzy jednak sądzili, że monarcha został podstępnie otruty.</p>
      <p>Paweł I uczcił pamięć Stanisława Augusta zgodnie z jego królewską godnością, wyprawiając mu podniosłą uroczystość pogrzebową. Zwłoki były wystawione na strojnym katafalku ustawionym w Pałacu Marmurowym, ubrane w mundur polskiej gwardii narodowej, a skronie zdobiła korona, ufundowana przez samego cara. Ciało złożono w podziemiach katolickiego kościoła św. Katarzyny przy Newskim Prospekcie 8 marca 1798 r. Spoczywało tam aż do dwudziestolecia międzywojennego, kiedy uroczyście przeniesiono je do dawnej rodzinnej posiadłości Poniatowskich w Wołczynie. Ostatecznie pochowano króla dopiero w 1995 r., w krypcie archikatedry św. Jana Chrzciciela w Warszawie.</p>
      <p>Artykuł zatytułowany <a href="https://muzhp.pl/pl/e/1488/abdykacja-stanislawa-augusta-poniatowskiego">Abdykacja Stanisława Augusta Poniatowskiego</a>został pierwotnie opublikowany na stronie Muzeum Historii Polski. Materiał opublikowany na licencji CC BY-SA 3.0.</p>
      <related>
        <h4>Czytaj także:</h4>
        <a href="https://www.wprost.pl/kraj/10274426/w-wiznie-znaleziono-szczatki-zamordowanych-zydow-od-6-tygodni-leza-w-blocie.html"/>
      </related>
      <footer>Źródło: <a href="https://muzhp.pl/">Muzeum Historii Polski</a></footer>
    </article>
  </body>
</html>