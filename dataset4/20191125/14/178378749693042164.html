<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/rassegna/uber-licenza-londra.html"/>
    <meta property="og:site_name" content="Today"/>
    <meta property="article:published_time" content="2019-11-25T14:08:00+00:00"/>
    <meta property="og:title" content="Londra non rinnova la licenza a Uber: &quot;Sicurezza dei passeggeri a rischio&quot;"/>
    <meta property="og:description" content="Secondo l'azienda che gestisce il trasporto pubblico a Londra, Uber non è &quot;adatta e in grado&quot; di fornire servizi di trasporto"/>
  </head>
  <body>
    <article>
      <h1>Londra non rinnova la licenza a Uber: "Sicurezza dei passeggeri a rischio"</h1>
      <h2>Secondo l'azienda che gestisce il trasporto pubblico a Londra, Uber non è "adatta e in grado" di fornire servizi di trasporto</h2>
      <address><time datetime="2019-11-25T14:08:00+00:00">25 Nov 2019, 14:08</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/48491111070115/allerta-rossa-a-genova-pioggie-per-36-ore-consecutive.mp4"/>
      </figure>
      <p>L'a<b>zienda dei trasporti pubblici di Londra </b>(TfL) ha deciso di<b> non rinnovare la licenza a Uber</b> a causa dei numerosi guasti che hanno messo "a rischio" gli utenti che hanno usufruito della nota piattaforma di noleggio con conducente. Secondo TfL Uber non è un'azienda "adatta e in grado" di fornire i suoi servizi di trasporto.</p>
      <p>Dopo un'analisi indipendente del sistema Uber, TfL ha rilevato che tra la fine del 2018 e l'inizio del 2019 sono state effettuate oltre 14mila corse Uber da parte di autisti non autorizzati,<b> "mettendo a rischio la sicurezza dei passeggeri" </b>e pertanto ritiene che non vi siano sufficienti garanzie che il problema non si ripeta in futuro.</p>
      <p>Uber ha la possibilità di presentare un <b>appello entro 21 giorni </b>e, in attesa di una riposta, potrà continuare a far circolare le proprie auto. È la terza volta che TfL decide di non prorogare la licenza a Uber per motivi legati agli standard di sicurezza non garantiti.</p>
      <h3>Londra sospende la licenza a Uber, la replica</h3>
      <p>"La decisione di Transport for London di non rinnovare la licenza a Londra è <b>insolita, sbagliata</b> e faremo appello", ha replicato Jamie Heywood, direttore generale regionale di Uber per l'Europa settentrionale e orientale. "Abbiamo sostanzialmente cambiato la nostra attività negli ultimi due anni - ricorda il manager - e stiamo definendo lo standard in materia di sicurezza. Solo due mesi fa TFL ci aveva considerato operatore idoneo e corretto, per questo desideriamo andare avanti. A nome dei 3,5 milioni di passeggeri e 45mila conducenti con licenza che dipendono da Uber a Londra, continueremo a funzionare normalmente e faremo tutto il possibile per lavorare con TFL per risolvere questa situazione", ha concluso Heywood.</p>
      <p>
        <a href="https://www.theguardian.com/technology/2019/nov/25/uber-loses-licence-london-tfl">Fonte: Guardian →</a>
      </p>
    </article>
  </body>
</html>