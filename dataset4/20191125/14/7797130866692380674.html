<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Kultura/a546844/Queen-Led-Zeppelin-Prince-Tina-Turner-Rok-opera-2-u-cetvrtak-u-Sava-centru.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="Queen, Led Zeppelin, Prince, Tina Turner - Rok opera 2 u četvrtak u Sava centru"/>
    <meta property="og:description" content="POP`s Orchestra će za sve ljubitelje rock'n'rolla, ali i klasične muzike, u četvrtak 28. novembra od 20.30h u Sava..."/>
  </head>
  <body>
    <article>
      <h1>Queen, Led Zeppelin, Prince, Tina Turner - Rok opera 2 u četvrtak u Sava centru</h1>
      <address>
        <time datetime="2019-11-25T14:55:00+00:00">25 Nov 2019, 14:55</time>
      </address>
      <p>POP`s Orchestra će za sve ljubitelje rock'n'rolla, ali i klasične muzike, u četvrtak 28. novembra od 20.30h u Sava Centru, izvesti program Rock Opera 2.</p>
      <p>Ovoga puta na repertoaru će se naći i nove pesme, a zvuk će biti čvršći i sa još više emocija.</p>
      <p>"Za drugo izdanje projekta koji smo započeli početkom 2018. godine, odlučili smo da repertoar osvežimo rok hitovima, koji u izvođenju muzičara klasične muzike i solista Opere Srpskog narodnog pozorišta uz podršku Novosadskog Big Benda, ovim pesmama daju jednu potpuno novu dimenziju. Tokom ovog projekta postavili smo nove standarde izrade muzičkih aranžmana, interpretacija i samog muziciranja, pa smo uspeli da spojimo naizgled nespojivo. Drago nam je što je publika to prepoznala i što nam na svakom koncertu daju potpunu podršku i podsticaj da nastavimo svoju misiju. Na ovom koncertu očekujemo ljude koji su već imali priliku da nas čuju, ali i novu publiku spremnu da sa nama prokrstari rock istorijom", izjavio je Fedor Vrtačnik, dirigent i aranžer.</p>
      <p>Na sceni Sava centra će se naći više od 80 muzičara, a u pratnji Hora Opere Srpskog narodnog pozorišta, pesme će izvoditi solisti: Zoran Šandorov, Mattia Zanatta, Nikola Mijić, Danka Adamov i Dragana Keller.</p>
      <figure>
        <img src="https://rs.n1info.com/Picture/292410/jpeg/Rock-Opera-2018-Sava-Centar-photo-by-Dunja-Dopsaj.jpg"/>
        <figcaption>
          <cite>Izvor: Rok opera/ Promo/ Dunja Dopsaj</cite>
        </figcaption>
      </figure>
      <p>Na repertoaru će biti hitovi poput: Somebody to love, I can't get no satisfaction, Rosanna, Eye of Tigar, Angels, Purple rain, Live and let die, We will rock you i mnogi drugi.</p>
      <p>Uvertira za beogradski koncert su bili rasprodati koncerti u Nišu, Banjaluci i Novom Sadu, koji su ispraćeni ovacijama.</p>
      <p>Ovaj muzički spektakl ne poznaje granice izvođenja, pa u koncertu podjednako uživaju i ljubitelji klasične muzike i ljubitelji roka, bluza, džeza, popa, opere.</p>
      <p>Ulaznice za koncert Rock Opere 2 mogu se kupiti online i na svim prodajnim mestima tickets.rs, kao i na blagajni Sava centra po cenama od 2.000 do 2.600 dinara zavisno od pozicije mesta u sali.</p>
      <figure>
        <img src="https://rs.n1info.com/Picture/292411/jpeg/Rock-Opera-na-BBF-2019-photo-by-Dunja-Dopsaj-2-.jpg"/>
        <figcaption>
          <cite>Izvor: Rok opera/ Promo/ Dunja Dopsaj</cite>
        </figcaption>
      </figure>
    </article>
  </body>
</html>