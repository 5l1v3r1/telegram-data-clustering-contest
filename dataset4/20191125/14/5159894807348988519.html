<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/lyzovani/clanek/1166312-fenomenalni-lyzarka-vtipne-uctila-legendu-pojmenovala-po-ni-soba.html"/>
    <meta property="og:site_name" content="www.sport.cz"/>
    <meta property="article:published_time" content="2019-11-25T14:43:00+00:00"/>
    <meta property="og:title" content="Shiffrinová vtipně uctila legendu. Pojmenovala po ní soba"/>
    <meta property="og:description" content="Ingemar. Tak se bude jmenovat sob, kterého za vítězství ve slalomu ve finském Levi dostala Mikaela Shiffrinová. Fenomenální lyžařka svou jednačtyřicátou výhrou ve slalomu překonala rekord legendárního Ingemara Stenmarka a rozhodla se po něm pojmenovat roztomilé mládě. „Je to prostě pocta jednomu z nejlepších lyžařů všech dob,“ vysvětlovala americká hvězda na sociálních sítích."/>
  </head>
  <body>
    <article>
      <h1>Shiffrinová vtipně uctila legendu. Pojmenovala po ní soba</h1>
      <address><time datetime="2019-11-25T14:43:00+00:00">25 Nov 2019, 14:43</time> by <a rel="author">vk, Sport.cz, Právo</a></address>
      <p>Ingemar. Tak se bude jmenovat sob, kterého za vítězství ve slalomu ve finském Levi dostala Mikaela Shiffrinová. Fenomenální lyžařka svou jednačtyřicátou výhrou ve slalomu překonala rekord legendárního Ingemara Stenmarka a rozhodla se po něm pojmenovat roztomilé mládě. „Je to prostě pocta jednomu z nejlepších lyžařů všech dob,“ vysvětlovala americká hvězda na sociálních sítích.</p>
      <p>Kdo vyhraje ve finském Levi slalom Světového poháru, dostane jako jednu z cen také mládě soba. Oficiálně ho převezme, pojmenuje a poté ho nechá na nedaleké farmě. Mikaela Shiffrinová už tam má čtyři. Toho zatím posledního získala uplynulou sobotu, když zvítězila a zároveň svým jednačtyřicátým vítězstvím ve slalomu překonala rekord legendárního Ingemara Stenmarka v této technické disciplíně.</p>
      <p>Americká slalomářka přemýšlela, jak má mládě pojmenovat, až se rozhodla pro jméno Ingemar. „Ráda tě poznávám, Ingemare,“ napsala Shiffrinová k fotce se sobem na sociálních sítích. „O tom, jak tě pojmenuju, jsem přemýšlela po závodě. Když jsem zjistila, že jsem překonala Stenmarkův rekord, uvažovala jsem, co všechno pro mě tento závod znamenal,“ vyprávěla talentovaná lyžařka.</p>
      <figure>
        <iframe data-src="https://twitter.com/TeamUSA/status/1198284660901433379?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Musím přiznat, že jsem to nevnímala jako den, kdy jsem překonala rekord. Ale jako jeden z dalších nádherných slalomových závodů, i když bylo trochu mlhavo. Teď je ale u mého jména záznam, že jsem překonala určitý milník, o kterém jsem nesnila ani v těch nejdivočejších snech,“ vysvětlovala držitelka tří Velkých glóbů.</p>
      <p>„Stále si myslím, že Ingemar je lepší. Neberu to tak, že jsem mu vzala rekord. Jen pokračuji v tom, čeho dosáhl. Je to prostě pocta jednomu z nejlepších lyžařů všech dob,“ dodala několikanásobná světová šampionka, která teď spolu s ostatními lyžařkami zamířila do USA, kde je o nadcházejícím víkendu čekají závody Světového poháru v obřím slalomu a slalomu.</p>
    </article>
  </body>
</html>