<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/tweede-kamer-intercity-naar-aken-zeker-vanaf-2025"/>
    <meta property="og:site_name" content="1limburg"/>
    <meta property="article:published_time" content="2019-11-25T14:00:42+00:00"/>
    <meta property="og:title" content="Tweede Kamer: Intercity naar Aken zeker vanaf 2025"/>
    <meta property="og:description" content="CDA en SP in de Tweede Kamer dienen samen een motie in om vanaf 2025 een intercity te laten rijden van Amsterdam via Heerlen naar Aken."/>
  </head>
  <body>
    <article>
      <h1>Tweede Kamer: Intercity naar Aken zeker vanaf 2025</h1>
      <h2>CDA en SP in de Tweede Kamer dienen samen een motie in om vanaf 2025 een intercity te laten rijden van Amsterdam via Heerlen naar Aken.</h2>
      <address><time datetime="2019-11-25T14:00:42+00:00">25 Nov 2019, 14:00</time> by <a rel="author">Jean van Hoof</a></address>
      <p>Dat bleek tijdens een debat in de Tweede Kamercommissie voor Infrastructuur.</p>
      <p><b>Uitblijven besluit</b><br/>CDA-Tweede Kamerlid Mustafa Amhaouch uit Panningen vindt het onbegrijpelijk dat VVD-minister Cora van Nieuwenhuizen nog steeds geen positief besluit heeft genomen over de intercity-verbinding. "Dit speelt al sinds 2003 en de noodzaak wordt alleen maar groter om met de trein over de grens te kunnen rijden. In plaats van het nemen van een vliegtuig voor korte afstanden", aldus Amhaouch.</p>
      <p><b>Motie</b><br/>SP-Tweede Kamerlid Cem Lacin stelde dat er al bijna 100 miljoen euro is geïnvesteerd in het aanpassen van het spoor, dat het station van Heerlen is opgeknapt en dat er al een inspanningsverplichting staat in de huidige concessie van de NS. "Wij zijn de baas", zo zei Lacin met een verwijzing naar de motie. 2025 wordt daarin als datum genoemd omdat dat jaar het nieuwe contract met de NS gaat lopen.</p>
      <p><b>Tussenoplossing</b><br/>Tegelijk wil Lacin dat de minister met de NS in gesprek gaat om te bekijken of er vanaf 2022 alvast enkele intercity-treinen per dag kunnen doorrijden naar Aken.</p>
      <p><b>Meerderheid</b><br/>De motie van CDA en SP over de intercity naar Aken kan waarschijnlijk rekenen op een meerderheid. "Wij willen ons aansluiten bij het hartstochtelijke pleidooi voor die intercity", zo stelde Eva van Esch van de Partij voor de Dieren.</p>
      <p><b>Bereikbaarheid</b><br/>Volgens GroenLinks moet internationale bereikbaarheid een criterium worden in de besluiten over spoorverbindingen, om de mensen uit het vliegtuig en in de trein te krijgen. "Heerlen-Aken wordt dan waarschijnlijk een heel ander verhaal", verklaarde Tweede Kamerlid Suzanne Kröger. Erik Ziengs van de VVD noemde de intercity-verbinding 'een enorme kans om het grensoverschrijdend openbaar vervoer te bevorderen'.</p>
    </article>
  </body>
</html>