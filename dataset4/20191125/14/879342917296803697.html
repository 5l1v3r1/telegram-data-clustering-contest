<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/karta/karta-oos-sytuacziya-sxodi-ukrayiny-25-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T14:59:00+00:00"/>
    <meta property="og:title" content="Карта ООС: ситуація на сході України на 25 листопада"/>
    <meta property="og:description" content="Ситуація на сході країни станом на 25 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 25 листопада</h1>
      <address>
        <time datetime="2019-11-25T14:59:00+00:00">25 Nov 2019, 14:59</time>
      </address>
      <p>
        <b>Ситуація на сході країни станом на 25 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99728/karta-ato-rnbo-2019-11-25-uk_origin.jpg"/>
      </figure>
      <p>Минулої доби російсько-окупаційні війська знову не припиняли обстрілів позицій Українських героїв. Ворог 7 разів порушив режим припинення вогню. Окрім цього, збройні формування РФ та її найманці вчора ввечері вели вогонь і по цивільній інфраструктурі одного з населених пунктів Донецької області.</p>
      <p>Бойових втрат серед наших воїнів внаслідок ворожих обстрілів протягом минулої доби немає.</p>
      <p>Переважно російсько-окупаційні війська продовжували застосовувати по позиціях Об’єднаних сил гранатомети різних систем та стрілецьке озброєння. Під ворожий вогонь вчора потрапили наші мужні оборонці н.п. Тарамчук, Красногорівка, Березове, Мар’їнка та Луганське.</p>
      <p>Вдень, від Ужівки окупанти випустили 7 мін калібру 82 мм по нашим захисникам Водяного.</p>
      <p>Захисники України адекватним вогнем у відповідь та неухильно дотримуючись Мінських угод, декілька разів примушували окупантів до подальшого режиму дотримання тиші.</p>
      <p>Окрім цього, за повідомленням Штабу ООС, вчора, 24 листопада, близько 18:00, російські окупанти обстріляли позиції підрозділів Об’єднаних сил в районі Березового Донецької області і дачний масив цього населеного пункту. Вогонь ворог вів з великокаліберних кулеметів із застосуванням трасуючих та бронебійно-запалювальних боєприпасів.</p>
      <p>Внаслідок цього ганебного ворожого обстрілу по цивільній інфраструктурі, загорілася суха трава й сильний вітер призвів до швидкого поширення пожежі, яка перекинулась на розташований неподалік дачний виселок. Майже вщент вигоріли 6 будівель. Військовослужбовцям Об’єднаних сил вдалося оперативно евакуювати цивільне населення та близько 23:00 локалізувати пожежу.</p>
      <p>На щастя, за наявною інформацією, жертв немає.</p>
      <p>
        <b>Обстановка на сьогодні, 25 листопада</b>
      </p>
      <p>Сьогодні об 11:30 з напрямку від мікрорайону Трудівські окупованого Донецька російсько-окупаційні війська розпочали обстріл наших захисників Мар’їнки зі стрілецької зброї.</p>
      <p>За наявною інформацією, втрат серед наших оборонців немає.</p>
    </article>
  </body>
</html>