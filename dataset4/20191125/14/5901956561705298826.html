<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/goljuf-miro-svensek-zbral-ze-115-mesecev-zapora-249148"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T14:29:00+00:00"/>
    <meta property="og:title" content="Goljuf Miro Svenšek zbral že 115 mesecev zapora"/>
    <meta property="og:description" content="SEVNICA – »Ni lepšega od tega, da si rečeš, zmorem,« je sposojeno misel na družabnem omrežju pred časom objavil 52-letni Mirko, po potrebi tudi Mitja ali Branko Svenšek iz Žalca. Pravzapr..."/>
  </head>
  <body>
    <article>
      <h1>Goljuf Miro Svenšek zbral že 115 mesecev zapora</h1>
      <h2>Obsojen je bil tudi v Sevnici.</h2>
      <address><time datetime="2019-11-25T14:29:00+00:00">25 Nov 2019, 14:29</time> by <a rel="author">Nada Černič Cvetanovski</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1646489.jpg"/>
          <figcaption>Tokrat je vse priznal. FOTO: NADA ČERNIČ CVETANOVSKI</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/429972.jpg"/>
          <figcaption>Svenška so na sevniško sodišče pripeljali iz mariborskih zaporov. FOTO: Guliver/getty Images</figcaption>
        </figure>
      </slideshow>
      <p>SEVNICA – »Ni lepšega od tega, da si rečeš, zmorem,« je sposojeno misel na družabnem omrežju pred časom objavil 52-letni <b>Mirko</b>, po potrebi tudi <b>Mitja</b> ali <b>Branko Svenšek</b> iz Žalca. Pravzaprav je bil zadnji dve leti njegov dom povsod po Sloveniji, kjer je goljufal in izvrševal druga kazniva dejanja in dokazoval, da zmore. No, zdaj je tega dokazovanja za skoraj deset let nepreklicno konec. Njegovo začasno prebivališče so mariborski zapori.<br/><br/>Preveč prostora bi porabili, če bi hoteli našteti vse Svenškove grdobije, za katere mu sodijo na različnih sodiščih po državi. Pogosto je izkoriščal samske ženske, bil z njimi prijazen in v njih vzbujal zaupanje, da so mu posodile denar ali vozilo. Med drugim se je preselil k mami samohranilki z invalidnima otrokoma, si od nje sposojal denar, nazadnje pa z njenim avtom, ki je bil namenjen prevozu otrok, izginil kot kafra. Avto, s katerim je v nekaj dneh prevozi več tisoč kilometrov, je nato pustil na Brniku, iz njega pa ukradel vse, kar je bilo vrednega. Tudi mami samohranilki je, kot je ugotovila pozneje, pokradel zlatnino in druge dragocenosti. Nato se je za dva meseca naselil pri prijazni družini na Primorskem, ta ga je sprejela, ker je potožil, da ima prepoved približevanja in nima kam, mu posojala denar in mu pomagala najeti stanovanje, nazadnje pa je izginil in pred odhodom od njihovega osemletnega otroka izpulil še 10 evrov ter mu zabičal, da tega ne sme povedati staršem. Za nameček je družini še grozil po telefonu. Na sodišču so dan prišla še številna druga njegova kazniva dejanja.<br/><br/>Na sevniškem okrajnem sodišču, kamor je prišel brez odvetnika in kjer ga je najprej zmotila prisotnost novinarke, zato je sodniku <b>Ivanu Kovaču</b> priporočil, naj jo nažene iz sodne dvorane, so mu sodili zaradi dveh goljufij in lažne overitve vsebine. Svenšek se je februarja letos večkrat zadrževal v Baru Verica na Logu pri Sevnici. Predstavljal se je kot uspešen podjetnik iz Radeč. Kot pravi lastnica bara, je bil zelo prijazen in komunikativen, z gosti je navezal stike, se z njimi družil, občasno dal za rundo, tako da je bila prepričana, da ga vsi poznajo. Zato ni oklevala, ko jo je prosil, da mu posodi 40 evrov, saj je z enako prošnjo pristopil tudi do enega od gostov, ki mu je dal 50 evrov. Oba sta mu želela pomagati v stiski, v kateri se je znašel. Tokrat se je »uspešni radeški podjetnik« v baru oglasil spotoma, ko se je vračal z Obrežja. Tam je namreč plačal varščino za tovornjak, ki ga je čakal na mejnem prehodu. Na poti domov pa, glej ga, zlomka, mu je v osebnem vozilu začela svetiti rdeča luč za gorivo in ni mu preostalo drugega, kot da za pomoč poprosi prijazne goste v Baru Verica. Ko je denar dobil, se pri gostoljubnih Ložanih seveda ni več oglasil.</p>
      <figure>
        <img src="https://www.slovenskenovice.si/images/slike/2019/11/14/429972.jpg"/>
        <figcaption>Svenška so na sevniško sodišče pripeljali iz mariborskih zaporov. FOTO: Guliver/getty Images</figcaption>
      </figure>
      <p>Tretje kaznivo dejanje pa se imenuje overitev lažne vsebine in se prav tako nanaša na letošnji februar. Novomeški prometni policisti so med kontrolo prometa na avtocesti pri Smedniku ustavili voznika osebnega avtomobila. Policistom je povedal, da je dokumente pozabil doma in se predstavil kot druga oseba, kot Branko Svenšek in tudi rojstne podatke je nekoliko prikrojil. Zaradi očitnih znakov alkoholiziranosti so mu odredili preizkus. V litru izdihanega zraka je imel 0,89 miligrama alkohola, zato so ga pridržali. Kot je povedal Svenšek, je bil na hladnem šest ur, nato pa so ga izpustili, ne da bi ugotovili, da je slaven goljuf, ki ga policija že dolgo išče. Ker je podpisal zapisnik, v katerem se je izdajal za drugo osebo, je overil lažno vsebino.<br/><br/>Svenšek je na sevniškem sodišču vse priznal. Tožilka <b>Andreja Haler</b> je zanj predlagala sedemmesečno zaporno kazen. »Glede na to, da je bil obdolženi že večkrat kaznovan, da kazniva dejanja izvaja kontinuirano že dlje, ne pride v poštev druga kazen kot zaporna,« je bila jasna Halerjeva. Sodnik se je odločil za en mesec milejšo kazen, nato pa to združil z že do zdaj izrečenimi kaznimi, ki so mu jih izrekli na različnih slovenskih sodiščih, nazadnje v Žalcu, Celju in Kopru. Skupaj to znaša devet let in sedem mesecev zapora. Svenšek se bo zoper višino kazni pritožil. <br/>Glede na to, da je bil obdolženi že večkrat kaznovan, da kazniva dejanja že dlje izvaja kontinuirano, ne pride v poštev druga kazen kot zaporna.</p>
    </article>
  </body>
</html>