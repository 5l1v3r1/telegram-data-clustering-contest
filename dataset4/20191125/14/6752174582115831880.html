<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-az-illegalis-gyorsulasi-versenyek-megakadalyozasaert-tartottak-ellenorzest-a-rendorok/"/>
    <meta property="og:site_name" content="lokál"/>
    <meta property="article:published_time" content="2019-11-25T14:44:10+00:00"/>
    <meta property="og:title" content="Illegális gyorsulási versenyek miatt ellenőriztek a rendőrök"/>
    <meta property="og:description" content="Az illegális gyorsulási versenyek megakadályozása, valamint az ittas sofőrök kiszűrése érdekében tartottak ellenőrzést a Budapesti Rendőr-főkapitányság - békásmegyeri, újpesti, angyalföldi és rákospalotai - rendőrei a III. és a XIII. kerületben - közölte a rendőrség hétfőn a honlapján."/>
  </head>
  <body>
    <article>
      <h1>Illegális gyorsulási versenyek miatt ellenőriztek a rendőrök</h1>
      <address><time datetime="2019-11-25T14:44:10+00:00">25 Nov 2019, 14:44</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/05/D_MTZ20130228008-1280x844.jpg"/>
      </figure>
      <p>
        <b>Az illegális gyorsulási versenyek megakadályozása, valamint az ittas sofőrök kiszűrése érdekében tartottak ellenőrzést a Budapesti Rendőr-főkapitányság – békásmegyeri, újpesti, angyalföldi és rákospalotai – rendőrei a III. és a XIII. kerületben – közölte a rendőrség hétfőn a honlapján.</b>
      </p>
      <p>Az akció során az egyenruhások 799 járművet ellenőriztek, a sofőröknél alkoholszondát is alkalmaztak; hat járművezetővel szemben közigazgatási bírságot szabtak ki ittas járművezetés miatt, egyet pedig ittas járművezetés bűncselekmény gyanúja miatt elő is állítottak. Egy férfit azért állítottak elő a rendőrök, mert eltiltás ideje alatt vezetett, további négy sofőrrel szemben pedig szabálysértési eljárást kezdeményeztek, mert engedély nélkül vezettek.</p>
      <p>A közlemény szerint az éjszakai ellenőrzésben részt vevő rendőrök három kocsi forgalmi engedélyét a helyszínen elvették, mert az autókat szabálytalanul átalakították, egy autós pedig helyszíni bírságot kapott emiatt. Több sofőrt azért büntettek meg, mert lejárt az autójuk műszaki engedélye, a kötelező gépjármű-felelősség biztosításuk vagy az orvosi alkalmassági vizsgálatuk.</p>
      <p>A III. kerületben a rendőrök zajszintmérést is végeztek az autókon.</p>
      <p>Az ellenőrzések során egyik kerületben sem merült fel információ arra vonatkozóan, hogy illegális gyorsulási versenyt szerveznek.</p>
      <p>A BRFK a jövőben is folytatni fogja a komplex közlekedésrendészeti ellenőrzéseket – tették hozzá.</p>
    </article>
  </body>
</html>