<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/business/aec-kozloduj-plashta-762-mln-lv-na-westinghouse-za-po-moderna-upravljavashta-sistema-news_1409511.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T14:31:00+00:00"/>
    <meta property="og:title" content="АЕЦ &quot;Козлодуй&quot; плаща 76,2 млн. лв. на Westinghouse за по-модерна управляваща система"/>
    <meta property="og:description" content="Договор на стойност 76,2 млн."/>
  </head>
  <body>
    <article>
      <h1>АЕЦ "Козлодуй" плаща 76,2 млн. лв. на Westinghouse за по-модерна управляваща система</h1>
      <address><time datetime="2019-11-25T14:31:00+00:00">25 Nov 2019, 14:31</time> by <a rel="author" href="https://www.actualno.com/editors/uid/124" target="_blank">Анита Чолакова</a></address>
      <p>Договор на стойност 76,2 млн. лв. с ДДС предстои да сключи АЕЦ "Козлодуй" с компанията Westinghouse за мигриране на компютърната информационно-управляваща система (КИУС) на 5-ти и 6-ти блок към най-ново поколение платформа Ovation. Тя включва също интегриране на система за визуална индикация на параметрите за безопасност, симптомно-ориентирани аварийни инструкции и частична модернизация на ПМС-1000.   <br/><br/><br/>Проектът е за миграция на внедрената в двата блока на АЕЦ КИУС-Ovation като част от интегрираната автоматизирана система за контрол и управление на технологичните процеси за нормална експлоатация по I-ви и II-ри контур на блокове 5 и 6 в АЕЦ "Козлодуй" към най-ново поколение на платформа Ovation-Windows. Целта е да се удължи експлоатационният ресурс на системата до 2042 година, да се внедрят изменения в софтуерния проект и да се интегрира нова функционалност.</p>
      <related>
        <a href="https://www.actualno.com/business/peti-blok-na-aec-kozloduj-zarabotva-s-normalna-moshtnost-news_1407056.html"/>
      </related>
      <p>За целта хардуерното оборудване от КИУС-Ovation с изтекъл експлоатационен ресурс трябва да се подмени с ново, да се оптимизира хардуерната архитектура на системата, за да се елиминира хардуерно оборудване, което не е необходимо за безопасната и надеждна експлоатация на бъдещата система, да се внедрят нови софтуерни продукти и решения, които да повишат нивото на безопасност и експлоатационната готовност на АЕЦ "Козлодуй" и др. Терминът "миграция" се използва в смисъл на това, че критични компоненти от КИУС-Ovation с изтекъл експлоатационен ресурс трябва да бъдат заменени, без тази замяна да засегне общия проект и целостта на системата. <br/>Проектът обаче може да се изпълни само от производителя на платформата – Emerson Process Management или оторизиран от него доставчик.  А той е подписал споразумение с Westinghouse Electric Company (включително негови дъщерни дружества като Уестингхаус Енерджи Систъмс ООД – клон България), с което компанията е изключителен и единствен доставчик на продукти и услуги от платформа Ovation за атомни електроцентрали в световен мащаб. Отделно от това Уестингхаус е изключителен собственик на интелектуалните права върху софтуерния проект на КИУС-Ovation в АЕЦ "Козлодуй". Според информацията в обявлението на атомната електроцентрала възлагането на процедурата на друго лице би довело до нарушаване на авторските права.  Припомняме, че тя бе пред фалит преди малко повече от година, когато бе придобита от Brookfieid Business Partners, L.P., САЩ.</p>
      <related>
        <a href="https://www.actualno.com/business/aec-kozloduj-i-bulgargaz-sa-na-pechalba-tranzityt-na-gaz-za-turcija-i-gyrcija-se-sviva-mnogo-news_1400649.html"/>
      </related>
      <p>На 4 януари 2018 г., като част от процеса по преобразуване и стратегическо преструктуриране, Westinghouse Electric Company LLC подписа споразумение за придобиване с Brookfieid Business Partners, L.P. Съгласно това споразумение Brookfieid Business Partners, L.P. придобива целия бизнес на Westinghouse, включително поемането на определени пенсионни задължения и други пасиви за доходи след напускане. <br/>На 1 август 2018 г. Brookfieid Business Partners, L.P. и Westinghouse Electric Company LLC официално обявиха процеса по придобиване на Уестиигхаус за напълно завършен, което включва и получаването на необходимите одобрения от регулаторните и контролни органи в САЩ и Европа. Завършването на сделката позволи на Westinghouse и нейните дъщерни дружества, сред които и "Уестингхаус Енерджи Системс" ООД (България) успешно да излязат от процедурата по Глава 11 от закона за несъстоятелността на САЩ и да обявят за завършено стратегическото преструктуриране на компанията. За миналата година клонът на компанията в България е реализирал печалба на стойност 1 662 000 лева, сочат данните от отчета й в Търговския регистър.  </p>
      <related>
        <a href="https://www.actualno.com/business/zaradi-nejasnotata-za-dva-incidenta-v-aec-kozloduj-se-stigna-do-syd-news_1385475.html"/>
      </related>
    </article>
  </body>
</html>