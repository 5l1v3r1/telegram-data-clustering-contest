<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/pidozryuvaniy_u_derzhzradi_brovchenko_viyshov_z_sizo_pislya_vnesennya_zastavi_n1239084"/>
    <meta property="og:site_name" content="24 Канал"/>
    <meta property="article:published_time" content="2019-11-25T14:03:00+00:00"/>
    <meta property="og:title" content="Підозрюваний у держзраді Бровченко вийшов з СІЗО після внесення застави"/>
    <meta property="og:description" content="Підозрюваний у державній зраді ексзаступник міністра економічного розвитку і торгівлі Юрій Бровченко вийшов зі слідчого ізолятора після внесення 570 тисяч гривень застави."/>
  </head>
  <body>
    <article>
      <h1>Підозрюваний у держзраді Бровченко вийшов з СІЗО після внесення застави</h1>
      <address><time datetime="2019-11-25T14:03:00+00:00">25 Nov 2019, 14:03</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Підозрюваний у державній зраді ексзаступник міністра економічного розвитку і торгівлі Юрій Бровченко вийшов зі слідчого ізолятора після внесення 570 тисяч гривень застави.</b>
      </p>
      <p>Заставу внесли родичі. Про це повідомив його адвокат Сергій Стретович <a href="https://ukranews.com/ua/news/668197-brovchenko-vyjshov-z-sizo-pislya-vnesennya-570-tys-gryven-zastavy">"Українським новинам"</a>.</p>
      <blockquote>До теми: <a href="https://24tv.ua/sbu_zatrimala_ekszastupnika_ministra_ekonomiki_n1222793">СБУ затримала ексзаступника міністра економіки Бровченка: деталі справи</a></blockquote>
      <p>За словами адвоката, Бровченка звільнили з СІЗО ще 20 листопада.</p>
      <h3>У чому полягає злочин, який міг скоїти Бровченко?</h3>
      <p>За даними слідства, Бровченко, чиновники держпідприємства "Український центр "Безпека" та державної акціонерної холдингової компанії "Артем" діяли всупереч інтересам України на користь іноземної компанії. Вони уклали з іноземцями завідомо збитковий контракт на виготовлення і постачання лінії з виробництва артилерійських снарядів на загальну суму понад 16,5 мільйона доларів. При цьому іноземна компанія обладнання в Україну так і не поставила.</p>
      <h3>Що відомо про Юрія Бровченка?</h3>
      <ul>
        <li>На посаді заступника міністра економічного розвитку і торгівлі України працював у 2016-2018 роках. Був відповідальним за розвиток оборонно-промислового комплексу, стандартизацію і технічне регулювання.</li>
        <li>Узагалі Бровченко з 2008 року опікувався питаннями нацбезпеки і оборони на державному рівні.</li>
        <li>У 2010-2011 роках очолював департамент утилізації компонентів ракетного палива та ракет і боєприпасів у Міноборони.</li>
        <li>У 2011-2015 роках працював у Мінекономрозвитку на посадах директора департаменту економіки оборони та безпеки, заступника директора департаменту економіки оборони та безпеки – начальника управління мобілізаційної роботи та резервів.</li>
        <li>До призначення на посаду заступника міністра скеровував роботу мобілізаційного підрозділу у держконцерні "Укроборонпром".</li>
      </ul>
    </article>
  </body>
</html>