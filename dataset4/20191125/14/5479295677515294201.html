<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/est/val-d-illasi/frana-la-strada-contrade-isolate-fino-a-stasera-1.7799795"/>
    <meta property="og:site_name" content="L'Arena"/>
    <meta property="article:published_time" content="2019-11-25T14:32:24+00:00"/>
    <meta property="og:title" content="Frana la strada, contrade isolate fino a stasera"/>
    <meta property="og:description" content="Badia Calavena"/>
  </head>
  <body>
    <article>
      <h1>Frana la strada, <br/>contrade isolate <br/>fino a stasera</h1>
      <address><time datetime="2019-11-25T14:32:24+00:00">25 Nov 2019, 14:32</time> by <a rel="author">Vittorio Zambaldo</a></address>
      <p>Erano al lavoro dal mattino presto gli operai comunali con camion e scavatore per ridurre al minimo i disagi delle <a href="https://www.larena.it/territori/est/val-d-illasi/badia-calavena-franano-15-metri-di-strada-isolate-otto-persone-in-localit%C3%A0-nicaloi-1.7798638">contrade Nicaloi e Còsari rimaste isolate dal cedimento della strada comunale.</a> Le piogge forti e continue dei giorni scorsi hanno imbevuto il terreno e creato le condizioni per lo scivolamento del <b>muro di contenimento della strada, che ha ceduto per una quindicina di metri spostandosi per un metro verso valle </b>e facendo abbassare il sedime di circa mezzo metro.</p>
      <p>
        <a href="https://www.larena.it/home/video/news/frana-a-badia-l-intervista-zambaldo-1.7799880?ot=it.athesis.pagelayout.EmptyPageLayout.ot">Il racconto dei residenti rimasti isolati dalla frana</a>
      </p>
      <p>È accaduto domenica sera attorno alle 20.30 quando Fiorenza, figlia di Lino Dal Castello, usciva dalla contrada per tornare in paese. A un certo punto un forte sobbalzo e una botta violenta sul fondo dell’auto l’ha fatta fermare e rendersi conto che la strada aveva ceduto creando un gradino. Sono intervenuti subito il sindaco Emanuele Anselmi con il suo vice Stefano Zerbato e il gruppo di Protezione civile, chiudendo la strada e arrivando successivamente, dopo essersi consultati anche con la Provincia, alla chiusura della Sp 36 che da Badia sale a Vestenanova.</p>
      <p>Il sopralluogo del <b>geologo della Provincia ha consigliato la chiusura ancora per qualche giorno</b> (almeno fino a giovedì) e fino alla completa regimentazione delle acque e alla messa in sicurezza della sovrastante strada comunale. Per questa, grazie alla generosità del proprietario del terreno adiacente Lino Dal Castello, è stato possibile <b>scavare il versante del Monte San Pietro per circa tre metri in profondità così da far passare le auto in sicurezza sulla parte più stabile accanto alla strada.</b></p>
      <p>«I lavori dovrebbero terminare entro questa sera», assicura l’assessore Domenico Truzzoli che li ha seguiti costantemente, e <b>da domani le contrade Nicaloi e Còsari potrebbero essere ricollegate alla viabilità comunale</b>. Per oggi, i bambini sono andati a scuola a piedi (poco più di un chilometro) e chi doveva andare al lavoro si è fatto venire a prendere dai colleghi. </p>
      <related>
        <a href="https://www.larena.it/home/video/news/frana-badia-calavena-video-pecora-1.7799846?ot=it.athesis.pagelayout.EmptyPageLayout.ot"/>
        <a href="https://www.larena.it/home/video/news/frana-a-badia-l-intervista-zambaldo-1.7799880?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>