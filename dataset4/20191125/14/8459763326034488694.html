<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170012/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-11-25T14:37:18+00:00"/>
    <meta property="og:title" content="کلوپ: «مسی» گزینه همیشگی توپ طلا است اما این فصل نه"/>
    <meta property="og:description" content="سرمربی لیورپول می‌گوید که «ویرجیل فن دایک» به طور تمام و کمال استحقاق بردن توپ طلا را دارد و باید مچ «لیونل مسی» را برای فتح این جایزه دست کم در این فصل بخواباند."/>
  </head>
  <body>
    <article>
      <h1>کلوپ: «مسی» گزینه همیشگی توپ طلا است اما این فصل نه</h1>
      <h2>سرمربی لیورپول می‌گوید که «ویرجیل فن دایک» به طور تمام و کمال استحقاق بردن توپ طلا را دارد و باید مچ «لیونل مسی» را برای فتح این جایزه دست کم در این فصل بخواباند.</h2>
      <address>
        <time datetime="2019-11-25T14:37:18+00:00">25 Nov 2019, 14:37</time>
      </address>
      <p>به گزارش ستاره‌ها و به نقل از ایرنا، «یورگن کلوپ» معتقد است مدافع هلندی تیمش بعد از فصل درخشانی که به همراه قرمزهای آنفیلد پشت سر گذاشته، باید مسی را در بردن جایزه توپ طلا شکست دهد.<br/>شاگردان کلوپ فصل گذشته در یک قدمی فتح لیگ جزیره از بردن آن ناکام مانده و رقابت را به منچسترسیتی واگذار کردند اما فصل جاری نه تنها صدرنشین هستند بلکه تا اینجای کار هیچ شکستی را نیز متحمل نشده‌اند.<br/>البته کلوپ به خوبی می‌داند که ستاره آرژانتینی بارسا به دلیل دستاوردهای فوتبالی وی، گزینه همیشگی بردن افتخارات شخصی فوتبال است، با این حال، مرد آلمانی بر این باور است که به جای آنکه ششمین توپ طلا به مسی برسد، احتمال آنکه مدافع تاثیرگذار تیمش مراسم توپ طلای ۲ دسامبر در پاریس را با معتبرترین جایزه انفرادی فوتبال ترک کند، زیاد است.<br/>مسی بهترین بازیکن نسل خود است<br/>کلوپ در این باره گفت: اگر توپ طلا به بهترین بازیکن این نسل داده می‌شود، همیشه باید آن را به مسی بدهند؛ این واقعیت است اما اگر این جایزه را به بهترین بازیکن هر فصل بدهند، این فصل جایزه برای فن‌دایک است؛ از این رو به طور دقیق نمی‌دانم ساز و کار اهدای این جایزه چگونه است اما چیزی که به نظر من می‌رسد اینطور است.<br/>فن‌دایک علاوه بر کمک به لیورپول در بردن لیگ قهرمانان فصل گذشته، به تیم ملی هلند برای کسب جواز حضور در یورو ۲۰۲۰ نیز کمک کرد.</p>
    </article>
  </body>
</html>