<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402675/%D8%A8%D8%B1%D9%86%D8%A7%D9%85%D9%87-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%DA%AF%D8%B1%D8%A7%D9%86-%D9%81%D8%B1%D9%88%D8%B4%DB%8C-%D8%A7%D8%B1%D8%B2%DB%8C-%D8%A8%D8%B1%D8%AE%DB%8C-%D8%B5%D8%A7%D8%AF%D8%B1%DA%A9%D9%86%D9%86%D8%AF%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:18:26+00:00"/>
    <meta property="og:title" content="برنامه بانک مرکزی برای مقابله با گران‌فروشی ارزی برخی صادرکنندگان"/>
    <meta property="og:description" content="رئیس کل بانک مرکزی با اشاره به عرضه ارز با نرخ‌هایی بالاتر از سوی برخی صادرکنندگان، از حضور پر قدرت بانک مرکزی در بازار حواله‌ای ارز برای متعادل کردن بازار خبر داد."/>
  </head>
  <body>
    <article>
      <h1>برنامه بانک مرکزی برای مقابله با گران‌فروشی ارزی برخی صادرکنندگان</h1>
      <address><time datetime="2019-11-25T14:18:26+00:00">25 Nov 2019, 14:18</time> by <a rel="author">مریم طاووسی</a></address>
      <p>رئیس کل بانک مرکزی با اشاره به عرضه ارز با نرخ‌هایی بالاتر از سوی برخی صادرکنندگان، از حضور پر قدرت بانک مرکزی در بازار حواله‌ای ارز برای متعادل کردن بازار خبر داد.</p>
      <p>به گزارش ایسنا، عبدالناصر همتی در پست اینستاگرامی اظهار کرد: بارها تاکید کرده‌ام بانک مرکزی به تداوم ثبات نسبی در بازار ارز و حفظ قدرت رقابت‌پذیری اقتصاد اهمیت ویژه‌ای قائل است.</p>
      <p>وی گفت: رمز تداوم ثبات در این بازار و به تبع آن در سایر بازارها توجه به بنیان‌های بازار در کنار حضور پر قدرت بازارساز برای جلوگیری از سفته‌بازی و نوسان‌گیری در این بازار است.</p>
      <p>همتی اظهار کرد:  آنچه در این روزها دیده می‌شود نیز ناشی از عملکرد برخی از صادرکنندگانی است که بعضا به سبب جو روانی ناشی از حوادث بعد از افزایش قیمت بنزین و شروع تسویه حساب‌های تجار با خارجیان در پایان سال میلادی تلاش می‌کنند ارز خود را با نرخ‌هایی بالاتر عرضه کنند.</p>
      <p>رئیس کل بانک مرکزی افزود: به همین دلیل علیرغم اعلام نرخ‌های غیر واقعی، تقاضایی حتی برای نرخ‌های کمتر از آن در صرافی‌های وجود ندارد. بانک مرکزی در این مواقع با حضور پرقدرت در بازار حواله‌ای ارز، عدم تعادل‌های مقطعی را برطرف می‌کند و تعادل مبتنی بر متغیرهای واقعی را همانند بازار اسکناس به بازار حواله برمی‌گرداند.</p>
      <p>انتهای پیام</p>
    </article>
  </body>
</html>