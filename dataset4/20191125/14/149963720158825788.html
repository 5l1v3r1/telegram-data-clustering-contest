<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/uber-opet-prisel-v-londyne-o-licenci-duvodem-jsou-problemy-s-bezpecnosti-cestujicich/sc-3-a-201354/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-11-25T14:30:00+00:00"/>
    <meta property="og:title" content="Uber opět přišel v Londýně o licenci. Důvodem jsou problémy s bezpečností cestujících"/>
    <meta property="og:description" content="Správní orgán Transport for London, který je zodpovědný za dopravu v Londýně, v pondělí odmítl udělit licenci společnosti Uber. Jako důvod k zamítnutí žádosti uvedl „několik porušení, která ohrožují cestující a jejich bezpečnost.“ Ze"/>
  </head>
  <body>
    <article>
      <h1>Uber opět přišel v Londýně o licenci. Důvodem jsou problémy s bezpečností cestujících</h1>
      <address><time datetime="2019-11-25T14:30:00+00:00">25 Nov 2019, 14:30</time> by <a rel="author">Karel Kilián</a></address>
      <p>Správní orgán Transport for London, který je zodpovědný za dopravu v Londýně, v pondělí odmítl udělit licenci společnosti Uber. Jako důvod k zamítnutí žádosti uvedl „několik porušení, která ohrožují cestující a jejich bezpečnost.“</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=865720864"/>
        <figcaption>
          <a href="https://www.zive.cz/clanky/uber-hodla-behem-cest-nahravat-zakazniky-i-ridice-chce-tak-zvysit-jejich-bezpecnost/sc-3-a-201331/default.aspx">Uber hodlá během cest nahrávat zákazníky i řidiče. Chce tak zvýšit jejich bezpečnost</a>
        </figcaption>
      </figure>
      <p>Ze stejného důvodu přišel Uber o licenci již v roce 2017. V červnu loňského roku však dostal dočasné povolení na patnáct měsíců, díky kterému mohl pokračovat v činnosti. Nyní regulační <a href="https://tfl.gov.uk/info-for/media/press-releases/2019/november/uber-london-limited-found-to-be-not-fit-and-proper-to-hold-a-private-hire-operator-licence">orgán zveřejnil tiskovou zprávu</a>, podle které společnost <b>není způsobilá k získání licence soukromého operátora</b>.</p>
      <h3>Uber bez licence</h3>
      <p>Ředitelka Helen Chapman k zamítnutí žádosti o licenci uvedla: „Bezpečnost je naší absolutně nejvyšší prioritou. Přestože jsme si vědomi, že Uber provedl řadu vylepšení, je nepřijatelné, aby umožnil cestujícím nastoupit do vozidel s řidiči, kteří jsou potenciálně nelicencovaní a nepojištěni.“</p>
      <p>Obavy se týkají především řidičů, kteří našli mezery v systémech Uberu. Má se jednat například o <b>možnost nahrát své fotografie k jiným řidičským účtům</b> a následně se za ně vydávat. Podle Transport for London se něco takového stalo přinejmenším u 14 tisíc realizovaných cest.</p>
      <p>Za další problém regulační úřad považuje skutečnost, že si řidiči, kteří byli propuštěni nebo jim byl pozastaven účet, mohli vytvořit nový a nadále přepravovat cestující. Rozhodnutí podpořil i londýnský starosta Sadiq Khan, který na Twitteru uvedl, že chápe, že toto rozhodnutí nebude mezi uživateli Uberu přijato kladně.</p>
      <h3>Znamená to konec Uberu v Londýně?</h3>
      <p>Rozhodnutí <b>zatím neznamená konec Uberu</b> v hlavním městě Spojeného království. Firma má nyní 21 dní na podání odvolání a během tohoto období může fungovat stejným způsobem, jako dosud. Uber tak dostane příležitost prokázat, zda zavedl dostatečná opatření, směřující k vyšší bezpečnosti svých klientů.</p>
      <p>Není pochyb o tom, že se provozovatel přepravní platformy odvolá. V prohlášení, které rozeslal e-mailem svým zákazníkům, označuje rozhodnutí Transport for London za špatné a poznamenává, že tentýž orgán v září tohoto roku prodloužil Uberu licenci o další dva měsíce.</p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=336888579"/>
        <figcaption>
          <a href="https://vtm.zive.cz/clanky/uber-nabidne-moznost-svezt-se-na-elektrickem-mopedu-zatim-jen-v-parizi/sc-870-a-200823/default.aspx">Uber nabídne možnost svézt se na elektrickém mopedu. Zatím jen v Paříži</a>
        </figcaption>
      </figure>
      <p>„Domníváme se, že toto rozhodnutí je nesprávné a <b>budeme se odvolávat</b>. Vy a 3,5 milionu cestujících, kteří se v Londýně spoléhají na Uber, můžete aplikaci nadále používat jako obvykle,“ uvádí se ve zprávě zákazníkům. „Za poslední dva roky jsme zásadně změnili naše podnikání a TfL před dvěma měsíci rozhodla, že jsme vhodnými a řádnými provozovateli.“</p>
    </article>
  </body>
</html>