<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/balhe-az-expo-centerben-orizetbe-kerultek-harman-tovabbi-reszletek-derultek-ki-2142543/"/>
    <meta property="og:site_name" content="BAMA"/>
    <meta property="article:published_time" content="2019-11-25T14:17:00+00:00"/>
    <meta property="og:title" content="Balhé az Expo Centerben: őrizetbe kerültek hárman, további részletek derültek ki"/>
    <meta property="og:description" content="Üvegeket dobáltak, bántalmazták egymást, majd kés és gáz-riasztó fegyver is előkerült Pécsett, az Expo Centerben kialakult vita során."/>
  </head>
  <body>
    <article>
      <h6 class="kicker">KÉSSEL IS SZÚRTAK</h6>
      <h1>Balhé az Expo Centerben: őrizetbe kerültek hárman, további részletek derültek ki</h1>
      <address><time datetime="2019-11-25T14:17:00+00:00">25 Nov 2019, 14:17</time> by <a rel="author">bama.hu</a></address>
      <h4>Üvegeket dobáltak, bántalmazták egymást, majd kés és gáz-riasztó fegyver is előkerült Pécsett, az Expo Centerben kialakult vita során.</h4>
      <p><a href="https://www.bama.hu/kek-hirek/helyi-kek-hirek/lovoldozes-volt-hajnalban-az-expo-centerben-2140275/">Mint ahogy arról korábban beszámoltunk</a>, a rendőrség ügyeletére 2019. november 24-én 5 óra 51 perckor érkezett bejelentés arról, hogy Pécsett, az Expo Centerben lövöldöznek. Egy 21 éves pécsi, valamint egy 24 éves szintén helyi férfi keveredett vitába korábbi nézeteltérés miatt egy több fős családdal, amelynek során a 21 éves férfi egy gáz-riasztó fegyverrel több lövést is leadott, azonban nem sérült meg senki.</p>
      <p>A történtekkel összefüggésben a helyszínre érkező rendőrök összesen nyolc férfit állítottak elő a rendőrkapitányságra. Megállapították, hogy a rendezvényterem folyosóján a két férfi szóváltásba keveredett a velük haragban álló család tagjaival. A vita közben a társaság tagjai üvegeket dobáltak a két férfi felé, majd a két fél között tettlegességre is sor került, amely során a 24 éves férfit egy késsel lábon szúrták. A 21 éves társa által leadott lövések sérülést nem okoztak, azonban a dulakodás során mindkét férfi megsérült.</p>
      <p>A nyomozók négy férfit hallgattak ki gyanúsítottként, közülük hármat őrizetbe is vettek. A 21 és a 24 éves, valamint egy 32 éves férfi ellen garázdaság, míg egy 27 éves férfi ellen súlyos testi sértés kísérlete miatt nyomoz a Pécsi Rendőrkapitányság.</p>
    </article>
  </body>
</html>