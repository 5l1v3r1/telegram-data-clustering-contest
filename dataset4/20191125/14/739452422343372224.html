<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/policia-v-zilinskom-kraji-odhalila-minuly-tyzden-51-vodicov-pod-vplyvom-alkoholu/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T14:58:11+00:00"/>
    <meta property="og:title" content="Polícia v Žilinskom kraji odhalila minulý týždeň 51 vodičov pod vplyvom alkoholu"/>
    <meta property="og:description" content="Polícia zaevidovala v uplynulom týždni na cestách v Žilinskom kraji 51 vodičov pod vplyvom alkoholu. TASR o tom informoval hovorca Krajského riaditeľstva Policajného zboru (KR PZ) v Žiline Radko Moravčík. Doplnil, že z celkového počtu 43 vodičov motorových vozidiel 27 nafúkalo nad jedno promile a u 16 vodičov zistili požitie..."/>
  </head>
  <body>
    <article>
      <h1>Polícia v Žilinskom kraji odhalila minulý týždeň 51 vodičov pod vplyvom alkoholu</h1>
      <address><time datetime="2019-11-25T14:58:11+00:00">25 Nov 2019, 14:58</time> by <a rel="author">TASR</a></address>
      <p>
        <b>Polícia zaevidovala v uplynulom týždni na cestách v Žilinskom kraji 51 vodičov pod vplyvom alkoholu. TASR o tom informoval hovorca Krajského riaditeľstva Policajného zboru (KR PZ) v Žiline Radko Moravčík.</b>
      </p>
      <p>Doplnil, že z celkového počtu 43 vodičov motorových vozidiel 27 nafúkalo nad jedno promile a u 16 vodičov zistili požitie alkoholických nápojov pod jedno promile. Piati vodiči pod vplyvom alkoholu spôsobili dopravnú nehodu. „Policajti namerali pozitívnu dychovú skúšku aj ôsmim vodičom nemotorových vozidiel,“ uviedol krajský policajný hovorca.</p>
      <p>Polícia apeluje na vodičov, aby jazdou pod vplyvom alkoholu neohrozovali svoj život a životy ostatných účastníkov cestnej premávky. „Nielen z dôvodu, že sa dopustia priestupku alebo trestného činu. Ale najmä preto, že následky dopravných nehôd zavinených práve vodičmi pod vplyvom alkoholu bývajú v mnohých prípadoch tragické,“ upozornil krajský policajný hovorca.</p>
    </article>
  </body>
</html>