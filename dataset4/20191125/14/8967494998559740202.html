<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/wetenschap-planeet/astronaut-stuurt-robot-vanuit-ruimtestation-iss-door-hangar-in-nederland~aef7437c/"/>
    <meta property="og:site_name" content="HLN"/>
    <meta property="article:published_time" content="2019-11-25T14:21:36+00:00"/>
    <meta property="og:title" content="Astronaut stuurt robot vanuit ruimtestation ISS door hangar in Nederland"/>
    <meta property="og:description" content="De Italiaanse astronaut Luca Parmitano heeft met succes vanuit het Internationaal Ruimtestation (ISS) een zogeheten rover over een hindernissenparcours op Aarde gestuurd. Het robotwagentje reed doo..."/>
  </head>
  <body>
    <article>
      <h1>Astronaut stuurt robot vanuit ruimtestation ISS door hangar in Nederland</h1>
      <address><time datetime="2019-11-25T14:21:36+00:00">25 Nov 2019, 14:21</time> by <a rel="author">ADN</a></address>
      <p>
        <b>De Italiaanse astronaut Luca Parmitano heeft met succes vanuit het Internationaal Ruimtestation (ISS) een zogeheten rover over een hindernissenparcours op Aarde gestuurd. Het robotwagentje reed door een hangar op het voormalige vliegveld Valkenburg, bij het Nederlandse Katwijk.</b>
      </p>
      <p>Via een scherm kon de astronaut van het Europese Ruimtevaartbureau ESA zien waar hij het voertuig naartoe stuurde. Volgens ESA had de test nauwelijks beter kunnen verlopen. Voor de proef was een uur uitgetrokken, maar Parmitano trotseerde de baan in minder dan een halfuur.</p>
      <related>
        <h4>Lees ook</h4>
        <a href="https://www.hln.be/wetenschap-planeet/wetenschap/eerste-koekjes-in-de-ruimte-astronauten-op-iss-krijgen-een-oven-voor-bakexperiment~a79118a3/"/>
      </related>
      <p>Het ruimtevaartbureau is zeer enthousiast over de samenwerking tussen mens en robot. "Een rover op Mars zou weken over het werk hebben gedaan dat Luca en de Analog-1-rover in een halfuur verrichten", zei projectmanager Kjetil Wormnes. En dat is zeer van belang voor ESA, want ESA stuurt volgende zomer met Rusland een robotjeep en een stabiel platform naar Mars. Hoofdvraag van die missie is of op de Rode Planeet ooit leven heeft bestaan.</p>
      <figure>
        <iframe data-src="https://twitter.com/esaspaceflight/status/1198944437650497536" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De technieken die ESA vandaag heeft uitgeprobeerd, kunnen bij toekomstige missies goed van pas komen. Astronauten kunnen op deze manier veilig en comfortabel vanuit een ruimteschip of -basis een robot aansturen die op onderzoek uitgaat. Ze hoeven dan niet zichzelf in een ruimtepak te hijsen. Alleen al het aantrekken van zo'n pak en de deur "uitgaan" door een luchtsluis duurt uren.</p>
      <figure>
        <iframe data-src="https://twitter.com/esaspaceflight/status/1198929203376377867" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>