<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/puce-pieprasa-jelgavas-meram-sniegt-skaidrojumus-par-iespejamu-pienakumu-nepildisanu.d?id=51666851"/>
    <meta property="og:site_name" content="DELFI"/>
    <meta property="article:published_time" content="2019-11-25T14:21:39+00:00"/>
    <meta property="og:title" content="Pūce pieprasa Jelgavas mēram sniegt skaidrojumus par iespējamu pienākumu nepildīšanu "/>
    <meta property="og:description" content="Jelgavas domes priekšsēdētājam Andrim Rāviņam septiņu dienu laikā Vides aizsardzības un reģionālās attīstības ministrijai (VARAM) jāiesniedz skaidrojums par pilsētas domei un mēram likumos noteikto pienākumu iespējamu nepildīšanu, portālu &quot;Delfi&quot; informēja ministrijā."/>
  </head>
  <body>
    <article>
      <h1>Pūce pieprasa Jelgavas mēram sniegt skaidrojumus par iespējamu pienākumu nepildīšanu </h1>
      <address><time datetime="2019-11-25T14:21:39+00:00">25 Nov 2019, 14:21</time> by <a rel="author">www.DELFI.lv</a></address>
      <p>
        <b><a href="https://www.delfi.lv/temas/jelgava">Jelgavas</a> domes priekšsēdētājam Andrim Rāviņam septiņu dienu laikā <a href="https://www.delfi.lv/temas/vides-aizsardzibas-un-regionalas-attistibas-ministrija">Vides aizsardzības un reģionālās attīstības ministrijai</a> (<a href="https://www.delfi.lv/temas/varam">VARAM</a>) jāiesniedz skaidrojums par pilsētas domei un mēram likumos noteikto pienākumu iespējamu nepildīšanu, portālu "Delfi" informēja ministrijā.</b>
      </p>
      <p>VARAM norāda, ka tā ir saņēmusi informāciju par iespējamiem pilsētas domes un Rāviņa pārkāpumiem saistībā ar SIA "Jelgavas tirgus" pārvaldību.</p>
      <p>"Ministrijas rīcībā nonākusī informācija liecina, ka Jelgavas pilsētas dome, iespējams, ir pieņēmusi lēmumus pretēji pašvaldības interesēm. No saņemtās informācijas izriet, ka pašvaldība nav rīkojusies kā krietns un rūpīgs saimnieks, bet pat, iespējams, veicinājusi pašvaldības līdzekļu izsaimniekošanu. Sagaidu šīs situācijas skaidrojumu, lai lemtu par ministrijas tālāko rīcību," sacīja VARAM ministrs <a href="https://www.delfi.lv/temas/juris-puce">Juris Pūce</a> (AP).</p>
      <p>Saņemtā informācija liecina, ka 2016. gada 26. maijā Jelgavas pilsētas dome nolēma bez jebkādas publiskas izsoles rīkošanas uz 30 gadiem iznomāt pašvaldības uzņēmumam SIA "Jelgavas tirgus" divus pašvaldības īpašumā esošus nekustamos īpašumus.</p>
      <p>SIA "Jelgavas tirgus" ilgstoši cieta finanšu zaudējumus un 2016. gada 28. jūlijā Jelgavas pilsētas dome nolēma "Jelgavas tirgus" pamatkapitāla palielināšanai piesaistīt SIA "ERA2K TT", kā mērķis bija izbūvēt pārtikas un nepārtikas tirgu līdz 2019. gada 6. septembrim.</p>
      <p>Uzņēmumam "ERA2K TT" projektā bija jāiegulda 800 000 eiro, kaut firma nesen bija dibināta un tās pamatkapitāls bija 3 000 eiro. Ieguldot pamatkapitālā līdzekļus, "ERA2K TT" ieguva kontrolpaketi jeb 51,57 procentus "Jelgavas tirgus", kā rezultātā Jelgavas pilsētas pašvaldība zaudēja kontroli pār uzņēmumu.</p>
      <p>Savukārt 2017. gadā "Jelgavas tirgus" par nesamērīgi zemu cenu Jelgavā pārdeva īpašumus. Toties šī gada 27. jūlijā pilsētas dome pieņēma lēmumu pagarināt jaunā tirgus būvniecības termiņa uz trim gadiem. VARAM šeit nesaskata ekonomisku pamatojumu, tādējādi, iespējams, pašvaldībai nodarot būtiskus zaudējumus.</p>
      <p>VARAM ir pieprasījusi septiņu dienu laikā mēram sniegt skaidrojumu par to, kā viņš kā kapitāldaļu turētājs veic pārraudzību "Jelgavas tirgus", vai tiek aizstāvētas pašvaldības intereses uzņēmuma darbībā un vai dome, pieņemot lēmumu par jaunā tirgus būvniecības pagarinājumu, ir izvērtējusi visus ekonomiskos un tiesiskos aspektus.</p>
      <p>"Lursoft" pieejamā informācija liecina, ka uzņēmums "Jelgavas tirgus" 2018. gadā strādājis ar 357 769 eiro lielu apgrozījumu, savukārt tā zaudējumi sasniedz 16 737 eiro.</p>
      <related>
        <h4>Lasi vēl</h4>
        <a href="https://www.delfi.lv/news/national/politics/jelgavas-novads-velas-palikt-atdalits-no-jelgavas-pilsetas.d?id=51581429"/>
        <a href="https://www.delfi.lv/news/national/politics/eiropas-pasvaldibu-kongresa-parstavji-vertes-demokratijas-principu-ieverosanu-novadu-reforma.d?id=51590825"/>
      </related>
    </article>
  </body>
</html>