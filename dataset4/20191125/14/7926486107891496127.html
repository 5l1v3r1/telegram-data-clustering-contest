<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013488/%DA%AF%D9%85%D8%B1%DA%A9-%DA%86%DB%8C%D9%86-%D9%BE%DA%A9%D9%86-%D8%AF%D8%B1-%D9%85%D8%A7%D9%87-%D8%A7%DA%A9%D8%AA%D8%A8%D8%B1-%DB%B5%DB%B3%DB%B3-%D9%87%D8%B2%D8%A7%D8%B1-%D8%AA%D9%86-%D9%86%D9%81%D8%AA-%D8%A7%D8%B2-%D8%A7%DB%8C%D8%B1%D8%A7%D9%86-%D8%AE%D8%B1%DB%8C%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T14:01:02+00:00"/>
    <meta property="og:title" content="گمرک چین: پکن در ماه اکتبر ۵۳۳ هزار تن نفت از ایران خرید"/>
    <meta property="og:description" content="علی‌رغم تنش‌های میان تهران و واشنگتن، واردات نفت چین از ایران در ماه اکتبر در رقم ۵۳۲ هزار و ۷۹۰ تن ثابت ماند و اندکی از رقم ۵۳۸ هزار و ۸۷۸ تن ماه سپتامبر کمتر بود."/>
  </head>
  <body>
    <article>
      <h1>گمرک چین: پکن در ماه اکتبر ۵۳۳ هزار تن نفت از ایران خرید</h1>
      <address>
        <time datetime="2019-11-25T14:01:02+00:00">25 Nov 2019, 14:01</time>
      </address>
      <p>
        <i>علی‌رغم تنش‌های میان تهران و واشنگتن، واردات نفت چین از ایران در ماه اکتبر در رقم ۵۳۲ هزار و ۷۹۰ تن ثابت ماند و اندکی از رقم ۵۳۸ هزار و ۸۷۸ تن ماه سپتامبر کمتر بود.</i>
      </p>
      <p>به گزارش مشرق به نقل از رویترز، واردات نفت خام چین از عربستان در ماه اکتبر به علت افزایش تقاضا از سوی پالایشگاه‌های جدید ۷۶.۳ درصد افزایش یافت.</p>
      <blockquote>بیشتر بخوانید:<br/><a href="https://www.mashreghnews.ir/news/1012329/%D8%B3%D8%B1%D8%A7%D9%86%D9%87-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-%D8%AF%D8%B1-%DB%B1%DB%B1-%DA%A9%D8%B4%D9%88%D8%B1-%D8%AA%D9%88%D9%84%DB%8C%D8%AF-%DA%A9%D9%86%D9%86%D8%AF%D9%87-%D9%86%D9%81%D8%AA-%D8%A7%DB%8C%D9%86%D9%81%D9%88%DA%AF%D8%B1%D8%A7%D9%81%DB%8C%DA%A9">سرانه مصرف بنزین در ۱۱ کشور تولید کننده <i>نفت</i> + اینفوگرافیک<br/></a><a href="https://www.mashreghnews.ir/news/1013269/%D8%A7%D8%AE%D8%AA%D9%84%D8%A7%D9%81-%D9%86%D8%B8%D8%B1-%D8%AA%D8%A7%D8%AC%D8%B1%D8%A7%D9%86-%D9%86%D9%81%D8%AA%DB%8C-%D8%AF%D8%B1-%D9%85%D9%88%D8%B1%D8%AF-%D8%A8%D8%A7%D8%B2%D8%A7%D8%B1-%D9%86%D9%81%D8%AA-%D8%AF%D8%B1-%DB%B2%DB%B0%DB%B2%DB%B0">اختلاف‌نظر تاجران نفتی در مورد بازار <i>نفت</i> در ۲۰۲۰</a></blockquote>
      <p>عربستان دوباره موقعیت خود را به عنوان تامین‌کننده اول چین، بزرگ‌ترین واردکننده نفت جهان به دست آورد.</p>
      <p>آمارهای گمرک چین نشان داد محموله‌های سعودی به ۸.۴۱ میلیون تن یا ۱.۹۸ میلیون بشکه در روز افزایش یافت. این رقم در ماه سپتامبر ۱.۷ میلیون بشکه در روز بود و در مدت مشابه سال گذشته برابر با ۱.۱۲ میلیون بشکه در روز بود.</p>
      <p>گمرک چین آماری از میزان واردات نفت ونزوئلا اعلام نکرد اما تحلیلگران انتظار دارند که این ارقام ماه گذشته به صفر رسیده باشد زیرا خریداران خرید نفت از این کشور را در بحبوحه تحریم‌های امریکا متوقف کردند.</p>
      <p>علی‌رغم تنش‌های میان تهران و واشنگتن، واردات از ایران در ماه اکتبر در رقم ۵۳۲ هزار و ۷۹۰ تن ثابت ماند و اندکی از رقم ۵۳۸ هزار و ۸۷۸ تن ماه سپتامبر کمتر بود.</p>
      <p>واردات نفت چین از مالزی در ماه اکتبر نسبت به مدت مشابه سال گذشته، دو برابر شد و به ۱.۹۵ میلیون تن رسید.</p>
      <p>به گفته اما لی، تحلیلگر ارشد نفتی ریفینیتیو، محموله‌های نفتی مالزی نظیر «مال بِلِند» و «سینگما بِلِند»، معمولا ترکیبی از نفت نزوئلا، ایران و دیگر انواع نفت است.</p>
      <p>وی افزود: «واردات مستقیم از ونزوئلا به صفر رسیده اما تقاضا برای «مال بِلِند» همچنان زیاد است که در آمار مالزی آورده شده است.»</p>
      <p>تیم تحقیقاتی ریفینیتیو همچنین انتظار دارد در نتیجه تحریم‌های آمریکا بر صادرات نفت ایران و وزنوئلا، واردات نفت مالزی به رکورد برسد.</p>
      <p>واردات نفت از آمریکا نیز به ۹۰۸ هزار و ۴۲۲ تن رسید و رکورد زد. خرید نفت از روسیه نیز به ۶.۹۷ میلیون تن رسیده است.</p>
      <p>منبع: فارس</p>
    </article>
  </body>
</html>