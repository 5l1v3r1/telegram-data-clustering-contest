<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359982-koalicija-vienojas-par-piecu-valsts-administrativo-regionu-izveidi"/>
    <meta property="og:site_name" content="Jauns.lv"/>
    <meta property="article:published_time" content="2019-11-25T14:14:00+00:00"/>
    <meta property="og:title" content="Koalīcija vienojas par piecu valsts administratīvo reģionu izveidi"/>
    <meta property="og:description" content="Koalīcijas partijas ir konceptuāli vienojušās par valsts administratīvo reģionu izveidi, informēja Jaunās konservatīvās partijas (JKP) pārstāvis Oskars Muksimovs."/>
  </head>
  <body>
    <article>
      <h1>Koalīcija vienojas par piecu valsts administratīvo reģionu izveidi</h1>
      <address><time datetime="2019-11-25T14:14:00+00:00">25 Nov 2019, 14:14</time> by <a rel="author">Jauns.lv / LETA</a></address>
      <p>
        <b>Koalīcijas partijas ir konceptuāli vienojušās par valsts administratīvo reģionu izveidi, informēja Jaunās konservatīvās partijas (JKP) pārstāvis Oskars Muksimovs.</b>
      </p>
      <p>Politiķi šodien koalīcijas partiju sadarbības padomes sēdē, kas gan vēl nav noslēgusies, vienojās veidot Rīgas, Vidzemes, Kurzemes, Latgales un Zemgales valsts administratīvos reģionus, tos veidojot uz esošo plānošanas reģionu bāzes.</p>
      <p>Minēto reģionu mērķis ir līdzsvarot Latvijas reģionu attīstību. Katram reģionam būtu jāizstrādā attīstības plāns, uz kura pamata tiks piešķirts finansējums, skaidoja JKP.</p>
      <p>Partijā uzsvēra, ka šāds dalījums atvieglos pieteikšanos ES struktūrfondu finansējumam, jo viens no kritērijiem ir iekšzemes kopprodukta (IKP) apmērs uz vienu iedzīvotāju.</p>
      <p>"Latvija līdz šim bija kā viens reģions, bet, ja būs reģioni, tad būs jārēķina pēc katra reģiona IKP. Latgalei tie ir 35-40%; Vidzemei, Zemgalei un Kurzemei 40-50%, bet Rīgai pārsniedz jau 110%. Lai saņemtu ES struktūrfondu maksimālo finansējumu, jābūt 75% zem vidējā Eiropas Savienībā. Patlaban, ņemot vērā, ka Rīgā ir ļoti daudz ieguldīts, valstī kopumā esam pie šiem 75%, bet situācija Rīgā un reģionos ļoti būtiski atšķiras," pauda deputāts Andis Kazinovskis (JKP).</p>
    </article>
  </body>
</html>