<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/gaming/ring-fit-adventure-betekent-vooral-lekker-bewegen"/>
    <meta property="og:site_name" content="DutchCowboys"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="​Ring Fit Adventure betekent vooral lekker bewegen"/>
    <meta property="og:description" content="Hij kan wel tegen een stootje. Gelukkig, want een half uur later gebruik je die Ring-Con in Ring Fit Adventure op Switch alsof je nooit anders hebt gedaan."/>
  </head>
  <body>
    <article>
      <h1>​Ring Fit Adventure betekent vooral lekker bewegen</h1>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">Laura Jenny</a></address>
      <p>Het is eerst wel even wennen. Je ene Joy-con klik je in een soort autostuur-achtige houder en de ander stop in een elastieken band om je been. Je moet vervolgens dat autostuur, oftewel de Ring-Con, uitrekken en juist indrukken, wat voelt alsof je hem stukmaakt. Toch blijkt hij wel tegen een stootje te kunnen. Dat is maar goed ook, want nog geen half uur later gebruik je die Ring-Con in Ring Fit Adventure op Switch alsof je nooit anders hebt gedaan.</p>
      <h3>Ring Fit Adventure</h3>
      <p>Het is tof hoe iets eerst onwennig is, maar al gauw heel normaal wordt. Dat heeft Nintendo al bewezen door ons met Wii van de bank te krijgen, maar die potentie heeft Ring Fit Adventure ook. Met die Ring-Con moet je namelijk richten op dingen langs de kant van je hardlooptocht om goodies te verzamelen, terwijl de Joy-Con om je been meet of je wel echt rent (op je plaats) en hoe snel. Ja, je moet niet alleen van de bank af voor Ring Fit Adventure, Nintendo laat ons voor het eerst ook echt peentjes zweten. Zeker als je een beetje een fanatieke speler bent, dan zal je al gauw merken dat je conditie na een tijdje flink gebruiken ook echt wat beter wordt.</p>
      <figure>
        <img src="https://www.dutchcowboys.nl/uploads/images/ringfit2.jpeg"/>
      </figure>
      <p>Het hangt er overigens wel vanaf wat voor type mens je was voor je begon te spelen. Ben je iemand die elke dag in de sportschool rondhangt, dan zal je lachend je schouders ophalen bij Ring Fit Adventure. Maar heb je juist moeite om jezelf te motiveren naar de gym te gaan, dan is Ring Fit Adventure een speelse manier om net even wat meer beweging aan je leven toe te voegen. Het is sportief en kan afhankelijk van de oefeningen die je kiest en de zwaarte die je instelt ook echt een beste workout zijn.</p>
      <p>Waar de meeste fitnessgames te veel fun bevatten en te weinig doen zweten, heeft Ring Fit Adventure wat dat betreft wel echt de sweet spot gevonden. Je rent rond in een kleurrijke wereld en je moet de draak Dragaux aanvallen. Dat doe je door allerlei oefeningen te doen. Je rent niet alleen, je moet ook je armen en buik trainen en zelfs yoga doen. Je bent echt even flink bezig en ik raad je dan ook aan om het spel twintig tot dertig minuten te spelen per dag. Dit is dan wel een game, het is er niet eentje om uren achter elkaar te spelen. Niet alleen omdat de type gameplay zich daar niet voor leent, maar ook omdat je er ook echt wel uitgeput van raakt.</p>
      <h3>Ring-Con komt tot leven</h3>
      <p>Wat erg charmant is, dat is hoe de Ring-Con tot leven komt in het spel. Er wordt heel duidelijk uitgelegd wat je moet doen en hoe alles werkt, wat een groot voordeel is. Het is namelijk nogal een pakket: het spel zit in een flinke kartonnen doos en het is best even wennen om je Joy-Con op zo’n andere manier te gebruiken. De instructies zijn heel erg goed, maar ook de aanmoediging. Je wordt in dit avontuur zeker niet in je eentje op pad gestuurd: je hebt een virtuele vriend die de boel voor je in de gaten houdt. Wel zo fijn als je geen idee hebt of je iets wel goed doet. Het enige dat hij niet kan doen, is zien of je inderdaad je volledige lichaam wel helemaal goed gebruikt als je squat, maar hij geeft je wel tips over hoe je dat het beste kunt doen.</p>
      <p>Als je een beetje verzamelwoede hebt, dan zal je je goed vermaken met de verhaalmodus van het spel. Je rent in een vrolijke, kleurrijke wereld rond en gaandeweg krijg je er steeds meer mogelijkheden bij. Het is ook mogelijk via Quick Play even snel een specifieke sport te doen. Er zijn twaalf minigames die je in de hoofdgame tegenkomt. Die minigames zijn bijvoorbeeld een soort parachutespringen, of quadrijden. Je doet in deze game wel alles in je uppie, maar dat is prima. Dit is echt een soort sporttool waardoor je jezelf fit houdt, dus het is oke om dat ook erg bij jezelf te houden. Bovendien kun je je prima vermaken met de game zoals die nu is, dus een multiplayer toevoegen zou behalve scoreboards eigenlijk weinig toevoegen.</p>
      <figure>
        <img src="https://www.dutchcowboys.nl/uploads/images/ringfit3.jpeg"/>
      </figure>
      <h3>Fijne game- en sportervaring</h3>
      <p>Ring Fit Adventure kost wat meer in aanschaf, maar het spel biedt ook wel een daadwerkelijk andere ervaring dan andere <a href="https://www.dutchcowboys.nl/gaming/het-gaat-lekker-met-de-verkopen-van-nintendo-switch">Switch</a>-spellen. Bovendien krijg je er de Ring-Con bij (geen Joy-Cons trouwens). Het is indrukwekkend hoe accuraat het spel weet in te schatten hoe je het doet. Hij weet dat je je benen maar een klein beetje laat dribbelen in plaats van dat je je knieën hoog in de lucht doet. Kortom, dit spel weet precies wanneer jij de kantjes er vanaf loopt. Gelukkig biedt het daarbij genoeg support en een fijne game-ervaring die kwalitatief goed in elkaar zit. Zo blijf je gemotiveerd om toch die knie net even wat hoger te doen. Je kunt zelfs dankzij een infraroodsensor je hartslag laten meten, want die gebruikt deze game vaak om bij te houden dat je wat doet en hoe dat invloed op je heeft.</p>
      <p>Het is trouwens niet per se een geweldloze game, want je moet alsnog wel een heleboel agressieve entiteiten de baas blijven. Je gebruikt yoga bijvoorbeeld specifiek op een bepaalde vijand en zo train je jezelf steeds beter in de hoop de vijand te verslaan. Erg leuk, want het motiveert je om echt je best te doen. Bovendien houdt de game zo goed bij wat je doet, dat je ook gemotiveerd blijft om door te gaan in plaats van teleurgesteld af te haken. Het enige wat kan teleurstellen, dat is dat dit niet een heel diepgaande game is. Daar is het ook niet voor bedoeld, want het is juist een laagdrempelige fitnesshulp die je stap voor stap meeneemt naar een gezonder leven. En je daarbij nog draken laat slachten ook.</p>
      <p>Ring Fit Adventure is nu uit op Nintendo Switch. Het spel is bovendien <a href="https://www.dutchcowboys.nl/gaming/nominaties-voor-game-of-the-year-2019-bekend">genomineerd</a> voor de 'Beste familiegame'-award tijdens de Game Awards volgende maand.</p>
      <figure>
        <iframe src="https://www.youtube.com/embed/wvHELogbm2E" width="480" height="270" data-service="Youtube" scrolling="no"/>
      </figure>
      <related>
        <h4>Lees ook:</h4>
        <a href="https://www.dutchcowboys.nl/gaming/nintendo-labo-zen-and-the-art-of-cardboard-folding"/>
        <a href="https://www.dutchcowboys.nl/gaming/de-nintendo-switch-vliegt-over-de-toonbank"/>
      </related>
    </article>
  </body>
</html>