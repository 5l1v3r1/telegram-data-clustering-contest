<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980904095.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-25T14:04:00+00:00"/>
    <meta property="og:title" content="چه شد که پگاه آهنگرانی به زندان نرفت؟"/>
    <meta property="og:description" content="خبر آنلاین نوشت: پگاه آهنگرانی فرزند منیژه حکمت کارگردان و تهیه‌کننده معروف سینمای ایران خود یکی از چهره‌های سرشناس سینمای ایران است. دختری که با کفش‌های کتانی هنر بازیگری‌اش را به نمایش گذاشت. او با این فیلم از اصفهان تا قاهره جایزه برد و بعدتر برای بازی در «زندان زنان» مادرش از لوکارنو جایزه بهترین بازیگر زن فیلم را گرفت."/>
  </head>
  <body>
    <article>
      <h1>چه شد که پگاه آهنگرانی به زندان نرفت؟</h1>
      <address>
        <time datetime="2019-11-25T14:04:00+00:00">25 Nov 2019, 14:04</time>
      </address>
      <p>سرانجام نام هنرپیشه‌ای که در عفوهای جدید قوه قضاییه محکومیت زندانش بخشیده شد، رسما اعلام شد و او کسی نبود غیر از پگاه آهنگرانی که اخیرا حکم ۱/۵ سال بازداشتش قطعی شده بود.</p>
      <p>خبر آنلاین نوشت: پگاه آهنگرانی فرزند منیژه حکمت کارگردان و تهیه‌کننده معروف سینمای ایران خود یکی از چهره‌های سرشناس سینمای ایران است. دختری که با کفش‌های کتانی هنر بازیگری‌اش را به نمایش گذاشت. او با این فیلم از اصفهان تا قاهره جایزه برد و بعدتر برای بازی در «زندان زنان» مادرش از لوکارنو جایزه بهترین بازیگر زن فیلم را گرفت.</p>
      <p>پگاه در «دربند» توانست سیمرغ مکمل بازیگر زن را هم بگیرد تا یکی از هنرپیشه‌های جوان و موفق زن سینمای دو دهه اخیر ایران باشد.</p>
      <p>او اما بیش از بازیگری در این نزدیک به ۱۵ سال سابقه هنری‌اش برای فعالیت‌های اجتماعی خود چهره شده است. سلبریتی سرشناسی که در میتینگ‌های انتخاباتی اصلاح‌طلبان حضوری پررنگ داشت و از سال ۸۸ تا ۹۶، تقریبا همیشه وقتی بحث فعالیت سیاسی اجتماعی یک بازیگر می‌شد، نام این بازیگر جوان هم دیده می‌شد. آن وقت‌هایی که هنوز مهناز افشار وارد چنین معادلاتی نشده بود، پگاه آهنگرانی حضوری چشمگیر در فعالیت‌هایی از این دست داشت و مستندهایی هم در این زمینه ساخت. </p>
      <p>او برای همین پست‌ها، حضورها و رفتارهایش صاحب پرونده‌ای قضایی شد، مدتی هم به زندان رفت و در آخرین مورد هم حکم ۱۸ ماه حبس قطعی برایش صادر شد. حکمی که حدود دو ماه قبل رسما تائید شد و مادرش منیژه حکمت درباره آن سخن گفت و از این حرف زد که دخترش آماده اجرای حکم است اما دعا کرد اتفاقی بیفتد که پگاه، پوریا عالمی و بچه‌هایی مثل آنها راهی زندان نشوند.</p>
      <p>تقریبا همزمان با همین اخبار بود که مصاحبه‌ای از پگاه آهنگرانی جنجالی شد. او که مشغول ساخت مستندی سیاسی درباره ماجراهای سال۸۸ با سهیل کریمی سینماگر  اصولگرا بود و تصاویری از حضورش در کنار عباسعلی کدخدایی سخنگوی شورای نگهبان در حاشیه یک تئاتر منتشر شد،در مصاحبه‌ای گفت: «به این نتیجه رسیده‌ام که در مقام یک سلبریتی نباید به مردم توصیه کنم به چه کسی رای بدهند یا ندهند. چه چیزی خوب است یا بد.» او خیلی مایوسانه از فعالیت‌های گذشته‌اش گفت و تاکید کرد دیگر نمی‌خواهد فعالیت‌های سیاسی اجتماعی از نوع آنچه را پیش‌تر اقلا یک دهه انجامش می‌داده  تکرار کند و این گفته‌هایش سبب شد تا افرادی چون مهناز افشار در توئیت‌هایی به او انتقاد کنند.</p>
      <p>آنها این چرخش ناگهانی آهنگرانی را ناشی از حکم پرونده قضایی‌اش و ترس از زندان عنوان کرده بودند. ولی این هنرپیشه توسط مادرش به این ادعا پاسخ داد و  دلیلش برای دل‌زدگی از توصیه به مردم در مقام یک سلبریتی را نتایج مخرب پیشنهادهای‌شان عنوان کرده بود. اینکه نتیجه حاصل از پیشنهادها، چیزی نبوده که در ذهنش می‌گذشته و انتظارش را داشته است. به همین دلیل او خود را احتمالا مسئول می‌دانست و این حس پشیمانی حاصل از همین اتفاق بوده است.</p>
      <p>حالا دو ماه پس از آن اتفاقات و قطعیت رای، درحالی که پگاه آهنگرانی حکمش به اجرای احکام نرفته بود، در لیست عفو شدگان قرار دارد.</p>
      <p>اولین بار حدود ده روز قبل روزنامه فرهیختگان از این نوشت که یک سینماگر سرشناس در لیست عفوشدگان برای هفته وحدت است. از همان روز نام پگاه سر زبان‌ها افتاد اما چون پرونده در حال طی مراحل قانونی‌اش بود، حتی منیژه حکمت، مادر پگاه هم از اینکه دخترش عفو خورده باشد ابراز بی‌اطلاعی کرد.</p>
      <p>همزمان با پگاه آهنگرانی، جعفر پناهی و رسول‌اف دو سینماگر سرشناس دیگر کشورمان هم به خاطر فیلم‌های‌شان احکامی داشتند که شایعه شده بود ممکن است این عفوها شامل حال‌شان شود اما تا یکشنبه شب سوم آذر که خبرگزاری فارس اعلام کرد پگاه آهنگرانی در لیست ۳۶ محکوم امنیتی عفو شده است، هیچ نامی از جعفر پناهی و رسول اف مطرح نیست.<br/> <br/>اگرچه پوریا عالمی طنزپرداز و فیلمنامه‌نویس در کنار حسین جنتی، شاعر هم از افرادی هستند که حبس‌های شش‌ماهه‌شان بخشیده شده است.</p>
      <p>با اعلام رسمی این عفو عمومی حالا دیگر پگاه آهنگرانی که باید اوایل دی‌ماه و پس از پایان پروژه‌های سینمایی که در دست داشت، بر اساس تعهد داده شده به زندان می‌رفت، می‌تواند به فعالیت‌های هنری‌اش ادامه دهد و راهی زندان زنان نشود.<br/> <br/>برای هفته وحدت و سالروز ولادت پیامبر اعظم، به درخواست رئیس قوه قضاییه و موافقت رهبر انقلاب برای نخستین‌بار تعداد زیادی از دارندگان احکام امنیتی هم شامل عفو و کاهش مجازات شدند. احکام جدیدی که با طی مراحل قانونی از ابتدای هفته جاری به مرحله اجرا در آمدند و اقدامی بی‌سابقه از سوی سیستم قضایی کشور بود.</p>
      <p>چند روز قبل اسماعیلی سخنگوی قوه قضاییه درباره‌اش گفت:«حوادث ناگوار بر سر گرانی بنزین، شیرینی این اقدام قوه قضاییه در درخواست بخشش و کاهش مجازات بسیاری از روزنامه نگاران، فعالان سیاسی و دارندگان احکام امنیتی را گرفت.»</p>
    </article>
  </body>
</html>