<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549968.html/%D8%A8%D8%B3%DB%8C%D8%AC-%D9%87%DB%8C-%D8%AA-%D8%A7%D9%86%D8%AF%DB%8C%D8%B4%D9%87-%D9%88%D8%B1%D8%B2-%D8%B4%DA%A9%D9%84-%D8%AF%D9%87%D8%AF--%D9%86%D8%A8%D8%A7%DB%8C%D8%AF-%D9%85%D8%B7%D8%A7%D9%84%D8%A8%D8%A7%D8%AA-%D8%B1%D9%87%D8%A8%D8%B1%DB%8C-%D8%A8%D8%B1-%D8%B2%D9%85%DB%8C%D9%86-%D8%A8%D9%85%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:53:00+00:00"/>
    <meta property="og:title" content="بسیج هیأت اندیشه‌ورز شکل دهد/ نباید مطالبات رهبری بر زمین بماند"/>
    <meta property="og:description" content="امام جمعه اسدآباد با بیان اینکه بسیج از جنس مردم است و نباید با وجود بسیجیان رهنمودها و مطالبات رهبر معظم انقلاب بر زمین بماند، گفت: باید بسیج هیأت اندیشه‌ورز شکل دهد."/>
  </head>
  <body>
    <article>
      <h1>بسیج هیأت اندیشه‌ورز شکل دهد/ نباید مطالبات رهبری بر زمین بماند</h1>
      <h2>امام جمعه اسدآباد:</h2>
      <address>
        <time datetime="2019-11-25T14:53:00+00:00">25 Nov 2019, 14:53</time>
      </address>
      <p>امام جمعه اسدآباد با بیان اینکه بسیج از جنس مردم است و نباید با وجود بسیجیان رهنمودها و مطالبات رهبر معظم انقلاب بر زمین بماند، گفت: باید بسیج هیأت اندیشه‌ورز شکل دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/33626">عصر همدان</a>؛ حجت‌الاسلام سیدموسی حسینی ظهر امروز در نشست مجمع عمومی بسیج شهرستان اسدآباد که به مناسبت هفته بسیج و در سومین روز از این هفته در حسینیه آیت‌الله خامنه‌ای این شهر برگزار شد، با اشاره به افتخارآفرینی بسیج درعرصه‌های مختلف، اظهار کرد: بسیج از پدیده‌های شگفت‌انگیز است که در طول تاریخ به انجام رسیده است.</p>
      <p>وی با اشاره به طراحی توطئه‌های دشمن در اغتشاشات اخیر افزود: نقش بسیج در خاموش کردن توطئه دشمن مهم بود و باید به بسیجی بودن خود افتخار کنید.</p>
      <p>حسینی با بیان اینکه بسیج از جنس مردم است و نباید با وجود بسیجیان رهنمودها و مطالبات رهبر انقلاب بر زمین بماند، ادامه داد: باید بسیج هیأت اندیشه‌ورز شکل دهد و نیازهای جامعه در زمینه اقشار مختلف را بر کاغذ بیاورید و نیازهای اولویتی را اورژانسی پیگیری کند.</p>
      <p>امام جمعه اسدآباد با بیان اینکه یکی از مطالبات رهبری توجه به ازدیاد جمعیت است، خاطرنشان کرد: مسئولان برای تشویق خانواده‌ها در فرزندآوری خدمات رایگانی مانند صدور شناسنامه، شیرخشک ، پوشاک ، هزینه رایگان بیمارستان و... ارائه دهند.</p>
      <p>وی تکریم سرمایه‌داران را در شهرستان یکی از وظایف مجمع بسیج خواند و گفت: ایده‌های افراد باید در میدان عمل انجام شود.</p>
      <p>امام جمعه اسدآباد از شهردار درخواست کرد به نیت هر نوزادی که در آینده متولد می‌شود، مبلغ ۵۰ هزار تومان هدیه به والدین هر نوزاد پرداخته شود.</p>
      <p>در ادامه فرمانده سپاه ناحیه اسدآباد هم با اشاره به فرمایشات امام (ره) و رهبر معظم انقلاب درباره بسیج، خاطرنشان کرد: بسیج تجلی ایثار و از خودگذشتگی است.</p>
      <p>امیدعلی الیاسی با بیان اینکه مجمع بسیج با هدف توجه به آرمانهای انقلاب و حل مشکلات مردم شکل گرفته است، افزود: این مجمع یکبار دیگر با آرمانهای امام (ره)، شهدا و ولایت تجدید پیمان می‌‌کند.</p>
      <p>لازم به ذکر است، در این مراسم تعدادی از اعضای مجمع بسیج، طرح‌هایی را در راستای توسعه علمی، تحکیم بنیان خانواده، ارائه دادند.</p>
      <p>انتهای پیام/</p>
    </article>
  </body>
</html>