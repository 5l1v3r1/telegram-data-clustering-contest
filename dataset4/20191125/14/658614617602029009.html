<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176109/vier-jaar-tbs-voor-doodsbedreiging-in-winkel"/>
    <meta property="og:site_name" content="omroep flevoland"/>
    <meta property="article:published_time" content="2019-11-25T14:23:00+00:00"/>
    <meta property="og:title" content="Vier jaar tbs voor doodsbedreiging in winkel"/>
    <meta property="og:description" content="Een 26-jarige Drontenaar is in hoger beroep opnieuw veroordeeld tot een tbs-behandeling van maximaal vier jaar. De man dreigde op 21 februari 2018 in een winkel in Dronten om er mensen te doden. Ook zei hij een bomgordel te hebben."/>
  </head>
  <body>
    <article>
      <h1>Vier jaar tbs voor doodsbedreiging in winkel</h1>
      <address>
        <time datetime="2019-11-25T14:23:00+00:00">25 Nov 2019, 14:23</time>
      </address>
      <p>
        <b>Een 26-jarige Drontenaar is in hoger beroep opnieuw veroordeeld tot een tbs-behandeling van maximaal vier jaar. De man dreigde op 21 februari 2018 in een winkel in Dronten om er mensen te doden. Ook zei hij een bomgordel te hebben.</b>
      </p>
      <p>"Voordat ik Dronten uitga, wil ik nog twee mensen koud maken", riep de man destijds tegen de medewerkster van Hobbykamer de Blauwe Vlinder. "Jij kunt het zijn, of jij, of die mevrouw die net voor de winkel langsliep." Toen de bediende naar de toonbank liep om haar telefoon te pakken, reageerde de man: "Als je het lef hebt om een foto van mij te maken en deze door te sturen aan de politie, dan gaat vanavond of vannacht het pand de lucht in. Ik heb een bomgordel."<br/><br/>Volgens een getuige sprak de man rustig en gedetailleerd. "Hij keek hij mij recht in de ogen", verklaarde het slachtoffer bij de politie. "Het was heel indringend. Ik voelde dat mijn lichaam verstijfde en mijn hart zat in mijn keel."<br/><br/><b>Rapporteurs bedreigd</b><br/>De Drontenaar is eerder veroordeeld voor geweldsdelicten. Zo heeft hij zijn ouders mishandeld. Uit psychisch onderzoek is gebleken dat de man verminderd toerekeningsvatbaar is. Bij hem zijn onder andere een licht verstandelijke beperking en een antisociale persoonlijkheidsstoornis vastgesteld. Ook was de man verslaafd aan drank en drugs en kan hij moeilijk omgaan met boosheid en frustraties. Tijdens de onderzoeken heeft de Drontenaar veelvuldig de psychiater en psycholoog bedreigd.<br/><br/><b>Snel behandelen</b><br/>De rechtbank in Lelystad <a href="https://www.omroepflevoland.nl/nieuws/166524/agressieve-drontenaar-moet-naar-tbs-kliniek">veroordeelde hem</a> in december 2018 tot vier jaar tbs met dwangverpleging. Hij had zich schuldig gemaakt aan een terroristisch misdrijf, vond de rechter. Bovendien had de man in september 2018 een medewerker van de Reclassering bedreigd. Eerdere behandelingen waren geen succes. Het Openbaar Ministerie (OM) eiste naast de tbs ook een celstraf van een jaar, maar daar ging de rechtbank niet in mee.<br/><br/>De man was het niet eens met het vonnis en stapte naar het gerechtshof in Leeuwarden. Het hof kwam maandag tot dezelfde conclusie als de rechtbank. De celstraf waar door het OM weer om was gevraagd, is volgens het hof niet noodzakelijk. "De man heeft nu anderhalf jaar in voorarrest gezeten. Daarnaast heeft het prioriteit dat de behandeling zo snel mogelijk begint", luidde de uitleg van de voorzitter van het hof.</p>
      <p>
        <a href="https://www.google.com/maps/place/52.524637,5.719282">Bekijk in Google Maps üìç</a>
      </p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>