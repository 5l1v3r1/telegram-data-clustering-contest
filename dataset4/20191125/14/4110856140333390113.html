<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/kinimatografiki_listeia_se_mouseio_tis_dresdis_me_leia_thisaurous_aksias_1_dis_euro-589513/"/>
    <meta property="og:site_name" content="Real.gr"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Κομισιόν για Κυπριακό: Επιθυμούμε και ελπίζουμε την επιτυχή έκβαση των συνομιλιών"/>
    <meta property="og:description" content="Συναγερμός σήμανε το πρωί στο κέντρο της Δρέσδης όταν οι αρχές ανακάλυψαν ότι έχει γίνει ληστεία στο μουσείο 'Πράσινος Θόλος'."/>
  </head>
  <body>
    <article>
      <h1>
        <a href="https://www.real.gr/kosmos/arthro/komision_gia_kypriako_epithymoume_kai_elpizoume_tin_epityxi_ekbasi_ton_synomilion-589485/">Κομισιόν για Κυπριακό: Επιθυμούμε και ελπίζουμε την επιτυχή έκβαση των συνομιλιών</a>
      </h1>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">Bild, dw-culture, Reuters</a></address>
      <p>
        <b>Συναγερμός σήμανε το πρωί στο κέντρο της Δρέσδης όταν οι αρχές ανακάλυψαν ότι έχει γίνει ληστεία στο μουσείο «Πράσινος Θόλος».</b>
      </p>
      <p>Οι άγνωστοι δράστες διέρρηξαν τους χώρους του μουσείου και έκλεψαν πολύτιμους λίθους, κοσμήματα και ιστορικά αντικείμενα που η αξία τους αγγίζει το 1 δισεκατομμύριο ευρώ.</p>
      <figure>
        <iframe data-src="https://twitter.com/dw_culture/status/1198893841580986368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με την εφημερίδα «Bild», η ληστεία έγινε τα ξημερώματα και οι διαρρήκτες απενεργοποίησαν τον συναγερμό κόβοντας την ηλεκτροδότηση στο κτίριο. Στην συνέχεια μπήκαν στους χώρους του μουσείου από ένα παράθυρο.</p>
      <p>Το μουσείο Green Vault στη Δρέσδη φιλοξενεί μία από τις μεγαλύτερες συλλογές θησαυρών στην Ευρώπη. Ένας από τους γνωστότερους θησαυρούς τoυ - το 41 καρατίων «Πράσινο Διαμάντι» της Δρέσδης- δεν βρισκόταν εκεί όταν έγινε η διάρρηξη επειδή ήταν δανεισμένο στο Μητροπολιτικό Μουσείο της Νέας Υόρκης.</p>
      <p>Οι αρχές εξετάζουν εξονυχιστικά το υλικό από τις κάμερες παρακολούθησης ενώ το κέντρο της Δρέσδης έχει αποκλειστεί.</p>
      <figure>
        <img src="https://media.real.gr/filesystem/images/20191125/low/1_252863_180592.JPG"/>
      </figure>
      <p>Οι ληστές διέφυγαν με πολυτελές αυτοκίνητο σύμφωνα με τα γερμανικά μέσα, ενώ ο ο πρωθυπουργός του κρατιδίου της Σαξονίας, Μάικλ Κρέσμερ, δήλωσε: «Όχι μόνο οι κρατικές μας συλλογές αλλά και εμείς οι κάτοικοι της Σαξονίας πέσαμε θύμα των ληστών».</p>
      <p>Η αστυνομία απέκλεισε το κτίριο και ανακοίνωσε ότι εξακολουθεί να προσπαθεί να διαπιστώσει τι λείπει. «Δεν έχουμε ταυτοποιήσει δράστη ούτε έχουμε κάνει ακόμη συλλήψεις», δήλωσε ο εκπρόσωπος της αστυνομίας Μάρκο Λάσκε.</p>
      <p>Ανάμεσα στα εκθέματα περιλαμβάνεται ένα μεγέθους τραπεζιού γλυπτό ινδικής βασιλικής αυλής του 18ου αιώνα φτιαγμένο από χρυσό, ασήμι, σμάλτο, πολύτιμους λίθους και μαργαριτάρια.</p>
      <p>Ένα άλλο είναι ένα χρυσό σερβίτσιο του καφέ φιλοτεχνημένο το 1701 από τον κοσμηματοποιό της αυλής Μέλχιορ Ντινγκλίνγκερ, διακοσμημένο με νωχελικά χερουβείμ.</p>
      <p>Σύμφωνα με το Reuters, από το Μουσείο, εκλάπησαν τρία σετ κοσμημάτων με διαμάντια και ρουμπίνια «ανεκτίμητης αξίας, σύμφωνα με όσα ανακοίνωσε η διευθύντρια του μουσείου Μάριον Άκερμαν.</p>
      <p>Τα κοσμήματα περιλαμβάνονταν στα εκθέματα του μουσείου Grunes Gewolbe (Πράσινος Θόλος), το οποίο βρίσκεται μέσα σ' ένα κάστρο της πόλης και φιλοξενεί μία από τις σημαντικότερες συλλογές θησαυρών στην Ευρώπη.</p>
      <p>Στις εικόνες από τις κάμερες ασφαλείας δύο άνδρες φαίνονται να εισέρχονται στο μουσείο από ένα παράθυρο με κάγκελα. Στη συνέχεια σπάζουν τρεις προθήκες και αφαιρούν τα σετ των κοσμημάτων που βρίσκονταν μέσα σ' αυτές.</p>
      <p>Λίγο πριν από την κλοπή, πυρκαγιά είχε καταστρέψει κοντά στο μουσείο έναν ηλεκτρικό μετασχηματιστή, με αποτέλεσμα να διαταραχθεί η λειτουργία του συστήματος συναγερμού. Οι ερευνητές αρνήθηκαν πάντως σ' αυτό το στάδιο να συσχετίσουν τα δύο γεγονότα.</p>
    </article>
  </body>
</html>