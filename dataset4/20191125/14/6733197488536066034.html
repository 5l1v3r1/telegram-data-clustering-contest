<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/tesla-cybertruck-musk-vysvetlil-proc-se-rozbilo-nerozbitne-okno-mel-velkou-smulu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Musk vysvětlil, proč se nerozbitné okno Cybertrucku rozbilo. Měl prostě smůlu"/>
    <meta property="og:description" content="Neúspěch při prezentaci Cybertrucku zajistil Tesle další úroveň virální popularity. Teď ovšem šéf automobilky vysvětluje, proč ukázka nerozbitných oken selhala."/>
  </head>
  <body>
    <article>
      <h1>Musk vysvětlil, proč se nerozbitné okno Cybertrucku rozbilo. Měl prostě smůlu</h1>
      <h2>Neúspěch při prezentaci Cybertrucku zajistil Tesle další úroveň virální popularity. Teď ovšem šéf automobilky vysvětluje, proč ukázka nerozbitných oken selhala.</h2>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">Daniel Fuglevič</a></address>
      <p>Kromě úžasných schopností elektrického ústrojí <a href="https://www.autorevue.cz/tesla-cybertruck-oficialne-musk-opet-sokuje-sci-fi-pick-up-ujede-pres-800-km">Tesly Cybertruck</a> se v případě odhalení mluvilo také o její údajně neprůstřelné karoserii a nerozbitných (či vysoce odolných) oknech. Prezentace těchto vlastností nicméně neproběhla zrovna dle očekávání šéfa Tesly Elona Muska, když se okna vozu podařilo během premiéry rozbít (video níže).</p>
      <p>Musk k ošklivým pavučinám na oknech po zásahu ocelovou koulí úsměvně dodal, že vývojové oddělení má stále prostor ke zlepšení. Nyní ale <a href="https://twitter.com/elonmusk/status/1198772995021406209?ref_src=twsrc%5Etfw%7Ctwcamp%5Etweetembed%7Ctwterm%5E1198772995021406209&amp;ref_url=https%3A%2F%2Fwww.motor1.com%2Fnews%2F384171%2Fmusk-explains-cybertruck-glass-broke%2F">na Twitteru zmínil</a> pravý důvod, proč k popraskání oken došlo. Jak totiž ukazuje video z příprav na premiéru Cybertrucku, dříve okno řidiče zásahu ocelovou koulí opravdu odolalo.</p>
      <figure>
        <iframe data-src="https://twitter.com/elonmusk/status/1198090787520598016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>K popraskání okna mělo dojít, neboť tomuto testu na pódiu během premiéry předcházela ukázka odolnosti karoserie pick-upu pomocí úderů kladiva do dveří řidiče. A právě údery kladivem měly poškodit integritu okna v místě jeho upevnění, a poté již nevydrželo další nápor ve formě zásahu ocelovou koulí.</p>
      <related>
        <a href="https://www.autorevue.cz/tesla-cybertruck-oficialne-musk-opet-sokuje-sci-fi-pick-up-ujede-pres-800-km"/>
      </related>
      <p>Musk tedy dodal, že nejdříve mělo dojít k testu odolnosti okna a poté bušení kladivem do dveří. Jak ovšem vysvětlíte poškození i zadního okna Cybertrucku, když do dveří vzadu žádné údery kladivem nepadly? Zde prý došlo k dalšímu omylu. Musk podle jistého zdroje z Tesly nevěděl, že předváděcí Cybertruck nebyl pro premiéru vybaven odolnými okny vzadu, po selhání prvního pokusu však dovolil opakovat zásah koulí i do okna vzadu. A výsledek byl úplně stejný.</p>
      <p>Vysvětlení můžete věřit, nebo také ne. Nebo vám může být celá předváděčka Cybertrucku ukradená. Každopádně si Tesla nejen diskutabilním designem elektrického pick-upu zajistila pořádnou virální pozornost.</p>
      <figure>
        <iframe src="https://www.youtube.com/embed/udxR5rBq_Vg" width="640" height="360" data-service="Youtube" scrolling="no"/>
      </figure>
      <related>
        <h4>Určitě si přečtěte</h4>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.auto.cz/vw-konci-s-klasickymi-zavodnimi-specialy-na-tratich-uz-bude-jen-bzucet-132195"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/peugeot-908-rc-wiki-historie-motor-v12-hdi-lmp1"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
      </related>
    </article>
  </body>
</html>