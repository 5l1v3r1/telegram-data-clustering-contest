<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/voleyball/buivids-izcelas-ar-35-punktiem-sveices-augstakas-ligas-spele.d?id=51666977"/>
    <meta property="og:site_name" content="DELFI"/>
    <meta property="article:published_time" content="2019-11-25T14:52:19+00:00"/>
    <meta property="og:title" content="Buivids izceļas ar 35 punktiem Šveices augstākās līgas spēlē "/>
    <meta property="og:description" content="Ražena aizvadītā nedēļa padevusies Latvijas volejbolistiem ārvalstīs, Šveices augstākajā līgā Edvartam Buividam izceļoties ar 35 punktiem, bet uz līderpozīciju Francijas spēcīgākajā līgā ar divām uzvarām aizvadītajā nedēļā tiecoties Hermana Egleskalna pārstāvētajai Tūras komandai."/>
  </head>
  <body>
    <article>
      <h1>Buivids izceļas ar 35 punktiem Šveices augstākās līgas spēlē </h1>
      <address><time datetime="2019-11-25T14:52:19+00:00">25 Nov 2019, 14:52</time> by <a rel="author">DELFI Sports</a></address>
      <p>
        <b>Ražena aizvadītā nedēļa padevusies Latvijas volejbolistiem ārvalstīs, Šveices augstākajā līgā Edvartam Buividam izceļoties ar 35 punktiem, bet uz līderpozīciju Francijas spēcīgākajā līgā ar divām uzvarām aizvadītajā nedēļā tiecoties Hermana Egleskalna pārstāvētajai Tūras komandai.</b>
      </p>
      <p>"LINDAREN Volley Luzern" komanda svētdienas pievakarē Šveices augstākajā līgā, neskatoties uz izcilu Edvarta Buivida sniegumu, savā laukumā ar 2-3 (28:26, 16:25, 20:25, 25:21, 12:15) zaudēja vienu vietu zemāk esošajai "Lausanne UC I" vienībai.</p>
      <p>Buivids kļuva par mača rezultatīvāko spēlētāju, gūdams 35 punktus. No tiem seši gūti blokā un trīs – ar netveramām servēm. Turnīra tabulas kopvērtējumā ar septiņām spēlēs izcīnītiem deviņiem punktiem klubs ieņem septīto vietu deviņu komandu vidū.</p>
      <p>Francijas spēcīgākajā līgā ātrumu uzņem Hermans Egleskalns un "Tours Volley-Ball" komanda, aizvadītajā nedēļā izcīnot divas uzvaras. Pirmajā spēlē divu Latvijas volejbola pārstāvju duelī Setā ar 3-0 (25:17, 25:19, 25:17) tika apbēdināta Romāna Sauša pārstāvētā "Arago de Sete V.B", bet otrajā savā laukumā ar 3-0 (25:20, 25:15, 25:17) tika svinēts panākums pār galvaspilsētas "PUC Volley-Ball/PARIS VOLLEY".</p>
      <p>Pirmajā spēlē ar 14 gūtajiem punktiem Egleskalns kļuva par mača rezultatīvāko spēlētāju, kamēr Saušs spēlēja pirmajos divos setos, sakrādams 3 punktus. Arī otrajā mačā Egleskalns ar 14 punktiem bija rezultatīvākais vīrs laukumā, divus no punktiem gūstot blokā.</p>
      <p>Vienu punktu izcīnīja arī Setas klubs, izbraukumā ar 2-3 (21:25, 23:25, 25:20, 25:23, 10:15) piekāpjoties trešās vietas īpašniecei "SAEMS Tourcoing Volley-Ball Lille Metropole". Saušs bija viens no rezultatīvākajiem spēles dalībniekiem, sakrājot 18 punktus.</p>
      <p>Pēc deviņām kārtām turnīra tabulā "Tours Volley-Ball" ar 16 punktiem jau pakāpies uz ceturto vietu līgā, bet Setas vienība ar 13 punktiem ieņem astoto vietu 14 komandu vidū.</p>
      <p>Savukārt par sensāciju Čehijā parūpējusies Toma Vanaga pārstāvētā "Odolena Voda" komanda, svinot jau ceturto uzvaru pēc kārtas. Trim panākumiem savā laukumā šoreiz pievienota uzvara viesos pār turnīra līdervienību Karlovivaru ČEZ ar 3-2 (25:17, 25:22, 22:25, 20:25, 15:13).</p>
      <p>Vanags ar 16 punktiem bija trešais rezultatīvākais spēlētājs komandā, trīs punktus gūstot blokā un vienu – ar servi. Četru uzvaru sērija sakritusi ar Vanaga atgriešanos laukumā pēc savainojuma ārstēšanas.</p>
      <p>Turnīra tabulā "Odolena Voda" klubs ar 12 punktiem astoņās spēlēs ieņem sesto vietu 12 komandu konkurencē.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/voleyball/egleskalns-rezultativakais-uzvareta-spele-krastina-vadita-vieniba-liderpozicija-ukraina.d?id=51649535"/>
        <a href="https://www.delfi.lv/sports/news/futbols/vanags-un-pekmans-atgriezas-laukuma-pec-savainojumiem-buivids-rezultativakais-sveice.d?id=51629865"/>
      </related>
    </article>
  </body>
</html>