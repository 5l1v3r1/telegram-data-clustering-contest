<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/horner-fieri-di-aver-lanciato-sainz-verstappen-mclaren-redbull-seidl-469111.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T14:45:22+00:00"/>
    <meta property="og:title" content="Horner: “Fieri di aver lanciato Sainz”"/>
    <meta property="og:description" content="Il numero uno del muretto Red Bull ha elargito grandi complimenti al pilota che si è distinto maggiormente tra quelli impegnati nella lotta a centro gruppo"/>
  </head>
  <body>
    <article>
      <h1>Horner: “Fieri di aver lanciato Sainz”</h1>
      <h2>Il numero uno del muretto Red Bull ha elargito grandi complimenti al pilota che si è distinto maggiormente tra quelli impegnati nella lotta a centro gruppo</h2>
      <address><time datetime="2019-11-25T14:45:22+00:00">25 Nov 2019, 14:45</time> by <a rel="author">Marco Belloro</a></address>
      <p><b>Helmut Marko</b> immaginandosi il podio poi effettivo del Gran Premio del Brasile deve aver avuto un discreto moto d’orgoglio. La penalizzazione di cinque secondi inflitta a Lewis Hamilton, il quale ha mandato inopinatamente in testacoda il malcapitato Alexander Albon – autore di una gara straordinaria in cui avrebbe meritato il podio – ha promosso sul podio Carlos Sainz insieme a Max Verstappen e a Pierre Gasly. Un terzetto tutto made in Red Bull junior programm, fucina di talenti che è arrivata al capolinea (non ci sarà un debuttante in Toro Rosso nel 2020) ma che negli ultimi anni ha popolato la griglia di partenza della F1.</p>
      <blockquote>
        <a href="https://www.formulapassion.it/manifestomotore/alessandro-secchi/f1-sainz-ed-il-podio-rubato-467787.html">F1 | Sainz ed il podio “rubato”</a>
      </blockquote>
      <p><b>Carlos Sainz</b> ha debuttato nel 2015 in Toro Rosso insieme a Max Verstappen, un ruolo decisamente scomodo quello toccato allo spagnolo che con il prestito alla Renault prima e il passaggio in McLaren poi una volta scaduto il contratto che lo legava alla Red Bull si è finalmente emancipato dalla galassia Red Bull affermandosi quale pilota di assoluta affidabilità in F1. A Woking non hanno avuto dubbi nel puntare sul pilota iberico e la fiducia riposta nel figlio della leggenda dei rally non è stata tradita, anzi. Chris Horner, che non ha mai avuto il piacere di avere alle sue dirette dipendenze Sainz, si è complimentato con lo spagnolo attraverso la testata tedesca <i>Speedweek</i>: <i>“Credo che Sainz dietro ai top-driver sia il pilota migliore tra quelli impegnati nella lotta a centro gruppo. Le nostre strade si sono divise dopo non essersi mai del tutto incontrate, ma siamo assolutamente fieri di aver dato a Sainz la possibilità di arrivare in F1 e di mettere in mostra le sue qualità”.</i></p>
      <blockquote>
        <a href="https://www.formulapassion.it/motorsport/formula-1/f1-team/mclaren-il-karma-paga-f1-sainz-brasile-ferrari-mercedes-468541.html">McLaren: il karma paga</a>
      </blockquote>
      <p>In casa McLaren non sono certo i piloti il problema. Il team principal Andreas Seidl ha sottolineato alla testata spagnola <i>As</i> di non aver mai nemmeno preso in considerazione l’idea di guardarsi attorno sul mercato piloti: <i>“Siamo felicissimi di Sainz e Norris e la nostra unica preoccupazione è cercare di mettere a loro disposizione una vettura più competitiva per poter ambire a posizioni di maggior prestigio”. </i>La McLaren non aveva fatto mistero a inizio 2018 di puntare a <b>Daniel Ricciardo</b>, ma il pilota australiano ha preferito la Renault per giocarsi le sue carte al di fuori della Red Bull. Il 2019 ha dato ragione a Sainz.</p>
      <footer>RIPRODUZIONE RISERVATA</footer>
    </article>
  </body>
</html>