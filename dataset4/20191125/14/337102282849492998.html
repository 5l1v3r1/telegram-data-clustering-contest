<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%DB%8C%D8%B1%D8%A7%D9%86-%D8%AD%DA%A9%D9%85-%D8%AF%D8%A7%D8%AF%DA%AF%D8%A7%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D8%B1%D8%A7%DB%8C-%D9%BE%D8%B1%D8%AF%D8%A7%D8%AE%D8%AA-%D8%BA%D8%B1%D8%A7%D9%85%D8%AA-%DB%B1%DB%B8%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%A8%D9%87-%D8%AC%DB%8C%D8%B3%D9%88%D9%86-%D8%B1%D8%B6%D8%A7%D8%A6%DB%8C%D8%A7%D9%86-%D8%B1%D8%A7-%D9%85%D8%B1%D8%AF%D9%88%D8%AF-%D8%AE%D9%88%D8%A7%D9%86%D8%AF-20191125/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-25T14:29:13+00:00"/>
    <meta property="og:title" content="ایران حکم دادگاه آمریکایی برای پرداخت غرامت ۱۸۰ میلیون دلاری به جیسون رضائیان را مردود خواند"/>
    <meta property="og:description" content="عباس موسوی، سخنگوی وزارت امور خارجه ایران روز دوشنبه ۲۵ نوامبر/ چهارم آذر در یک نشست خبری، حکم دادگاه آمریکا مبنی بر پرداخت غرامت ۱۸۰ میلیون دلاری از سوی ایران به جیسون رضائیان، خبرنگار ایرانی- آمریکایی را &quot;مردود&quot; خواند . جیسون رضائیان در مرداد ۱۳۹۳..."/>
  </head>
  <body>
    <article>
      <h1>ایران حکم دادگاه آمریکایی برای پرداخت غرامت ۱۸۰ میلیون دلاری به جیسون رضائیان را مردود خواند</h1>
      <address>
        <time datetime="2019-11-25T14:29:13+00:00">25 Nov 2019, 14:29</time>
      </address>
      <p>
        <b>عباس موسوی، سخنگوی وزارت امور خارجه ایران روز دوشنبه ۲۵ نوامبر/ چهارم آذر در یک نشست خبری، حکم دادگاه آمریکا مبنی بر پرداخت غرامت ۱۸۰ میلیون دلاری از سوی ایران به جیسون رضائیان، خبرنگار ایرانی- آمریکایی را "مردود" خواند . جیسون رضائیان در مرداد ۱۳۹۳ به اتهام جاسوسی در ایران به همراه همسرش دستگیر شد و به مدت یک سال و نیم در زندان بود.</b>
      </p>
      <p>عباس موسوی درباره این حکم گفت که جیسون رضائیان "براساس اسناد و شواهد و البته اعترافات ایشان که در محیط باز و آزاد انجام شده، متهم امنیتی بوده است."</p>
      <p>به گفته وی وقتی که رضائیان از سوی دادگاه ایران به "اشد مجازات" محکوم شد، حکمش به حبس تقلیل یافت و بعد از مدتی "براساس مصوبه شورای عالی امنیت" ملی عفو و آزاد شده است.</p>
      <p>به گفته رئیس مرکز دیپلماسی عمومی و رسانه‌ای وزارت امور خارجه اینکه جیسون رضائیان بعدا در آمریکا شکایت کند و دادگاه‌های آمریکایی با "دست باز" این حکم را بدهد، از سوی ایران "مردود" است.</p>
      <p>موسوی همچنین با بیان اینکه ایران با "روی باز" با رضاییان برخورد کرده است، گفت: "اینکه ایشان این درخواست را داده، از عجایب روزگار است."</p>
      <p>وی همچنین در ادامه به محاکم قضایی آمریکا توصیه کرد که "مواظب باشند در چه وادی‌ای گام برمی‌دارند" و در ادامه افزود: "اگر قرار به صدور حکم و دست و دلبازی باشد، ما هم می‌توانیم این کار را انجام دهیم."</p>
      <p>موسوی همچنین با بیان اینکه "اموال ایران" در آمریکاست در ادامه گفت: "آنها به طور غیرقانونی این اموال را نگه می‌دارند و روزی این اموال باید به ملت ایران بازگردد. ما در چند مورد موفق بوده‌ایم و توانسته‌ایم این اموال را برگردانیم. قطعا اموال بلوکه شده ایران توسط آمریکا روزی از حلقوم‌شان بیرون خواهیم کشید."</p>
      <p>جیسون رضائیان، مدیر دفتر تهران روزنامه واشنگتن پست به همراه یگانه صالحی، همسرش به اتهام جاسوسی دستگیر شد.</p>
      <p>صالحی دو ماه بعد از آن آزاد شد، ولی رضائیان به زندان اوین انتقال یافت. دادگاه او در ۵ خرداد ۱۳۹۴ به صورت غیرعلنی برگزار شد و رضائیان به جاسوسی و فعالیت تبلیغی علیه نظام محکوم شد. رضائیان پس از ۱۸ ماه حبس در ۲۶ دی ۱۳۹۴ به همراه سه آمریکایی دیگر در چارچوب مبادله زندانیان آزاد شد.</p>
      <p> </p>
    </article>
  </body>
</html>