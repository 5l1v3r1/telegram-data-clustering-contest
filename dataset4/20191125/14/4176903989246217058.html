<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/zbog-bregzita-moguc-zaplet-oko-slovenacke-tuzbe-protiv-hr/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="Zbog Bregzita moguć zaplet oko slovenačke tužbe protiv HR"/>
    <meta property="og:description" content="LJUBLJANA - Procedura u kojoj Slovenija na evropskom sudu tuži Hrvatsku zbog nesprovođenja arbitražne presude, mogla bi se zakomplikovati zbog činjenice"/>
  </head>
  <body>
    <article>
      <h1>Zbog Bregzita moguć zaplet oko slovenačke tužbe protiv HR</h1>
      <address><time datetime="2019-11-25T14:55:00+00:00">25 Nov 2019, 14:55</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>LJUBLJANA – Procedura u kojoj Slovenija na evropskom sudu tuži Hrvatsku zbog nesprovođenja arbitražne presude, mogla bi se zakomplikovati zbog činjenice da imenovani sudija izvestilac za taj slučaj na sudu EU u Luksemburgu dolazi iz Velike Britanije, zemlje članice koja uskoro napušta EU, piše danas ljubljansko „Delo“.</p>
      <p>Nakon što su obe države na usmenoj raspravi već iznele svoje argumente vezane na tužbu, nezavisni advokat suda EU, Prit Pikamae, u završnoj je fazi pripreme svog mišljenja o tome da li je taj sud uopštee nadležan za spomenuti granični spor i arbitražu.</p>
      <p>Kratak sažetak njegovog mišljenja na sudu će biti pročitan 11. decembra u 9.30 časova, piše vodeći slovenački list, koji pažljivo prati slučaj arbitraže i tužbe koju slovenačka vlada smatra bitnom za nacionalne interese, prenela je Hina.</p>
      <p>Pri odlučivanju o tome da li je predmet slovenačke tužbe u njegovoj nadležnosti, sud se može, ali ne nužno, osloniti na mišljenje nezavisnog advokata.</p>
      <p>No do zapleta bi moglo doći jer je za pripremu i objavu konačnog mišljenja suda o njegovoj nadležnosti zadužen član sudskog veća, sudija izvestilac Kristofer Vajda, a komplikacija sledi s obzirom na predviđene kratke rokove izlaska Velike Britanije iz Unije, tvrdi „Delo“.</p>
      <p>Ako do Bregzita zaista dođe 1. februara iduće godine, kako je predviđeno, Vajda će izgubiti funkciju sudije, što po neslužbenim tumačenjima otvara dva moguća scenarija.</p>
      <p>Prema jednom, Britanac će morati da požuri sa pisanjem odluke o nadležnosti ili nenadležnosti tog suda za slovenačko-hrvatski spor, kako bi ona bila objavljena pre izlaska Velike Britanije iz EU-a.</p>
      <p>Ako pak Britanac odluku ne bi napisao u roku od nekoliko nedelja nakon što svoje mišljenje o tome iznese nezavisni advokat suda, onda bi ulogu sudije izvestioca, nadležnog za utvrđivanje nadležnosti, mogao preuzeti neki drugi član sudskog veća koje raspravlja o tom predmetu, navodi „Delo“ u objavljenoj analizi.</p>
      <p>U oba slučaja, u predmetu slovenačke tužbe protiv Hrvatske ne bi došlo do novih kašnjenja u proceduri, za što je zainteresovana Slovenija, ocenjuje list.</p>
      <p>(Tanjug)</p>
    </article>
  </body>
</html>