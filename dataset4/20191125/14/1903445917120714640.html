<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/hirek/53214/utolso-fazisahoz-er-a-cyberpunk-2077-fejlesztese"/>
    <meta property="og:site_name" content="PlayDome"/>
    <meta property="article:published_time" content="2019-11-25T14:44:00+00:00"/>
    <meta property="og:title" content="Utolsó fázisához ér a Cyberpunk 2077 fejlesztése"/>
    <meta property="og:description" content="És más érdekességeket is megtudhattunk a CD Projekt csoport pénzügyi jelentéséből."/>
  </head>
  <body>
    <article>
      <h1>Utolsó fázisához ér a Cyberpunk 2077 fejlesztése</h1>
      <h2>És más érdekességeket is megtudhattunk a CD Projekt csoport pénzügyi jelentéséből.</h2>
      <address><time datetime="2019-11-25T14:44:00+00:00">25 Nov 2019, 14:44</time> by <a rel="author">Dino</a></address>
      <p>Elsősorban a befektetőknek tartott beszámolót a CD Projekt a szeptemberben zárult harmadik pénzügyi negyedévük eredményeiről. A videóból pedig pár fontos információt tudhattunk meg a <b>Cyberpunk 2077</b>-ről is.</p>
      <figure>
        <iframe src="https://www.youtube.com/embed/uQpmNHl0np0" width="640" height="360" data-service="Youtube" scrolling="no"/>
      </figure>
      <p>A nemrég lezárt negyedév ugyanis leginkább az áprilisban megjelenő játékról szólt a lengyeleknél. A Cyberpunk 2077 fejlesztésével már az utolsó fázisoknál járnak, megkezdték a belső és külső tesztelést, valamint a lokalizációt (<a href="https://www.playdome.hu/hirek/52290/magyar-felirat-is-lesz-a-cyberpunk-2077-ben">magyar felirat is lesz</a> a játékban). Nagyban folyik a játék körüli kampány is, augusztusban például a gamescomon 12 ezer ember látta prezentációjukat, de más nagy szakmai rendezvényeken is jelen voltak. Egyúttal köszönetet mondtak a Golden Joystick Awardon a játékra szavazóknak, ugyanis már második évben lett a legjobban várt játék a Cyberpunk 2077.</p>
      <p>Szó esett még a GoG Galaxy 2.0-ról, amelynek zárt bétája zajlott nemrégiben. A CD Projekt csoport bevétele 93 millió zlotyi volt a III. negyedévben (kb. 7,2 milliárd forint), ami 38%-kal több az egy évvel korábbi azonos időszakhoz képest. A The Witcher 3 továbbra is jó eladásokat produkál (és ebben még nincs benne, hogy nemrég jelent meg a <a href="https://www.playdome.hu/cikk/52956/the-witcher-3-wild-hunt-complete-edition-ujabb-jatektortenelmi-alkotas-jott-ki-switchre">Switch változata</a> is), és a GoG.com-on is jók az eladási mutatók. Mindebből ráadásul 15 millió zlotyi (kb. 1,2 milliárd forint) a nettó nyereség. A cégcsoport július végétől szeptember végéig 43 millió zlotyit (kb. 3,35 milliárd forint) költött játék- és technológiai fejlesztésre.</p>
      <related>
        <h4>Cikkajánló</h4>
        <a href="https://www.playdome.hu/cikk/52956/the-witcher-3-wild-hunt-complete-edition-ujabb-jatektortenelmi-alkotas-jott-ki-switchre"/>
      </related>
      <p>Két fontos megjelenés pedig már a következő pénzügyi negyedévre csúszott, ráadásul ezek olyan platformra voltak, amelyekre még nem dolgoztak korábban. Az egyik a már említett switches The Witcher 3 volt, a másik pedig a GWENT iOS változata. Végül megemlítették, hogy a csoport saját tulajdonába került az a varsói irodakomplexum, ahol már 20 éve dolgoznak, ez pedig további bővítésre ad lehetőséget, no és arra, hogy teljesen saját képükre formálják irodáikat.</p>
      <p>A Cyberpunk 2077 fejlesztése tehát úgy tűnik, jó ütemben halad, és remélhetőleg semmi nem jön már közben a 2020. április 16-i megjelenésig. ■</p>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/4532/cyberpunk_rpg_pc">Cyberpunk 2077</a>
      </p>
    </article>
  </body>
</html>