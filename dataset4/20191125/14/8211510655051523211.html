<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formule/f2-gran-finale-ad-abu-dhabi-schumacher-sky-ghiotto-469071.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T14:15:44+00:00"/>
    <meta property="og:title" content="F2 | Gran finale ad Abu Dhabi"/>
    <meta property="og:description" content="Tutto quello che c'è da sapere sull'atto conclusivo della serie cadetta"/>
  </head>
  <body>
    <article>
      <h1>F2 | Gran finale ad Abu Dhabi</h1>
      <h2>Tutto quello che c'è da sapere sull'atto conclusivo della serie cadetta</h2>
      <address><time datetime="2019-11-25T14:15:44+00:00">25 Nov 2019, 14:15</time> by <a rel="author">Marco Belloro</a></address>
      <p>Dopo due mesi di inattività la F2 sarà come sempre al fianco della F1 ad <b>Abu Dhabi</b> a dare spettacolo nella magnifica cornice di Yas Marina. Il titolo è già stato messo in bacheca con pieno merito da Nyck De Vries, che si è già cimentato in Formula E con la Mercedes nel primo weekend della stagione che ha visto il campionato 100% elettrico scendere in pista sia venerdì che sabato scorso ad Ad Diriyah. Anche la classifica riservata ai team vede la DAMS in netto vantaggio sulla UNI-Virtuosi. Il team francese è vicino a dedicare al compianto patron Driot il titolo con 359 garantiti dalla coppia Nicholas Latifi-Sergio Sette Camara contro i 306 raccolti da Luca Ghiotto e Guan Yu Zhou.</p>
      <blockquote>
        <a href="https://www.formulapassion.it/motorsport/formule/f2-latifi-saluta-non-tornero-in-qualunque-caso-f1-williams-469037.html">F2 | Latifi saluta: “Non tornerò, in qualunque caso”</a>
      </blockquote>
      <p>Il canadese e il veneto al pari di De Vries non saranno al via in F2 nel 2020, con Ghiotto che sarà protagonista nel GT con Aston Martin e Latifi che attende di ufficializzare la sua promozione in Williams da terzo pilota a titolare. Per la prossima stagione è già sicuro il rientro nella serie di Artem Markelov con il team HWA mentre le altre scuderie, specialmente i top-team, devono ancora scoprire le carte e in quest’ottica i <b>test</b> di fine stagione a Yas Marina saranno decisamente indicativi. Latifi e Ghiotto lotteranno per la piazza d’onore in campionato, con Sergio Sette Camara e Jack Aitken spettatori interessati in caso di errori da parte dei due piloti classe 1995. Da seguire anche l’esordio di Christian Lundgaard, pilota protagonista in F3 e sostenuto dalla Renault che sarà in pista con il team Trident al fianco di Giuliano Alesi.</p>
      <blockquote>
        <a href="https://www.formulapassion.it/motorsport/formule/f2-markelov-con-hwa-nel-2020-468759.html">F2 | Markelov con HWA nel 2020</a>
      </blockquote>
      <p>I piloti inizieranno il <b>fine settimana</b> venerdì alle 08.30 italiane per la sessione di prove libere, le qualifiche invece si terranno alle 16. Sabato la Feature Race partirà alle 15.45 sotto le luci dei riflettori, mentre la gara sprint sarà diurna domenica con partenza alle 10.30. Tutte le sessioni saranno trasmesse in diretta su Sky Sport F1 HD.</p>
      <p> </p>
      <footer>RIPRODUZIONE RISERVATA</footer>
    </article>
  </body>
</html>