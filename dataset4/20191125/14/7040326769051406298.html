<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/cenevrede-2nci-tur-suriye-anayasasi-gorusmeleri-basladi-1394440"/>
    <meta property="og:site_name" content="Karar.com"/>
    <meta property="article:published_time" content="2019-11-25T14:35:00+00:00"/>
    <meta property="og:title" content="Cenevre'de 2'ncı tur Suriye anayasası görüşmeleri başladı"/>
    <meta property="og:description" content="Suriye Anayasa Komitesi görüşmelerinin ikinci turu İsviçre'nin Cenevre kentinde başladı. Muhalifler, toplantıların öncesinde BM'ye rejimin İdlib'de sivillere yönelik saldırılarının süreci olumsuz etkileyeceği uyarısında bulundu."/>
  </head>
  <body>
    <article>
      <h1>Cenevre'de 2'ncı tur Suriye anayasası görüşmeleri başladı</h1>
      <address>
        <time datetime="2019-11-25T14:35:00+00:00">25 Nov 2019, 14:35</time>
      </address>
      <p>
        <b>Suriye Anayasa Komitesi görüşmelerinin ikinci turu İsviçre'nin Cenevre kentinde başladı. Muhalifler, toplantıların öncesinde BM'ye rejimin İdlib'de sivillere yönelik saldırılarının süreci olumsuz etkileyeceği uyarısında bulundu.</b>
      </p>
      <p>Birleşmiş Milletler (BM) Cenevre Ofisi'nde Suriye Anayasa Komitesi toplantılarının ikinci turu, 45 kişilik yazım kurulunun ilk oturumuyla başladı.</p>
      <p>Komite'nin, 45 kişilik yazım kurulu üyeleri, ikinci turun ilk toplantısı için TSİ 12.00 sularında BM Cenevre Ofisi'ne geldi.</p>
      <p>Heyetlerin kendi içlerinde yaptıkları toplantılardan sonra, TSİ 13.35'te BM Suriye Özel Temsilcisi Geir O. Pedersen başkanlığında ikinci turun ilk toplantısı başladı.</p>
      <p>
        <b>ÇADIR KAMPI SALDIRISI GÜNDEMDE</b>
      </p>
      <p>Öte yandan Suriyeli muhaliflerin konakladıkları otelde dün akşam Pedersen ile bir araya geldiği ve rejimin İdlib'de sivillere yönelik saldırılarının süreci olumsuz etkileyeceği uyarısında bulunduğu öğrenildi.</p>
      <p>Muhalifler, İdlib'in kuzeyindeki Kah köyünde bulunan çadır kampına düzenlenen saldırı için Pedersen'e uluslararası bir soruşturma başlatılması çağrısı yaptı.</p>
      <p>Ayrıca, muhalifler, görüşmede başta İdlib olmak üzere ülkedeki tüm sivillerin ve sivil altyapı tesislerin korunması gerektiğinin altını çizdi.</p>
      <p>
        <b>NE OLMUŞTU?</b>
      </p>
      <p>BM Suriye Özel Temsilcisi Pedersen, ilk tur toplantılarının ardından düzenlediği basın toplantısında, iyi bir başlangıç yaptıklarını ve görüşmelerin genel beklentiden daha iyi geçtiğini bildirmişti.</p>
      <p>Suriye Anayasa Komitesi toplantılarının ilk turu, iki kademeli düzenlenmişti. 150 üyenin katılımıyla 30 Ekim'de başlayan ve 1 Kasım Cuma günü sona eren açılış toplantılarının ardından 45 kişilik yazım kurulu, 3-8 Kasım'da BM Cenevre Ofisi'nde yoğun müzakereler gerçekleştirmişti.</p>
      <p>
        <b>CENEVRE/AA</b>
      </p>
      <related>
        <a href="https://www.karar.com/guncel-haberler/suriye-anayasa-komitesi-toplantilarinin-ilk-bolumu-sona-erdi-1371745"/>
      </related>
      <related>
        <a href="https://www.karar.com/dunya-haberleri/turkiyenin-istedigi-oldu-anayasa-komitesinde-pydye-liste-soku-1333316"/>
      </related>
    </article>
  </body>
</html>