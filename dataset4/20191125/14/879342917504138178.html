<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/pogljad/polityka/rynok-zemli-chy-vstyhnut-uxvalyty-zakon-novoho-roku-ta-vplyne"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T14:30:01+00:00"/>
    <meta property="og:title" content="Ринок землі: чи встигнуть ухвалити закон до Нового року та що вплине"/>
    <meta property="og:description" content="Глава партії Слуга народу Олександр Корнієнко заявив, що ринок землі проголосують у другому читанні до Нового року."/>
  </head>
  <body>
    <article>
      <h1>Ринок землі: чи встигнуть ухвалити закон до Нового року та що вплине</h1>
      <address><time datetime="2019-11-25T14:30:01+00:00">25 Nov 2019, 14:30</time> by <a rel="author">Ігор Петренко, Олександр Москалюк</a></address>
      <p>
        <b>Цілком ймовірно, що за законопроект про ринок землі проголосують у другому читанні до Нового року. Таку точку зору в коментарі «Слово і Діло» озвучив політолог Ігор Петренко.</b>
      </p>
      <p>Політолог звернув увагу, що в інформаційному полі влада демонструє, що веде активну роботу з фермерами та розглядає дотації на те, щоб давати кредити під низькі відсотки.</p>
      <p>За його словами, це робиться для того, щоб охолодити протистояння навколо земельного питання.</p>
      <p>«<i>Редагувань буде багато. Їх доведеться розглянути. Крім того, постає питання внутрішньої консолідації, оскільки група Коломойського веде свою лінію. Потрібно буде торгуватися в обмін на підтримку законопроекту</i>», – прокоментував Петренко.</p>
      <p>На думку політолога, також на питання вплине укладення нової програми з МВФ, надання траншу.</p>
      <p>Політолог припустив, що в зв’язку з новорічними святами запит на протест у суспільства буде зменшуватися, тому для влади є сенс проголосувати за ринок землі в другому читанні до кінця грудня.</p>
      <p>«<i>Протести все одно будуть. Зокрема, з боку ОПЗЖ і «Батьківщини», оскільки Юлія Тимошенко пішла в опозицію. Однак потенціал для того, щоб ухвалити документ, є</i>», – зауважив Ігор Петренко.</p>
      <p>Експерт підкреслив, що на те, як вирішиться земельне питання, також вплине консолідація з позафракційними депутатами, внутрішня консолідація і торги щодо правок.</p>
      <related>
        <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky"/>
      </related>
      <p>При цьому експерт скептично оцінив ініціативу влади про проведення референдуму щодо дозволу іноземцям купувати землю в Україні. На його думку, референдум може бути просто способом передати відповідальність.</p>
      <p>«<i>Яке питання поставлять, яку інформацію запустять в медіапростір, такий результат і отримають</i>», – наголосив Ігор Петренко.</p>
      <p>Експерт з конституційного права Олександр Москалюк у коментарі «Слово і Діло» пояснив, що референдум вигідний владі, оскільки він легітимізує будь-яке рішення: «<i>Потім завжди можна посилатися на референдум, мовляв, народ так вирішив. Свого часу так робилося в багатьох країнах. До того ж, поки референдум готується, можна сформувати громадську думку, а нинішня українська влада показала, що вона вміє це робити</i>».</p>
      <p>Чи потрібно обов'язково проводити референдум про продаж землі і наскільки це відповідає Конституції – за<a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"> посиланням.</a></p>
      <p>Раніше «Слово і Діло» подивилося,<a href="https://www.slovoidilo.ua/2019/09/19/stattja/polityka/ukrayini-hotuyutsya-vidkryty-rynok-zemli-obicyaly-partiyi-kabmin-prezydent"> що з цього приводу обіцяли політики</a> і партії. Також читайте, <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky">яка вартість гектара в країнах Європи і Північної Америки.</a></p>
      <p>Нагадаємо, раніше глава агропромислового комітету Верховної ради Микола Сольський поінформував, що після схвалення у другому читанні земельна реформа запуститься наприкінці 2020 року.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
        <a href="https://www.slovoidilo.ua/2019/11/13/infografika/ekonomika/rynok-zemli-vartist-hektara-krayinax-yevropy-ta-pivnichnoyi-ameryky"/>
        <a href="https://www.slovoidilo.ua/2019/09/19/stattja/polityka/ukrayini-hotuyutsya-vidkryty-rynok-zemli-obicyaly-partiyi-kabmin-prezydent"/>
        <a href="https://www.slovoidilo.ua/2019/11/22/novyna/polityka/radi-nazvaly-terminy-uxvalennya-zakonu-pro-rynok-zemli"/>
      </related>
    </article>
  </body>
</html>