<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402676/%D8%AA%D8%A7%DA%A9%DB%8C%D8%AF-%D8%A8%D8%B1-%D8%A7%D8%AD%DB%8C%D8%A7-%D9%88-%D8%A7%D8%B3%D8%AA%D9%85%D8%B1%D8%A7%D8%B1-%D8%AF%D8%B1%D8%A2%D9%85%D8%AF%D8%B2%D8%A7%DB%8C%DB%8C-%D9%85%D9%88%D9%82%D9%88%D9%81%D8%A7%D8%AA-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:20:40+00:00"/>
    <meta property="og:title" content="تاکید بر احیا و استمرار درآمدزایی موقوفات خراسان جنوبی"/>
    <meta property="og:description" content="ایسنا/خراسان جنوبی نماینده ولی فقیه در خراسان جنوبی گفت: احیای وقف مسأله‌ای مهم است و در خصوص درآمدزایی و احیای موقوفه نباید کوتاهی شود."/>
  </head>
  <body>
    <article>
      <h1>تاکید بر احیا و استمرار درآمدزایی موقوفات خراسان جنوبی</h1>
      <address><time datetime="2019-11-25T14:20:40+00:00">25 Nov 2019, 14:20</time> by <a rel="author">زهرا حمیدی</a></address>
      <p>ایسنا/خراسان جنوبی نماینده ولی فقیه در خراسان جنوبی گفت: احیای وقف مسأله‌ای مهم است و در خصوص درآمدزایی و احیای موقوفه نباید کوتاهی شود.</p>
      <p>حجت الاسلام والمسلمین سید علیرضا عبادی، امروز دوشنبه ۴ آذر، در دیدار با مدیرکل اوقاف وامور خیریه خراسان جنوبی اظهار کرد: برپایی موکب‌ها و پذیرایی از زائران عتبات عالیات و امام رضا(ع) ارزشمند است.<br/><br/>وی افزود: وقف یک مسأله حساس است که باید روی آن دقت شود؛ همکاران در اداره اوقاف باید روی مسئولیت خود و کارهای خیر وقف حساس باشند.<br/><br/>به گزارش ایسنا، نماینده ولی فقیه در خراسان جنوبی با بیان اینکه باید به مراجعاتی که در خصوص وقف است پاسخ داده شود، تصریح کرد: اصل وقف باید حفظ شود و وقف‌هایی که در دوران رضاخان و پسر آن غارت و تصرف شده باید پس گرفته شود.<br/><br/>وی ادامه داد: برخی از وقفیات به فروش می‌رسد و افرادی به ناحق تصرف می‌کنند که این امر باید اصلاح شود در غیر این صورت در آینده برای مردم مشکل ایجاد می‌کند.<br/><br/>نماینده ولی فقیه در خراسان جنوبی خاطرنشان کرد: باید از حیف و میل و تضییع وقف جلوگیری و به مردم کمک شده و در جهت روان کردن کار وقف تجدیدنظر شود.<br/><br/>عبادی یادآور شد: وقف یک وقف‌نامه و متولی دارد و باید درآمدها در کانال این وقف نامه‌ها باشد و سازمان اوقاف باید هر ابهامی را برطرف کند.<br/><br/>انتهای پیام</p>
    </article>
  </body>
</html>