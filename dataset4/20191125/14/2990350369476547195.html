<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/perehovory-z-putinym-75-ukrayintsiv-pidtrymaly-initsiatyvu-zelenskoho/"/>
    <meta property="og:site_name" content="Волинські новини"/>
    <meta property="article:published_time" content="2019-11-25T14:15:00+00:00"/>
    <meta property="og:title" content="Переговори з Путіним: 75% українців підтримали ініціативу Зеленського"/>
    <meta property="og:description" content="Абсолютна більшість українців позитивно ставляться до ініціативи президента України Володимира Зеленського провести переговори з російським лідером Володимиром Путіним"/>
  </head>
  <body>
    <article>
      <h1>Переговори з Путіним: 75% українців підтримали ініціативу Зеленського</h1>
      <address>
        <time datetime="2019-11-25T14:15:00+00:00">25 Nov 2019, 14:15</time>
      </address>
      <p>Абсолютна більшість українців позитивно ставляться до ініціативи президента України <b>Володимира Зеленського</b> провести переговори з російським лідером <b>Володимиром Путіним</b>.<br/><br/>Про це свідчать дані соцопитування, проведеного Фондом «Демократичні ініціативи», пише «<a href="https://nv.ua/ukr/ukraine/events/ukrajinci-pidtrimuyut-peregovori-zelenskogo-i-putina-50055485.html">Новое время</a>».<br/><br/>При цьому 15,1% респондентів не підтримують ініціативу Зеленського, 2,6% відповіли, що їм однаково, 7,3% опитаних українців не змогли відповісти.<br/><br/>За даними соцопитування, 59,2% українців підтримують рішення глави держави про розведення військ на Донбасі, 25,6% – не підтримують, 1,6% – відповіли, що їм однаково, 13,6% – не змогли відповісти.<br/><br/>Також українці позитивно оцінили: надання громадянства іноземцям, які захищали територіальну цілісність України (позитивно – 61%, негативно – 17%), відновлення діалогу з Польщею з проблемних історичних питань (позитивно – 63%, негативно – 10%), рішення легалізувати видобуток бурштину (позитивно – 71%, негативно – 13%), повне оновлення складу Центральної виборчої комісії (позитивно – 49%, негативно – 13.5%).<br/><br/>У той же час негативно українці поставилися до рішення ввести ринок землі сільськогосподарського призначення і скасувати мораторій на її продаж (позитивно – 24%, негативно – 58%, приватизації великих державних підприємств (позитивно – 22%, негативно – 55%), легалізації грального бізнесу (позитивно – 38%, негативно – 49%).<br/><br/>Опитування проводилося з 4 по 19 листопада в 110 населених пунктах у всіх регіонах України, крім Криму та непідконтрольних уряду територій Донецької і Луганської областей. В результаті польового періоду зібрано 2 тисячі 41 анкету, похибка вибірки не перевищує 2,3%. Реклама</p>
    </article>
  </body>
</html>