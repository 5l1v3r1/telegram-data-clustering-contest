<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90508"/>
    <meta property="og:site_name" content="Denník politika"/>
    <meta property="article:published_time" content="2019-11-25T14:35:06+00:00"/>
    <meta property="og:title" content="Najvyšší súd rozšíril dôvody väzby pre Kudlu, údajného bossa takáčovcov"/>
    <meta property="og:description" content="25.11.2019 (Webnoviny.sk) – Najvyšší súd SR na pondelkovom neverejnom zasadnutí rozšíril dôvody väzby pre údajného šéfa zločineckej skupiny takáčovci Ľubomíra K. zvaného Kudla. Agentúru SITA o tom informovala hovorkyňa súdu Alexandra Važanová. Dodala, že súd vyhovel sťažnosti prokurátora."/>
  </head>
  <body>
    <article>
      <h1>Najvyšší súd rozšíril dôvody väzby pre Kudlu, údajného bossa takáčovcov</h1>
      <address><time datetime="2019-11-25T14:35:06+00:00">25 Nov 2019, 14:35</time> by <a rel="author">Webnoviny</a></address>
      <p>25.11.2019 (Webnoviny.sk) – Najvyšší súd SR na pondelkovom neverejnom zasadnutí rozšíril dôvody väzby pre údajného šéfa zločineckej skupiny takáčovci Ľubomíra K. zvaného Kudla. Agentúru SITA o tom informovala hovorkyňa súdu Alexandra Važanová. Dodala, že súd vyhovel sťažnosti prokurátora.</p>
      <p>Ten žiadal pre Ľubomíra K. väzbu pre všetky tri väzobné dôvody, teda hrozbu úteku, pokračovania v trestnej činnosti a tiež hrozbu ovplyvňovania svedkov.</p>
      <h3>Súvis s vraždou Krajčiho</h3>
      <p><i>„Senát najvyššieho súdu na pondelkovom neverejnom zasadnutí v trestnej veci Ľubomíra K. zrušil uznesenie sudcu pre prípravné konanie Špecializovaného trestného súdu a sám rozhodol tak, že obvineného berie do väzby,“</i> informovala hovorkyňa. <i>„Sťažnosť obvineného senát najvyššieho súdu zamietol ako nedôvodnú,“</i> dodala.</p>
      <p>Špecializovaný trestný súd rozhodol o vzatí Ľubomíra K. do väzby ešte začiatkom novembra. Údajného bossa „takáčovcov“ zvaného Kudla zadržali pár dní po jeho trinástich „kolegoch“ zadržaných v rámci akcie Apač.</p>
      <p>Zadržanie Ľubomíra K. súvisí s vraždou Romana Krajčiho, ktorá sa stala v roku 2006 v Prievidzi. Proti rozhodnutiu súdu o vzatí do väzby podal sťažnosť Ľubomír K. ako aj prokurátor.</p>
      <h3>Najsilnejšia skupina</h3>
      <p>Niektorých takáčovcov zadržala polícia už začiatkom roku 2017. Dobrovoľne sa vtedy na polícii prihlásil Ľubomír K. považovaný za nástupcu po prvotnom bossovi Jánovi Takáčovi, ktorého zavraždili v júli 2003. Kudla sa neskôr dostal z väzby na kauciu stotisíc eur.</p>
      <p>Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90. rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.</p>
      <p>Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci sa stal údajným bosom skupiny práve Ľubomír K. Popri skupinách sýkorovcov, piťovcov a svobodovcov boli takáčovci považovaní za najsilnejšiu skupinu operujúcu v rámci hlavného mesta.</p>
      <p>Viac k témam: <a href="https://www.webnoviny.sk/tag/takacovci/"><u>takáčovci</u></a><br/>Zdroj: Webnoviny.sk – <a href="https://www.webnoviny.sk/najvyssi-sud-rozsiril-dovody-vazby-pre-kudlu-udajneho-bossa-takacovcov/"><u>Najvyšší súd rozšíril dôvody väzby pre Kudlu, údajného bossa takáčovcov</u></a> © SITA Všetky práva vyhradené.</p>
    </article>
  </body>
</html>