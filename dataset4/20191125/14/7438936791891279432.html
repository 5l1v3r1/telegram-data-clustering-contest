<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Olomouc-Konec-listopadu-ve-znameni-designu-adventniho-tvoreni-i-filmoveho-festivalu-604631"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-25T14:47:00+00:00"/>
    <meta property="og:title" content="Olomouc: Konec listopadu ve znamení designu, adventního tvoření i filmového festivalu"/>
    <meta property="og:description" content="Hned dvě akce Výstaviště Flora Olomouc nabídnou návštěvníkům kulturní vyžití i kreativní tvoření o posledním listopadovém víkendu."/>
  </head>
  <body>
    <article>
      <h1>Olomouc: Konec listopadu ve znamení designu, adventního tvoření i filmového festivalu</h1>
      <address>
        <time datetime="2019-11-25T14:47:00+00:00">25 Nov 2019, 14:47</time>
      </address>
      <p>
        <b>Hned dvě akce Výstaviště Flora Olomouc nabídnou návštěvníkům kulturní vyžití i kreativní tvoření o posledním listopadovém víkendu.</b>
      </p>
      <p>Historickou Oranžerii ve Smetanových sadech čeká 29. listopadu až 1. prosince 2019 druhý ročník předvánoční výstavy Advent v Oranžerii, která prezentuje originální dekorace od designových tvůrců a lokálních výrobců. Pamětníky i filmové nadšence zase osloví přehlídka filmových dokumentů Flora Filmfest 2019, která se koná 29. a 30. listopadu 2019 v Galerii na Pavelčákově ulici v Olomouci.</p>
      <h3>Advent v Oranžerii</h3>
      <p>Výstava plná adventních dekorací, ručně vyráběných vánočních ozdob, šperků, oblečení i stylových doplňků, taková bude poklidná výstava s kouzelnou vánoční atmosférou. Z lokálních a designových tvůrců se představí oděvní ateliér Jančo Design, floristické studio Maire Botanical, kosmetika Ringana, bylinné čaje Eupatoria, truhlářská výroba Pavla Ožana a vinařství Víno Hruška.</p>
      <p>Návštěvníci kromě pořízení designových doplňků či dárků si mohou vlastnoručně vytvořit adventní dekoraci pod vedením zkušené floristky Ing. Ireny Smutné. V rámci několika workshopů lze vytvořit například věnec na dveře, ozdobný stromeček, adventní věnec nebo vánoční svícen.</p>
      <p>„Každý je šikovný, ale někdy lidem chybí odvaha tvořit a zkusit něco nového. Na workshopech vše vysvětlíme od základu, zdobení už bude na vkusu každého z nás. Těšíme se na všechny na tvořivých dílnách, kde připravíme všechen materiál i nářadí, stačí jen chuť tvořit,“ dodává floristka Ing. Irena Smutná.</p>
      <p>Pro zpříjemnění vánoční atmosféry bude program doplněn o klavírní koledy od MgA. Martina Smutného. Bohaté občerstvení v průběhu celé akce zajistí BEATA lunch &amp; coffee. Milovníky módy určitě potěší doprovodné módní přehlídky Jančo Design a Maire Botanical.</p>
      <p>Advent v Oranžerii je unikátní příležitostí nahlédnout do zrekonstruované Oranžerii ve Smetanových sadech. Oranžerie je národní kulturní památkou a dnes se pyšní označením nejstarší pamětnice olomouckých parků. Užívat si mohou návštěvníci nejen adventní tvoření, ale také atmosféru stopadesátileté historie, umělecký ráz a řemeslnou kvalitu samotného prostoru.</p>
      <h3>Flora Filmfest 2019</h3>
      <p>Druhý ročník přehlídky klasických filmových dokumentů z historie Výstaviště Flora Olomouc a populárně naučných filmů se uskuteční poslední listopadový víkend v Galerii výtvarného umění v Pavelčákově ulici v Olomouci. Od pátku 29. do soboty 30. listopadu od 17. hodin nabídne Flora Filmfest 2019 projekci významných filmových záznamů pořízených kameramanem Milanem Schulzem na Výstavišti Flora Olomouc v letech 1965 až 1975. Premiérovým filmem bude v pátek 29. listopadu dokument Návštěva prezidenta Ludvíka Svobody v Olomouci, jeho setkání s občany Olomouc, obce Křelov a návštěva čokoládovny Zora Olomouc v roce 1971.</p>
      <p>V rámci programu budou uvedeny dokumenty význačných olomouckých umělců - architekta Zdeňka Štefky, sochaře Karla Hořínka, výtvarníka a grafika Lubomíra Schneidera, výtvarníka a pedagoga Zdeňka Kučery, designéra a grafika Oldřicha Schnabla, malíře Zdeňka Vacka a dalších.</p>
      <p>Na sobotní program je zařazena projekce jediného dochovaného exempláře 16 mm filmu o budování Letního divadla a kina v Olomouci.</p>
      <p>Zahájení Flora Filmfestu proběhne v pátek 29. listopadu v 17:00 za účasti tvůrců. Projekt podpořilo Statutární město Olomouc a Olomoucký kraj.</p>
      <p>
        <b>Základní informace:</b>
      </p>
      <p>Advent v Oranžerii<br/>29. listopadu – 1. prosince 2019<br/>Oranžerie ve Smetanových sadech v Olomouci<br/>vstup ZDARMA<br/>Výstava otevřena denně: Pátek 13:00 – 18:00; Sobota 9:00 – 18:00, Neděle 9:00 – 18:00</p>
      <p>Tvořivé dílny: jednotlivé workshopy jsou zpoplatněny, cena zahrnuje balíček potřebných ingrediencí a zapůjčené pomůcky a nářadí, registrace prostřednictvím formuláře <a href="https://docs.google.com/forms/d/e/1FAIpQLSfsUMP0d8Xh5XR8j4yxllRZuDi8_YnYr6cz88MyjSVMcPRQZA/viewform">ZDE</a></p>
      <h3>Workshopy:</h3>
      <p><b>Věnec na dveře</b><br/>vánoční věnec na dveře z proutěného základu s normandskou jedlí<br/>Termín: pátek 29. 11. 2019 v 15:00<br/>Kapacita: 10 osob<br/>Cena: 690 Kč</p>
      <p><b>Stromeček</b><br/>dekorativní samostojný stromeček na okno či stůl<br/>Termín: sobota 30. 11. 2019 v 10:00<br/>Kapacita: 10 osob<br/>Cena: 390 Kč</p>
      <p><b>Adventní věnec</b><br/>adventní věnec se čtyřmi svíčkami, z normandské jedle, zimních rostlin a exotické zeleně<br/>Termín: sobota 30. 11. 2019 v 14:00<br/>Kapacita: 10 osob<br/>Cena: 890 Kč</p>
      <p><b>Svícen </b><br/>dřevěný tácek ze surového dřeva s jednou svíčkou<br/>Termín: neděle 1. 12. 2019 v 14:00<br/>Kapacita: 10 osob<br/>Cena: 290 Kč</p>
      <p><b>Flora Filmfest 2019</b><br/>29. – 30. listopadu 2019<br/>Galerie Pavelčákova 19, Olomouc<br/>Vstup ZDARMA<br/>Přehlídka filmů otevřena od 17:00 hodin</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Olomouc-Jmeno-vanocniho-stromu-pripomina-misto-kde-rostl-604529"/>
        <a href="https://www.parlamentnilisty.cz/politika/obce-volicum/Olomouc-Na-Svatem-Kopecku-pomohli-radni-vysadit-nove-stromy-604419"/>
        <a href="https://www.parlamentnilisty.cz/politika/obce-volicum/Olomouc-Posileni-mestske-hromadne-dopravy-v-predvanocnim-obdobi-604190"/>
        <a href="https://www.parlamentnilisty.cz/politika/obce-volicum/Olomouc-Katedrala-bude-hostit-Vanoce-v-chramu-603958"/>
      </related>
    </article>
  </body>
</html>