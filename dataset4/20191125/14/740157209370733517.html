<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/premier-powolal-nowych-wojewodow-wsrod-nich-byly-minister-zdrowia,135532.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Premier powołał nowych wojewodów. Wśród nich były minister zdrowia"/>
    <meta property="og:description" content="Premier Mateusz Morawiecki powołał w poniedziałek czworo wojewodów: byłego posła Lecha Sprawkę na wojewodę lubelskiego, byłego ministra zdrowia Konstantego Radziwiłła na wojewodę mazowieckiego. Były senator Łukasz Mikołajczyk został powołany na wojewodę wielkopolskiego, a Tobiasz Bocheński na wojewodę łódzkiego."/>
  </head>
  <body>
    <article>
      <h1>Premier powołał nowych wojewodów. Wśród nich były minister zdrowia</h1>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author">KM  </a></address>
      <h4>Premier Mateusz Morawiecki powołał w poniedziałek czworo wojewodów: byłego posła Lecha Sprawkę na wojewodę lubelskiego, byłego ministra zdrowia Konstantego Radziwiłła na wojewodę mazowieckiego. Były senator Łukasz Mikołajczyk został powołany na wojewodę wielkopolskiego, a Tobiasz Bocheński na wojewodę łódzkiego.</h4>
      <hr/>
      <p>Podczas uroczystości powołania nowych wojewodów premier podkreślał znaczenie urzędu wojewody.</p>
      <p>- Wojewodowie są nie tylko oczami i uszami rządu, ale też rękami. Działają w okolicznościach klęsk żywiołowych, pełnią niezwykle istotną funkcję.</p>
      <figure>
        <iframe data-src="https://twitter.com/PremierRP/status/1198938386846945280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Szef rządu dodał, że urzędy wojewodów są integralną częścią całego aparatu państwa polskiego, "całego aparatu publicznego, który zapewnia obecność państwa, który powoduje, że państwo jest obecne w każdym zakątku Polski".</p>
      <p>Podkreślił, że pomysły opozycji dotyczące likwidacji urzędu wojewodów były nieporozumieniem.</p>
      <p>Zwracając się do nowo powołanych wojewodów zaznaczył, że podejmując się ważnej roli wojewody pełnią "ogromnie ważną funkcję w terenie".</p>
      <p>- Serce Polski bije tak samo mocno w dużych miastach, jak w małych miejscowościach, małych powiatach, gminach i na terenach wiejskich - powiedział premier.</p>
      <h3>Lech Sprawka wojewodą lubelskim</h3>
      <figure>
        <img src="https://pliki.portalsamorzadowy.pl/i/15/05/49/150549.jpg"/>
        <figcaption>Lech Sprawka (fot.: Twitter)</figcaption>
      </figure>
      <p>Nowy wojewoda był posłem Sejmu VI, VII i VIII kadencji. W latach 2000-2001 pełnił funkcję wiceministra edukacji. W wyborach samorządowych w 2010 roku, jako kandydat PiS ubiegał się o urząd prezydenta Lublina. W drugiej turze przegrał z Krzysztofem Żukiem z Platformy Obywatelskiej. W tegorocznych wyborach parlamentarnych bezskutecznie starał się zdobyć mandat posła.</p>
      <h3>Konstanty Radziwiłł wojewodą mazowieckim</h3>
      <figure>
        <img src="https://pliki.portalsamorzadowy.pl/i/15/05/52/150552.jpg"/>
        <figcaption>Konstanty Radziwiłł (fot. Twitter)</figcaption>
      </figure>
      <p>W latach 2001-2010 był prezesem Naczelnej Rady Lekarskiej w Naczelnej Izbie Lekarskiej. W 2015 roku został wybrany na Senatora IX kadencji z ramienia PiS. Od 2015 do 2018 roku pełnił funkcję ministra zdrowia w rządach Beaty Szydło i Mateusza Morawieckiego.</p>
      <p>W maju 2019 roku Konstanty Radziwiłł bez powodzenia ubiegał się o mandat europosła w wyborach do Parlamentu Europejskiego. Z ramienia PiS startował także w tegorocznych wyborach parlamentarnych do Senatu. Przegrał z Michałem Kamińskim.</p>
      <h3>Łukasz Mikołajczyk wojewodą wielkopolskim</h3>
      <figure>
        <img src="https://pliki.portalsamorzadowy.pl/i/15/05/53/150553.jpg"/>
        <figcaption>Łukasz Mikołajczyk (fot.: Twitter)</figcaption>
      </figure>
      <p>Od 1999 r. do 2015 r. Łukasz Mikołajczyk związany był z oświatą – jako nauczyciel, a następnie jako dyrektor szkoły podstawowej. Były także radnym Rady Powiatu Ostrowskiego.</p>
      <p>Nowy wojewoda jest twórcą Stowarzyszenia "Ludzie dla ludzi", skupiającej się na działaniach na rzecz szeroko pojętej edukacji, nauki i kultury.</p>
      <p>W 2015 r. zdobył mandat senatora. W ubiegłorocznych wyborach samorządowych był też kandydatem PiS na prezydenta Ostrowa Wielkopolskiego (zdobył nieco ponad 20 proc. głosów).</p>
      <h3>Tobiasz Bocheński wojewodą łódzkim</h3>
      <figure>
        <img src="https://pliki.portalsamorzadowy.pl/i/15/05/54/150554.jpg"/>
        <figcaption>Tobiasz Bocheński (fot.: Twitter)</figcaption>
      </figure>
      <p>Jest najmłodszy z grona nowo powołanych wojewodów. Nowy wojewoda łódzki ma 32 lata, jest doktorem nauk prawnych. Wykłada m.in. w tomaszowskiej filii Uniwersytetu Łódzkiego.</p>
      <p>Karierę w Łódzkim Urzędzie Wojewódzkim zaczynał jako doradca wojewody Zbigniewa Raua, potem został dyrektorem jego biura.</p>
      <p> </p>
    </article>
  </body>
</html>