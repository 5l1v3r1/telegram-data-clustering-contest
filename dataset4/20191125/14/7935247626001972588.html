<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/siddeti-sehrimizden-silebiliriz-216203h.htm"/>
    <meta property="og:site_name" content="OLAY"/>
    <meta property="article:published_time" content="2019-11-25T14:49:04+00:00"/>
    <meta property="og:title" content="‘Şiddeti şehrimizden silebiliriz'"/>
    <meta property="og:description" content="Büyükşehir Belediyesi kadına yönelik şiddete dikkat çekmek amacıyla kentin göbeğine stant kurdu."/>
  </head>
  <body>
    <article>
      <h1>‘Şiddeti şehrimizden silebiliriz'</h1>
      <h2>Büyükşehir Belediyesi kadına yönelik şiddete dikkat çekmek amacıyla kentin göbeğine stant kurdu.</h2>
      <address>
        <time datetime="2019-11-25T14:49:04+00:00">25 Nov 2019, 14:49</time>
      </address>
      <p>Stantta kadınlara hakları anlatılırken, Büyüşehir Belediye Başkanı Alinur Aktaş, “Birlikte güçlü olduğumuzu ve istersek birlikte şiddeti şehrimizden silebileceğimizi haykırıyoruz” dedi.</p>
      <p>‘Kadına Yönelik Şiddetin Ortadan Kaldırılması İçin Uluslararası Mücadele Günü' kapsamında Bursa'da da pek çok etkinlik ve farkındalık çalışması düzenlendi. Bu kapsamda Büyükşehir Belediyesi Sosyal Hizmetler Dairesi Başkanlığı tarafından farkındalık oluşturmak amacıyla Zafer Plaza önüne stant açıldı. Görevliler tarafından kadınlara  ‘Haklarımla Varım' konulu broşürler dağıtılırken, hakları ve şiddete maruz kaldıklarında yapacakları hakkında bilgiler verildi. Meydana konulan dilek ağacının dalları ise şiddete tepki içeren mesajların yazılı olduğu kağıtlarla doldu.</p>
      <p>
        <b>“ŞİDDETE KARŞI BURSA'DAN HAYKIRIYORUZ”</b>
      </p>
      <p>Standı ziyaret eden Büyükşehir Belediye Başkanı Alinur Aktaş da, kadına yönelik şiddete tepki gösterdi. Aktaş,  “Kadına yönelik şiddetin kabul edilebilir bir yönü bulunmuyor. Şiddet, toplum genelinde ruh ve beden sağlığını tehdit eden, sürdürülebilir sosyal gelişimi engelleyen önemli bir sorun. Yine bu durum kişinin hayata ve insanlara olan güvenini sarsan, korku ve çaresizlik hisleri doğuran, hem ferdin, hem de toplumun sağlığını tehdit eden bir mesele. İşte bugün birlikte güçlü olduğumuzu ve istersek birlikte şiddeti şehrimizden silebileceğimizi haykırıyoruz” diye konuştu.</p>
      <p>
        <b>“540 KADIN SIĞINMA EVİNDEN FAYDALANDI”</b>
      </p>
      <p>Konuyu hem yerel hem ulusal düzeyde sahiplendiklerini anlatan Aktaş, “Büyükşehir Belediyesi tarafından 2011 Ağustos ayında hizmete açılan kadın sığınma evinden bugüne kadar 540 kadın ve 489 çocuk yararlandı. 2019 yılında ise 67 kadın ve 60 çocuk sığınma evi hizmetimizden faydalandı Kurduğumuz bu stantla da şiddet ve türlerinin, acil başvuru noktalarının yer aldığı broşürleri halkımıza dağıtıyoruz. Vatandaşlar, şiddete karşı görüş ve temennilerini de yazarak dilek ağacımıza asıyor. Bu sayede önemli bir farkındalık oluşturduğumuza inanıyorum. Bursa olarak kesinlikle şiddeti reddediyoruz” ifadelerini kullandı.</p>
    </article>
  </body>
</html>