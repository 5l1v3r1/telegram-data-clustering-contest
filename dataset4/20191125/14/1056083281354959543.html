<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402693/%D9%82%D9%84%D8%B9%D9%87-%D9%86%D9%88%DB%8C%DB%8C-%D8%A8%D8%A7%D8%B2%DB%8C-%D8%A8%D8%A7-%D9%BE%DB%8C%DA%A9%D8%A7%D9%86-%D8%AD%DA%A9%D9%85-%D9%81%DB%8C%D9%86%D8%A7%D9%84-%D8%B1%D8%A7-%D8%AF%D8%A7%D8%B1%D8%AF-%D8%AA%D8%A7-%D8%B4%D9%86%D8%A8%D9%87-%D9%86%D9%85%DB%8C-%D8%AF%D8%A7%D9%86%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:44:16+00:00"/>
    <meta property="og:title" content="قلعه‌نویی: بازی با پیکان حکم فینال را دارد/ تا شنبه نمی‌دانستیم بازی داریم"/>
    <meta property="og:description" content="سرمربی سپاهان می‌گوید بازی با پیکان در جام حذفی برای تیمش حکم فینال را دارد."/>
  </head>
  <body>
    <article>
      <h1>قلعه‌نویی: بازی با پیکان حکم فینال را دارد/ تا شنبه نمی‌دانستیم بازی داریم</h1>
      <address><time datetime="2019-11-25T14:44:16+00:00">25 Nov 2019, 14:44</time> by <a rel="author">مرتضی یعقوبی</a></address>
      <p>سرمربی سپاهان می‌گوید بازی با پیکان در جام حذفی برای تیمش حکم فینال را دارد.</p>
      <p>به گزارش ایسنا، امیر قلعه نویی در نشست خبری پیش از دیدار تیمش مقابل پیکان گفت: آنها یک تیم قابل احترام هستند. حسین فرکی یکی از مربیان بزرگ فوتبال ایران است که هر جا حضور داشته، منشأ خیر شده و با سپاهان هم به قهرمانی رسیده است. امیدوارم فردا مقابل این تیم بازی خوبی ارائه دهیم. ما سپاهان هستیم و باید هفته به هفته بهتر شویم. اگر اشتباه‌های داوری در دو بازی نبود اکنون جایگاه بهتری داشتیم. فردا این بازی برای ما حکم فینال را دارد.</p>
      <p>وی ادامه داد: بازیکنان ما انگیزه بسیار بالایی دارند. امیدوارم برد خوبی را مقابل پیکان به دست بیاوریم.</p>
      <p>سرمربی سپاهان درباره وضعیت چمن ورزشگاه نقش‌جهان تاکید کرد: سال گذشته وضعیت چمن این ورزشگاه بهتر بود. با این حال امیدوارم کیفیت چمن بهبود یابد.</p>
      <p>وی درباره وضعیت تیم ملی فوتبال ایران نیز خاطرنشان کرد: اگر درباره تیم ملی زیاد صحبت کنیم، لوث می‌شود اما آرزو می‌کنم تیم ملی امید به المپیک و تیم ملی به جام جهانی برود چرا که هر دو تیم این قابلیت را دارند که مستقیم از گروه‌شان به این دو تورنمنت صعود کنند.</p>
      <p>قلعه‌نویی درباره غیبت مربیان نشست‌های خبری و جریمه آن‌ها از سوی سازمان لیگ گفت: جریمه مهم نیست، باید دید امکانات داریم که برای سفر به همه شهرها پرواز هست یا خیر، تیم‌های تهرانی راحت هستند و می‌توانند به همه جا بروند اما از اصفهان به برخی از شهرها پرواز مستقیم وجود ندارد. مشکلات تیم‌های شهرستانی بیشتر است، همه مربیان سعی می‌کنند به نشست خبری برسند. خودم هرجا توانسته‌ام رفته‌ام اما مشکلات در کشور زیاد است و به مربیان سخت نگیرید.</p>
      <p>سرمربی سپاهان ادامه داد: این جا مثل لیگ قهرمانان آسیا نیست که برنامه مسابقات از قبل مشخص باشد. ما تا شنبه نمی‌دانستیم بازی داریم یا نه. به نظرم تیم‌های حاضر در لیگ قهرمانان آسیا از تیم ملی ما هم قوی‌تر هستند چرا که برخی از باشگاه‌ها بازیکنان خارجی خوب می‌گیرند و بازی سخت است.</p>
      <p>وی تصریح کرد: البته آسیا از یک جهت آسان است زیرا بازیکنان انگیزه دارند و شرایط خوب است اما ایرادی که هست به دلیل وقفه بین مسابقات است، اگر آن سال با سپاهان مسابقات ادامه داشت قهرمان آسیا می‌شدیم، امیدوارم تقویم‌ها همخوانی داشته باشد؛ البته باید سرمایه‌گذاری کرد زیرا تیم‌ها خرج‌های زیادی می‌کنند اما ما نیروی انسانی خوبی داریم و می‌توانیم حرف برای گفتن در آسیا داشته باشیم.</p>
      <p>قلعه‌نویی در پایان گفت: امیدوارم دو نماینده دیگر از پلی‌آف صعود کنند، ایرانی می‌تواند هر کاری را انجام دهد فقط باید بستر آماده باشد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402703/%D9%81%D8%B1%DA%A9%DB%8C-%D8%B4%D8%A8%DB%8C-%DA%A9%D9%87-%D8%A8%D8%A7-%D8%B3%D9%BE%D8%A7%D9%87%D8%A7%D9%86-%D9%82%D9%87%D8%B1%D9%85%D8%A7%D9%86-%D8%B4%D8%AF%D9%85-%D8%B1%D8%A7-%D9%81%D8%B1%D8%A7%D9%85%D9%88%D8%B4-%D9%86%D9%85%DB%8C-%DA%A9%D9%86%D9%85"/>
      </related>
    </article>
  </body>
</html>