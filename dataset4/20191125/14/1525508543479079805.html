<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780851/%D9%85%D8%B1%D8%AF%D9%85-%D8%AC%D9%87%D8%A7%D9%86-%D8%A7%D8%B2-%D8%AA%D9%81%DA%A9%D8%B1-%D9%84%DB%8C%D8%A8%D8%B1%D8%A7%D9%84%DB%8C%D8%B3%D9%85-%D8%AE%D8%B3%D8%AA%D9%87-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:19:16+00:00"/>
    <meta property="og:title" content="آیت الله رمضانی: مردم جهان از تفکر لیبرالیسم خسته شده اند"/>
    <meta property="og:description" content="دبیرکل مجمع جهانی اهل بیت(ع) در دیدار با هیئتی از بالکان گفت: مردم جهان امروز از تفکر لیبرالیسم خسته شده اند. در آنجا بی هویتی است و معنویت بدلی را جایگزین معنویت اصلی کرده اند."/>
  </head>
  <body>
    <article>
      <h1>آیت الله رمضانی: مردم جهان از تفکر لیبرالیسم خسته شده اند</h1>
      <address>
        <time datetime="2019-11-25T14:19:16+00:00">25 Nov 2019, 14:19</time>
      </address>
      <p>به گزارش <a href="https://www.mehrnews.com/">خبرگزاری مهر</a>، هیئتی از پیروان اهل بیت(ع) از ناحیه بالکان با آیت الله رضا رمضانی دبیرکل مجمع جهانی اهل بیت(ع) دیدار و گفتگو کردند.</p>
      <p>دبیرکل مجمع جهانی اهل بیت(ع) در این دیدار با تبریک سالروز ولادت نبی مکرم اسلام و هفته وحدت از فرصت بدست آمده برای این دیدار ابراز خرسندی کرد و گفت: شرایط ما از هرجهت بی‌بدیل و بی نظیر است. در چند قرن گذشته و شاید بتوان گفت بعد از ائمه اطهار چنین شرایطی را برای تبلیغ دنیای اسلام نداشته ایم. توجه کردن به این شرایط بی نظیر برای ما خیلی مهم است و باید به آن توجه داشت.</p>
      <p>وی در ادامه گفت: ما شرایط تبلیغی خود را باید کاملا موردتوجه قرار دهیم. آیا شرایط ما در عرصه تبلیغی مانند مکه است یا مدینه؟ شرایط مکی با مدنی بسیار متفاوت است. در شرایطی که پیامبر(ص) در مکه بودند از مبدا، معاد، جاودانه زیستن و ابدیت بحث می شد و خیلی چیزها هم حرام بود ولی احکام آنها ابلاغ نشده بود و نیز برخی از واجبات نیز مانند جهاد و زکات واجب نشده بود.</p>
      <p>دبیرکل مجمع جهانی اهل بیت(ع) با بیان اینکه در اروپا برخی شرایط مثل مکه و برخی شرایط مثل مدینه است خطاب به پیروان اهل بیت(ع) حوزه بالکان اظهار کرد: چالش‌ها و شبهات زیادی در عرصه حقوق وارد شده است و شما باید در عرصه حقوقی از اسلام دفاع کنید. هر کدام از شما سفیر اسلام هستید.</p>
      <p>رییس اتحادیه اروپایی علماء و تئولگ‌های شیعه تصریح کرد: عصری که در آن هستیم عصر شبهه است و هیچ زمانی مانند این زمان شبهه وارد نشده است. هرچه بتوانیم در عرصه حقوقی اسلام را به صورت دقیق معرفی کنیم نتایج خوب و مثبتی حاصل خواهد شد.</p>
      <p>آیت الله رمضانی در بخش دیگری از سخنان خود گفت: در قرن هفدهم، هجدهم و نوزدهم نوعی تعارض بین عقل و دین مطرح شد و می‌گفتند نتیجه عقل بشری آزادی و رسیدن به حق است ولی دین، انسان را تکلیف مدار بار می آورد. آنها مدعی بودند نتیجه دین تکلیف مداری و نتیجه عقل هم آزادی است و اینها در مقابل هم قرار گرفت.</p>
      <p>وی اضافه کرد: حق و تکلیف دو روی یک سکه هستند. و البته گاهی دو طرفه و گاهی یک طرفه است. دین را نباید مقابل حق قرار داد. دین تکلیف مدارِ حق محور است.</p>
      <p>دبیرکل مجمع جهانی اهل بیت(ع) تأکید کرد: امروزه در عرصه های دینی و اسلامی برنده کسی است که بهترین فکر و ایده را با زبان عقل و فطرت طرح کند.</p>
      <p>آیت الله رمضانی گفت: مردم جهان امروز از تفکر لیبرالیسم خسته شده است. در آنجا بی هویتی است و معنویت بدلی را جایگزین معنویت اصلی کرده اند. چون دیدند با معنویت نمی‌شود مبارزه کرد به فکر جایگزین بدلی افتادند.</p>
      <p>آیت الله رمضانی در بخش پایانی سخنان خود خطاب به پیروان اهل بیت(ع) بالکان گفت: من دو بار به ناحیه بالکان سفر کرده ام و از محبت‌ها و الطاف مردم آن منطقه بهره مند شدم. آنجا مسلمان زیستن هنر است.</p>
    </article>
  </body>
</html>