<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/u-planu-izgradnja-i-gasne-interkonekcije-sa-rumunijom/"/>
    <meta property="og:site_name" content="Krstarica"/>
    <meta property="article:published_time" content="2019-11-25T14:24:00+00:00"/>
    <meta property="og:title" content="U planu izgradnja i gasne interkonekcije sa Rumunijom"/>
    <meta property="og:description" content="NOVI SAD - Srbija planira da, pored Bugarske, gradi i gasnu interkonekciju sa Rumunijom, najavio je danas u Novom Sadu direktor &quot;Srbijagasa&quot; Dušan"/>
  </head>
  <body>
    <article>
      <h1>U planu izgradnja i gasne interkonekcije sa Rumunijom</h1>
      <address><time datetime="2019-11-25T14:24:00+00:00">25 Nov 2019, 14:24</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521453-750x430.jpg"/>
        <figcaption>Foto: Tanjug/Z.Žestić, arhiva</figcaption>
      </figure>
      <p>NOVI SAD – Srbija planira da, pored Bugarske, gradi i gasnu interkonekciju sa Rumunijom, najavio je danas u Novom Sadu direktor „Srbijagasa“ Dušan Bajatović i rekao da Rumunija ima nova nalazišta gasa u Crnom moru, što će našoj zemlji omogućiti potpuno novi izvor snabdevanja „plavim“ energentom.</p>
      <p>Bajatović je naveo da će Evropska komisija pomoći „Srbijagasu“ sa 48 miliona evra za izgradnju gasne interkonekcije Srbija – Bugarska i podsetio da se interkonekcija Grčka – Bugarska već radi.</p>
      <p>„Planiramo da iduće godine, jer smo dobili građevinsku dozvolu, počnemo da realizujemo i interkonekciju Niš – Dimitrovgrad – Sofija. Nadam se da će Grčka – Bugarska, biti završena, a to će omogućiti pristup Aleksandropolisu, gde se planira taj veliki terminal za regasifikaciju. Mi to ovde interno zovemo ‘američki gasovod’, jer Amerikanci hoće da prodaju gas, takođe. Iz tog pravca će biti nova vrsta izvora“, kaže Bajatović.</p>
      <p>On je naveo da je do sada na „Turskom toku“ zavareno 370 kilometara cevi, od ukupno 403 kilometra.</p>
      <p>„Ove godine će biti gotov linijski deo. Kompresorska stanica će biti gotova iduće godine. Projekat ide u rokovima, što se tiče Srbije. Izvesnih problema ima u Bugarskoj. Planiramo da uradimo intekonekciju sa Rumunijom zato što Rumunija ima nova nalazišta u Crnom moru, tako da ćemo imati potpuno novi izvor“, najavio je Bajatović.</p>
      <p>Direktor „Srbijagasa“, govoreći o novim linijama snabdevanja gasom, najavljuje i da će 1. oktobra 2020. godine biti otvoren i „Horgoš“.</p>
      <p>„Ove godine, zahvaljujući i ovoj donaciji Evropske unije, ali i promenom merne opreme, jer su i Mađari promenili svoju mernu opremu, bićemo u stanju da pružimo usluge i mislim da ćemo do 1. oktobra iduće godine biti sposobni da otvorimo i srpsko tržište gasa“, kaže Bajatović.</p>
      <p>Naši pravci snabdevanja bi bili sa terminala u Grčkoj, drugi bi bio iz Rumunije, treći bi bio praktično Južni koridor.</p>
      <p>„Ali to je nešto što mi zovemo Turski tok. Za početak će to biti samo ruski gas, ne vidim da će tu biti nešto drugačije i imaćemo pravac snabdevanja iz Austrije“, kaže Bajatović.</p>
      <p>On je najavio da će biti urađen još jedan gasovod, Beograd – Banjaluka.</p>
      <p>„U dogovoru sa kolegama iz ‘BH gasa’ spremni smo da pojačamo gasovod koji se odnosi na BiH Federaciju. Dakle, ne želimo da gas ponudimo samo za Srbiju i Republiku Srpsku, već i za celu BiH Federaciju“, precizirao je Bajatović.</p>
      <p>(Tanjug)</p>
    </article>
  </body>
</html>