<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/cikk/53215/war-selection-early-access-probakor-a-haboru-muveszete"/>
    <meta property="og:site_name" content="PlayDome"/>
    <meta property="article:published_time" content="2019-11-25T14:55:00+00:00"/>
    <meta property="og:title" content="War Selection Early Access próbakör – A háború művészete"/>
    <meta property="og:description" content="Az Age of Empires és az Empire Earth RTS-klasszikusok receptje, csipetnyi battle royale-lal fűszerezve."/>
  </head>
  <body>
    <article>
      <h1>War Selection Early Access próbakör – A háború művészete</h1>
      <h2>Az Age of Empires és az Empire Earth RTS-klasszikusok receptje, csipetnyi battle royale-lal fűszerezve.</h2>
      <address><time datetime="2019-11-25T14:55:00+00:00">25 Nov 2019, 14:55</time> by <a rel="author">Pixelhexer89</a></address>
      <p>Az orosz Glyph Worlds egy meglehetősen aprócska, krasznojarszki székhelyű fejlesztőstúdió, amely a <i>War Selection</i> képében második, történelmi alapokra támaszkodó stratégiai játékát készítette el nemrég. Lássuk, hogy sikerült nekik!</p>
      <figure>
        <img src="https://www.pcdome.hu/gallery/7393/image31.jpg"/>
      </figure>
      <p>Az alapfelállás szerint nyolc korszakon keresztül vezethetjük győzelemre népünket. A játék végén az a játékos nyer, aki minden más népet eltöröl a Föld színéről, vagy a leghamarabb hozza létre a legmagasabb szintű civilizációt. A <i>War Selection</i> alapmechanikája az <i><a href="https://www.playdome.hu/kereses/?k=age+of+empires">Age of Empires</a></i> és <i><a href="https://www.playdome.hu/kereses/?k=empire+earth">Empire Earth</a></i> klasszikus RTS-ek példáját követi. Egyik történelmi korszakból a másikba úgy juthatunk át, hogy teljesítjük az éra követelményeit. E célok elérése pedig nyersanyagkészletünk nagyságához, illetve birodalmunk népességéhez kapcsolódik.</p>
      <p>Az eddig leírtak alapján a <i>War Selection</i> nem lenne más, mint egy tisztességes iparos munkával előállított AoE-klón, azonban itt jön a képbe a számos – olykor még fejlesztés alatt álló – játékmód, amelyek megfelelő változatosságot nyújtanak, különösen az online partik tekintetében.<br/>Mielőtt azonban rátérnék a játék fő profiljára, szeretném hangsúlyozni, hogy az orosz fejlesztők alkotása egyelőre ingyenes Early Accessben érhető el Steamen, így bizonyos játékmódok egyáltalán nem, vagy csak korlátozott formában hozzáférhetők.</p>
      <figure>
        <img src="https://www.pcdome.hu/gallery/7393/image32.jpg"/>
      </figure>
      <p>Mivel a campaign és a skirmish játékmódok jelenleg még fejlesztés alatt állnak, így először a sandbox kihívást érdemes teljesíteni ahhoz, hogy rálátásunk legyen a játékra. Ebben a módban a vadállatokon kívül más ellenségünk nincs, ugyanis ellenfeleink az egész játék folyamán megragadnak a kőkorszaki szinten. Habár ez a szcenárió jelen fázisában meglehetősen unalmas, tökéletes alapot biztosít, hogy megtanuljuk a <i>War Selection</i> alapvető játékszabályait. Apróbb hiányosság, hogy a különböző ikonok és jelölések még nem rendelkeznek elegendő leírással, így kezdő RTS-játékosok egy-egy stratégiai lépés előtt könnyen elbizonytalanodhatnak döntésük helyességét illetően.</p>
      <p>Ahogy azt Sun Tzu „A háború művészete” című művében írja, „Minden hadviselés megtévesztésen alapszik”. Ez a tételmondat a <i>War Selection</i>re is tökéletesen igaz, ugyanis az egyjátékos módban megtanultak garantáltan semmit sem fognak érni az első PvP-harcokban. Az egyik legszórakoztatóbb online játékmód a Free for All, amelyben 30 játékost eresztenek össze egy térképen, a cél pedig az, hogy a Hegylakó filmek mottóját a játék során is érvényesítsük, azaz a végén csak egy maradhat. Nem túlzok, ha azt mondom, hogy ez a módozat jelenleg a legnépszerűbb, pár percnyi várakozás után nekem mindig elindult egy menet. Itt pedig sajnos gyorsan meg is mutatta a játék – illetve a többi játékos –, hogy a fentebb említett alapokat könnyű elsajátítani, de a játék igazi mesterévé válni elképesztően nehéz. Volt olyan parti, ahol 10 percen belül rohant le egy ellenséges civilizáció, amikor én még javában halásztam, vadásztam és gyűjtögettem. A Free for Allban tehát minden egyes lépésünknek, helyesebben kattintásunknak óriási súlya van. Ha hibázunk, biztosra vehetjük, hogy a másik 29 játékos közül ezt valaki ki fogja használni. Sajnos ebben a hektikus, folyamatos fejlődési kényszerben rejlik jelenleg a játék egyik gyengéje is. Szinte semennyi időt nem tölt el a gyakorlatban az ember egy adott érában, mert folyamatosan azon kell görcsölnie, hogy elegendő nyersanyagot termeljen ki, és elérje a következő szintet.</p>
      <figure>
        <img src="https://www.pcdome.hu/gallery/7393/image33.jpg"/>
      </figure>
      <p>Egy másik, szintén érdekes ötlet az Armageddon, amely egy 62 fős battle royale mód. Ennek során a rendelkezésre álló terület egyre csökken, így a játékosok folyamatos harcra kényszerülnek egymással. Egyetlen hibája, hogy sokszor 30-40 perc után sem jön létre a parti, mivel nincs meg hozzá a kellő számú játékos.</p>
      <p>Jelenlegi ingyenes formájában a <i>War Selection</i> mindenképp megér egy próbát azoknak, akik szeretik a valós idejű stratégiai játékokat, és szívesen nosztalgiáznának egy Empire Earth-szerű játékkal. Dicséretes, hogy a meglehetősen kis költségvetés ellenére az ismertebb RTS-ekkel mennyiségben és minőségben is konkuráló játékmódokat kaptunk, amelyek a jövőben tovább bővülnek. Külön felhívnám a figyelmet arra, hogy a játék október eleji megjelenése óta már 5 patch jelent meg, ami azt bizonyítja, hogy a készítők folyamatosan próbálják tökéletesre csiszolni alkotásukat, amely már jelen állapotában is üde színfoltja a történelmi RTS-ek palettájának. ■</p>
      <figure>
        <img src="https://www.pcdome.hu/gallery/7393/image34.jpg"/>
      </figure>
      <figure>
        <img src="https://www.pcdome.hu/gallery/7393/image35.jpg"/>
      </figure>
      <figure>
        <img src="https://www.pcdome.hu/gallery/7393/image36.jpg"/>
      </figure>
      <figure>
        <img src="https://www.pcdome.hu/gallery/7393/image37.jpg"/>
      </figure>
      <figure>
        <img src="https://www.pcdome.hu/gallery/7393/image38.jpg"/>
      </figure>
      <p>
        <i>A tesztpéldányt a játék kiadója biztosította.</i>
      </p>
      <table bordered="">
        <tr>
          <th align="left">értékelés</th>
        </tr>
        <tr>
          <td>War Selection<br/><b>Pozitívumok<br/></b>   •  Izgalmas online játékélmény, szimultán 30 játékossal<br/>   •  Klasszikus RTS játékmenet, battle royale-lal kiegészítve<br/>   •  Folyamatos terméktámogatás a fejlesztők részéről<br/><b>Negatívumok<br/></b>   •  Állandó, minden mást alárendelő fejlődési kényszer az online módban<br/>   •  Jelenleg csak egy mentési hely van a játékban</td>
        </tr>
      </table>
      <p>
        <b>További hírekért és cikkekért ugorj a játék adatlapjára:</b>
        <br/>
        <a href="https://www.playdome.hu/jatek/7393/war-selection">War Selection</a>
      </p>
    </article>
  </body>
</html>