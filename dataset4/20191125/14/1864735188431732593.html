<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/balotelli-cellino-1.4905365"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-25T14:28:26+00:00"/>
    <meta property="og:title" content="Balotelli, Cellino: &quot;E' nero, sta lavorando per schiarirsi ma ha difficoltà&quot;"/>
    <meta property="og:description" content="Lo scivolone del presidente del Brescia a margine dell'assemblea di Lega Serie A. La società: &quot;Battuta palesemente fraintesa&quot;"/>
  </head>
  <body>
    <article>
      <h1>Balotelli, Cellino: "E' nero, sta lavorando per schiarirsi ma ha difficoltà"</h1>
      <h2>Lo scivolone del presidente del Brescia a margine dell'assemblea di Lega Serie A. La società: "Battuta palesemente fraintesa"</h2>
      <address><time datetime="2019-11-25T14:28:26+00:00">25 Nov 2019, 14:28</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4905388.1574692106!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il presidente del Brescia Massimo Cellino e Mario Balotelli (Ansa)</figcaption>
      </figure>
      <p>Brescia, 25 novembre 2019 - <b>Cosa succede con Balotelli?</b> "<b>Che è nero</b>, cosa devo dire, che <b>sta lavorando per schiarirsi</b> però <b>c'ha molte difficoltà</b>". È stata questa la risposta del <b>presidente del Brescia, Massimo Cellino,</b> a margine dell'assemblea di Lega Serie A. Uno scivolone che la società <b>Brescia Calcio</b> ha subito voluto chiarire: "Trattasi evidentemente di una battuta a titolo di paradosso,<b> palesemente fraintesa</b>, rilasciata nel tentativo di sdrammatizzare un'esposizione mediatica eccessiva e con l'intento di proteggere il giocatore stesso", ha spiegato la società.</p>
      <p>Qualche ora dopo lo stesso <b>Cellino</b> è tornato sulle sue dichiarazioni. "<b>Chi è che mi ha dato del razzista</b>? - ha detto - Se scrivete tutte le c... che dico, non smettete più di scrivere. Io non mi devo mica discolpare di una cosa alla quale non credo. Se chiarisco - ha risposto, in sala stampa, a chi gli chiedeva di spiegare - faccio ancora più danni. Le persone per bene mi conoscono".</p>
      <p>Comunque, sulla situazione di Balotelli Cellino si è tolto più di un sassolino: "È successo che nel calcio ci sono squadre che combattono e vincono, se noi pensiamo che un giocatore da solo possa vincere la partita, offendiamo la squadra e il gioco del calcio". E ancora: "È giusto comunicare con la gente però forse Balotelli <b>dà più peso ai social </b>che ai suoi valori da sportivo. L'ho preso perché è un metro e 90, è un animale, ha ancora un'età per dire qualcosa nel calcio".</p>
      <p>E sul <b>possibile addio di SuperMario </b>a gennaio, Cellino ha replicato: "Il mio allenatore ha fatto un errore la settimana scorsa, in conferenza stampa <b>ha parlato di Balotelli </b>e non della squadra. Ho preso Balotelli a fine mercato, non per fare abbonamenti né per vendere pubblicità. L'ho comprato perché poteva essere un valore aggiunto. Per sovraesposizione lo abbiamo fatto diventare un <b>punto di debolezza</b>. Se continuiamo a parlare di Balotelli <b>facciamo male a lui e a noi stessi"</b>.</p>
      <p>Il presidente del Brescia ha spiegato però di non sentirsi tradito da Balotelli, che dopo<a href="https://www.quotidiano.net/sport/calcio/brescia-balotelli-1.4901806"> <b>l'esclusione dalla sfida con la Roma</b></a><b> </b>per la scarsa intensità in allenamento, aveva liquidato le polemiche con un <b>messaggio su Instagram. </b>"È troppo facile scaricare le colpe su Balotelli e <b>usarlo come capro espiatorio</b>. È un motivo per cui ho cambiato allenatore. Andava più aiutato lui di quanto lui potesse aiutare noi. Forse all'inizio eravamo in grado di farlo, ora ci siamo indeboliti noi come squadra ed è più difficile aiutarlo. Perciò dobbiamo cercare di parlare meno possibile e di spegnere 'sti ca... di social, sono la bestia del Duemila".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/commento/balotelli-cellino-1.4906475"/>
      </related>
    </article>
  </body>
</html>