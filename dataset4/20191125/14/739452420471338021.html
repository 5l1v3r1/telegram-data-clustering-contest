<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/25/mlady-genius-devatrocny-belgicky-chlapec-sa-stane-najmladsim-univerzitnym-absolventom-na-svete/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-25T14:40:04+00:00"/>
    <meta property="og:title" content="Mladý génius: Deväťročný belgický chlapec sa stane najmladším univerzitným absolventom na svete"/>
    <meta property="og:description" content="Deväťročný chlapec z Belgicka sa chystá budúci mesiac získať bakalársky titul, čím sa stane najmladším univerzitným absolventom na svete. Na svoj vek vyzerá Laurent Simons ako normálny chlapec, avšak zdanie môže klamať, keďže so svojím IQ 145 je na dobrej ceste dokončiť v decembri bakalársky titul v elektrotechnickom odbore na..."/>
  </head>
  <body>
    <article>
      <h1>Mladý génius: Deväťročný belgický chlapec sa stane najmladším univerzitným absolventom na svete</h1>
      <address><time datetime="2019-11-25T14:40:04+00:00">25 Nov 2019, 14:40</time> by <a rel="author">Marek Molnár</a></address>
      <p>
        <i>
          <b>Deväťročný chlapec z Belgicka sa chystá budúci mesiac získať bakalársky titul, čím sa stane najmladším univerzitným absolventom na svete.</b>
        </i>
      </p>
      <p>Na svoj vek vyzerá Laurent Simons ako normálny chlapec, avšak zdanie môže klamať,<a href="https://www.japantimes.co.jp/news/2019/11/22/world/offbeat-world/9-year-old-belgian-boy-set-become-worlds-youngest-university-graduate/#.XdunXej0lPY"> keďže so svojím IQ 145</a> je na dobrej ceste dokončiť v decembri bakalársky titul v elektrotechnickom odbore na Eindhoven University of Technology (TUE).</p>
      <p>Laurent, ktorý sa narodil v Belgicku a v súčasnosti žije v Holandsku, absolvoval strednú školu približne za rok a svoj trojročný bakalársky kurz spravil len za deväť mesiacov.</p>
      <p>Teraz plánuje začať doktorandské štúdium a doštudovať medicínu.</p>
      <p>Laurent objasnil svoju prácu na univerzite a opísal, ako sa zapojil do projektu, pri ktorom sa pokúša replikovať určitú časť mozgu. „Robíme to, že umiestňujeme a prepájame neuróny, aby sme videli, aká je ich reakcia na lieky v mozgu,“ prehlásil 9-ročný génius.</p>
      <p>Vo svojom voľnom čase Laurent rád chodí so psom na prechádzky a hrá videohry ako Minecraft a Fortnite.</p>
      <p>Sjoerd Hulshof, riaditeľ TUE, prehlásil: „Rýchlosť jeho mysle je neuveriteľná – nevieme si predstaviť, čo sa deje v jeho hlave.“</p>
      <related>
        <a href="https://www.hlavnydennik.sk/2019/11/25/video-rusky-tank-vytiahol-autobus-z-priekopy-na-zladovatej-polnej-ceste/"/>
      </related>
    </article>
  </body>
</html>