<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/642014/%D8%A2%D8%BA%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%D9%85%D9%84%DB%8C-%D8%AF%D8%B1-%DA%A9%D9%84%D9%85%D8%A8%DB%8C%D8%A7-%D8%AF%D8%B1-%D9%85%DB%8C%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B6%D8%AF-%D8%AF%D9%88%D9%84%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="آغاز مذاکرات ملی در کلمبیا در میانه اعتراضات ضد دولتی"/>
    <meta property="og:description" content="چند روز پس از یکی از بزرگ‌ترین اعتراضات کلمبیا در سال‌های اخیر، رئیس جمهور این کشور مذاکرات ملی را آغاز کرد که به گفته وی شامل شهروندانی از ..."/>
  </head>
  <body>
    <article>
      <h1>
        <a href="https://www.bultannews.com/fa/news/642014/%D8%A2%D8%BA%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%D9%85%D9%84%DB%8C-%D8%AF%D8%B1-%DA%A9%D9%84%D9%85%D8%A8%DB%8C%D8%A7-%D8%AF%D8%B1-%D9%85%DB%8C%D8%A7%D9%86%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B6%D8%AF-%D8%AF%D9%88%D9%84%D8%AA%DB%8C">آغاز مذاکرات ملی در کلمبیا در میانه اعتراضات ضد دولتی</a>
      </h1>
      <h2>چند روز پس از یکی از بزرگ‌ترین اعتراضات کلمبیا در سال‌های اخیر، رئیس جمهور این کشور مذاکرات ملی را آغاز کرد که به گفته وی شامل شهروندانی از ...</h2>
      <address><time datetime="2019-11-25T14:20:00+00:00">25 Nov 2019, 14:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ایوان دوکو، رئیس جمهور کلمبیا شهرداران و فرماندهان شهرهای سراسر کشور را برای آغاز این ابتکارعمل گردهم آورد؛ ابتکار عملی که به گفته دوکو بر شش موضوع مهم متمرکز خواهد بود: رشد اقتصادی با رعایت اصل برابری، فساد، آموزش، بهبود شرایط زندگی در مناطقی که شدیدا از درگیری‌های مدنی دیرینه این کشور آسیب دیده‌اند، محیط زیست و نهادهای دولتی قدرتمند.</p>
      <p>این گفت‌وگوی ملی تا ۱۵ مارس ۲۰۲۰ (۲۵ اسفندماه) ادامه خواهد داشت اگرچه دوکو جزئیات اندکی را در رابطه با اینکه چطور شهروندان برای شرکت در این گفت‌وگو برگزیده می‌شوند، ارائه کرد.</p>
      <p>وی گفت: مسئولیت ما متحد ساختن کلمبیا است.</p>
      <p>دوکو برای ارائه راه‌حلی که معترضان کلمبیایی را خوشحال کند به شدت تحت فشار است؛ معترضانی که خواستار برگزاری راهپیمایی‌های جدیدی برای امروز (دوشنبه) شده‌اند.</p>
      <p>برخی از سازمان‌دهندگان این راهپیمایی‌ها در حال حاضر از این گفت‌وگوی ملی دوکو انتقاد کرده و می‌گویند: رئیس جمهور باید ابتدا نشستی را با کمیته اعتصاب ملی که متشکل از رهبران کارگری و دانشجویی است، برگزار می‌کرد.</p>
      <p>اتحادیه مرکزی کارگران در بیانیه‌ای گفت: دولت ایوان دوکو به طور واضح و ملموس هیچ یک از انگیزه‌های این اعتراضات را حل نکرده است.</p>
      <p>این معترضان نسبت به مسائل مختلفی از خشونت علیه رهبران اجتماعی گرفته تا ناامیدی‌ها و سرخوردگی‌ها ناراضی هستند اگرچه یکی از مهم‌ترین موضوعات این اعتراضات عدم پذیرش عمومی دولت محافظه‌کار دوکو است که ۱۵ ماه است زمام امور را برعهده گرفته است.</p>
    </article>
  </body>
</html>