<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_540619/"/>
    <meta property="og:site_name" content="INNnews"/>
    <meta property="article:published_time" content="2019-11-25T14:36:26+00:00"/>
    <meta property="og:title" content="ทภ.4จัดกองเกียรติยศหน้าพิธีศพปู่พลทหารวัย99ปี"/>
    <meta property="og:description" content="ที่เมรุวัดมุมป้อม ต.คลัง อ.เมือง จังหวัดนครศรีธรรมราช พ…"/>
  </head>
  <body>
    <article>
      <h1>ทภ.4จัดกองเกียรติยศหน้าพิธีศพปู่พลทหารวัย99ปี</h1>
      <h2>ทัพภาค 4 จัดกองเกียรติยศย้อนยุคหน้าพิธีศพคุณปู่พลทหารวัย 99ปี ทหารรุ่นสุดท้ายสงครามโลกครั้งที่2</h2>
      <address>
        <time datetime="2019-11-25T14:36:26+00:00">25 Nov 2019, 14:36</time>
      </address>
      <p>ที่เมรุวัดมุมป้อม ต.คลัง อ.เมือง จังหวัดนครศรีธรรมราช พลตรีธิรา แดหวา ผู้บัญชาการมณฑลทหารบกที่ 41 / หัวหน้าสำนักงานส่งเคราะห์ทหารผ่านศึก เขตนครศรีธรรมราช นายทหารผู้แทนกองทัพภาคที่ 4 เป็นประธานในพิธีศพ พลทหารพร้อม สุวรรณรัตน์ ทหารผ่านศึกนอกประจำการ ที่เสียชีวิตในวัยชรา อายุ 99 ปี อย่างสงบ โดยกองทัพภาคที่ 4 จัดพิธีทางทหารเพื่อเชิดชูเกียรติและสดุดีในวีรกรรมทหารของ พลทหารพร้อม สุวรรณรัตน์ หรือปู่พร้อม ซึ่งเป็นทหารผ่านศึกสงครามมหาเอเชียบูรพา หรือสงครามโลกครั้งที่ 2 โดยการยืนสงบนิ่ง และเป่าแตรนอนเพื่อเป็นการไว้อาลัยดวงวิญญาณของพลทหารพร้อม สุวรรณรัตน์ เป็นเวลา 1 นาที พร้อมกับมอบเงินอีกจำนวนหนึ่งเพื่อช่วยเหลือครอบครัว</p>
      <figure>
        <img src="https://www.innnews.co.th/wp-content/uploads/2019/11/000161280.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/000176840.jpg"/>
      </figure>
      <p>สำหรับประวัติทางทหาร พลทหารพร้อม สุวรรณรัตน์ เป็นทหารผ่านศึกสงครามมหาเอเชียบูรพา หรือสงครามโลกครั้งที่ 2 เข้ารับราชการเป็นทหารกองประจำการ เมื่อปีพ.ศ.2485 หมายเลขประจำตัวทหาร 1852200521 เหล่าทัพทหารบก สังกัดกองพันทหารสื่อสารมณฑลทหารบกที่6 หรือค่ายวชิราวุธในปัจจุบัน โดยมี  พลตรี หลวงเสนาณรงค์ เป็นผู้บังคับการมณฑลทหารบกที่ 6 พลทหาร พร้อม สุวรรณรัตน์ ได้เคยเข้าร่วมทำการต่อต้านกองกำลังทหารญี่ปุ่น ที่ยกพลขึ้นบกที่ท่าแพ จ.นครศรีธรรมราช โดยได้รับมอบหมายให้ทำหน้าที่เฝ้าระวังการเคลื่อนไหวของกองกำลังทหารญี่ปุ่น และแจ้งข่าวให้ผู้บังคับบัญชาทราบ หลังจากที่รัฐบาลไทยยินยอมให้ กองกำลังทหารญี่ปุ่นเคลื่อนทัพผ่านประเทศไทยไปได้แล้ว พลทหาร พร้อม สุวรรณรัตน์ ถูกส่งไปปฏิบัติหน้าที่ในการป้องกันการรุกรานของกองกำลังทหารฝรั่ง ณ เมืองลำปาง เป็นระยะเวลา 6 เดือน  โดยปัจจุบันทหารผ่านศึกสงครามมหาเอเชียบูรพา ยังมีชีวิตเหลืออยู่เพียง 6 นายเท่านั้นต่างชราภาพอย่างมากแล้วมีอายุระหว่าง 99-103 ปี</p>
      <figure>
        <img src="https://www.innnews.co.th/wp-content/uploads/2019/11/000181080.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/000197800.jpg"/>
      </figure>
    </article>
  </body>
</html>