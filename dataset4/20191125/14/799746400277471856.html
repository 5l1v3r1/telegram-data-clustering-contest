<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/25/7103464/"/>
    <meta property="og:site_name" content="Європейська правда"/>
    <meta property="article:published_time" content="2019-11-25T14:20:00+00:00"/>
    <meta property="og:title" content="Лукашенко про угоди з ЄС: бажано не ставити ніяких попередніх умов"/>
    <meta property="og:description" content="Президент Білорусі Александр Лукашенко заявив про бажання підписати підготовлені договори з ЄС. Водночас він закликав не ставити Мінську жодних попередніх умов."/>
  </head>
  <body>
    <article>
      <h1>Лукашенко про угоди з ЄС: бажано не ставити ніяких попередніх умов</h1>
      <address>
        <time datetime="2019-11-25T14:20:00+00:00">25 Nov 2019, 14:20</time>
      </address>
      <p>Президент Білорусі Александр Лукашенко заявив про бажання підписати підготовлені договори з ЄС. Водночас він закликав не ставити Мінську жодних попередніх умов.</p>
      <p>Про це повідомляє "Європейська правда" з посиланням на <a href="https://www.belta.by/">БелТА</a>.</p>
      <p>"Бажано не ставити ніяких попередніх умов. Треба рухатися в цьому напрямку. Звичайно ж, переговори, договори - це довгий шлях, компроміси. Коли вже ми виробили відповідні договори, прийшли до розуміння того, що нам треба їх підписувати і рухатися в цьому напрямку, то зволікати з цим не слід", - сказав він під час прийому міністрів закордонних справ Швеції Анн Лінде і Фінляндії Пекка Хаавісто.</p>
      <p>Нагадаємо, Рада Євросоюзу <b><a href="https://www.eurointegration.com.ua/news/2019/11/18/7103168/">затвердила </a></b>рішення про підписання угоди з Мінськом, яка полегшить видачу віз громадянам Білорусі. </p>
      <p>Спрощення візового режиму передбачає, зокрема, <b><a href="https://www.eurointegration.com.ua/news/2019/09/20/7100994/">зниження вартості шенгенської візи</a></b> для білорусів з 60 до 35 євро.</p>
      <p>Для повного завершення процедури ще необхідно провести оцінку безпеки та цілісності білоруської системи видачі біометричних паспортів, а також їхньої технічної специфікації.</p>
      <p>Водночас, як <b><a href="https://www.eurointegration.com.ua/news/2019/11/7/7102776/">заявив </a></b>єврокомісар з політики сусідства та питань розширення Йоганес Ган, Євросоюз буде готовий підписати новий документ про взаємини з Білоруссю (так звані "Пріоритети партнерства") лише в разі досягнення домовленості щодо Білоруської атомної електростанції (БелАЕС), яку будують в Островці.</p>
      <p>Фінляндія запропонувала Білорусі і Литві провести технічні консультації з питання будівництва Білоруської АЕС, заявив 25 листопада в Мінську міністр закордонних справ Фінляндії Пекка Хаавісто.</p>
      <p>"Я вважаю, що робота з розширення співпраці між Білоруссю і ЄС повинна початися з укладання "Пріоритетів партнерства". І залишається проблема, дуже складна - це проблема ядерної безпеки", - сказав Хаавісто, цитує <a href="https://interfax.by/">Іnterfax.by.</a></p>
      <p>Він звернув увагу на "відому ситуацію з БелАЕС" і заклопотаність Литви з цього приводу.</p>
      <p>"Тому сьогодні ми зробили пропозицію запросити експертів з Білорусі та Литви відвідати Фінляндію, зустрітися з нашими технічними експертами", - додав голова МЗС.</p>
      <p>"Це могло б відкрити шлях для розширеного співробітництва та укладання "Пріоритетів партнерства"", - додав він.</p>
      <p>Сейм Литви в червні 2017 року законодавчо <b><a href="https://www.eurointegration.com.ua/news/2019/02/28/7093400/">закріпив</a></b>, що білоруська АЕС є небезпечною і становить загрозу для національної безпеки, навколишнього середовища і здоров'я людей.</p>
    </article>
  </body>
</html>