<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/az-europai-bizottsaghoz-fordul-a-dk-mert-szerintuk-a-kormany-elsunnyogta-a-klimavedelmi-konzultaciot"/>
    <meta property="og:site_name" content="444"/>
    <meta property="article:published_time" content="2019-11-25T14:09:06+00:00"/>
    <meta property="og:title" content="Az Európai Bizottsághoz fordul a DK, mert szerintük a kormány elsunnyogta a klímavédelmi konzultációt"/>
    <meta property="og:description" content="Elvileg ez EU-s kötelezettség lett volna, de a kormány szerint a konzultációnak nem célja, hogy megtudják az emberek véleményét."/>
  </head>
  <body>
    <article>
      <h1>Az Európai Bizottsághoz fordul a DK, mert szerintük a kormány elsunnyogta a klímavédelmi konzultációt</h1>
      <address><time datetime="2019-11-25T14:09:06+00:00">25 Nov 2019, 14:09</time> by <a rel="author">Horváth Bence</a></address>
      <p>Ezt a Demokratikus Koalíció szóvivője, Barkóczi Balázs közölte hétfőn. A szóvivő bírálta azt is, hogy a kormány csak egy hetet adott arra, hogy a magyar emberek elmondhassák a véleményüket a 2050-ig tartó időszakra vonatkozó Nemzeti Tiszta Fejlődési Stratégiáról.</p>
      <p><a href="https://444.hu/2019/11/22/a-kormany-eppen-nemzeti-konzultaciot-folytat-a-klimavedelemrol-csak-az-embereknek-felejtettek-el-szolni-rola">Pénteken írtunk arról</a>, hogy a kormány <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol?fbclid=IwAR2NQyAHzo7HMhX-oRdyLPQcVLL8rRDkl3SO6cxF10mE0BnTdjmcPET9NCY">honlapján</a> már ötödik napja fut egy klímavédelemről szóló „társadalmi konzultáció”, de a kormány és az egyes minisztériumok sem kommunikáltak róla. Azóta már a szervező Innovációs és Technológiai Minisztérium közleményben tudatta, hogy a klímavédelem kapcsán a kormány nem indított nemzeti konzultációt, a Brüsszel által előírt tájékoztatási formának tett eleget, <a href="https://444.hu/2019/11/25/hollik-a-klimavedelmi-konzultacio-nem-azert-van-hogy-a-kormany-megismerje-az-emberek-velemenyet">hétfőn pedig Hollik István kormányszóvivő mondta el</a>, hogy a kormány honlapján futó konzultációnak</p>
      <p>
        <mark>„nem az a célja, hogy az emberek átfogó véleményét megtudja a kormány, hanem egy Brüsszel által előírt kötelezettség, amelynek a kormány eleget tesz”.</mark>
      </p>
      <p>Mint a hétfői sajtótájékoztatón kiderült, Rónai Sándor, a DK európai parlamenti képviselője, az Európai Parlament környezetvédelmi bizottságának tagja az Európa Bizottsághoz fordul, hogy az uniós jogok érvényesítését nyomon követő szerv folytassa le a konkrét intézkedésekről szóló valódi konzultációt a magyarokkal.</p>
      <p>Barkóczi Balázs azt mondta, a kormány arra hivatkozik, hogy nem nemzeti, csupán társadalmi konzultációról van szó, ezért nem is kell széles körben meghirdetni, csakhogy ez nem igaz. A már tavaly decemberben elfogadott uniós rendelet széleskörű és konkrét intézkedésekről szóló konzultációt ír elő, amit a többi uniós tagország a nyár folyamán már elkezdett. (via MTI)</p>
    </article>
  </body>
</html>