<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/dunska-para-ksiazeca-z-wizyta-w-polsce/"/>
    <meta property="og:site_name" content="Polsat News"/>
    <meta property="article:published_time" content="2019-11-25T14:34:00+00:00"/>
    <meta property="og:title" content="Duńska para książęca z wizytą w Polsce"/>
    <meta property="og:description" content="- Gazociąg Baltic Pipe to strategiczna inwestycja dla polskiej transformacji energetycznej i bezpieczeństwa energetycznego Europy Środkowo-Wschodniej - powiedział w poniedziałek prezydent Andrzej Duda podczas spotkania z duńskim następcą tronu księciem Fryderykiem."/>
  </head>
  <body>
    <article>
      <h1>Duńska para książęca z wizytą w Polsce</h1>
      <address>
        <time datetime="2019-11-25T14:34:00+00:00">25 Nov 2019, 14:34</time>
      </address>
      <p>
        <b>- Gazociąg Baltic Pipe to strategiczna inwestycja dla polskiej transformacji energetycznej i bezpieczeństwa energetycznego Europy Środkowo-Wschodniej - powiedział w poniedziałek prezydent Andrzej Duda podczas spotkania z duńskim następcą tronu księciem Fryderykiem.</b>
      </p>
      <related>
        <a href="https://www.polsatnews.pl/wiadomosc/2019-09-22/wizyta-prezydenta-w-usa-w-planie-spotkanie-z-trumpem-polonia-i-wystapienie-w-onz/"/>
      </related>
      <p>W poniedziałek jednodniową wizytę w Polsce składa duńska para książęca książę Fryderyk i księżna Maria Elżbieta. Wizyta jest elementem obchodów 100-lecia ponownego nawiązania stosunków dyplomatycznych pomiędzy Polską a Danią.</p>
      <p>
        <a href="https://www.polsatnews.pl/wiadomosc/2019-04-08/prezydent-popisal-ustawe-ws-gazociagu-baltic-pipe/">
          <b>ZOBACZ: Prezydent popisał ustawę ws. gazociągu Baltic Pipe</b>
        </a>
      </p>
      <p>Podczas śniadania wydanego na cześć pary książęcej przez polską parę prezydencką Andrzej Duda podkreślił, że współpraca naszych krajów w Europie nigdy nie była tak bliska, a wzajemne relacje tak wypełnione treścią, jak obecnie.</p>
      <figure>
        <img src="https://r.dcs.redcdn.pl/http/o2/redefine/cp/5q/5q34itzseg4echtc38mh9civxnk5kz8s.jpg"/>
        <figcaption>WARSZAWA WIZYTA DUŃSKIEJ PARY KSIĄŻECEJ W POLSCE</figcaption>
      </figure>
      <p>
        <b>Współpraca energetyczna</b>
      </p>
      <p>Prezydent wskazał m.in. na współpracę energetyczną. Jak mówił, po dnie Bałtyku, który przez wieki stanowił barierę pomiędzy naszymi krajami, niedługo przebiegać będzie gazociąg Baltic Pipe.</p>
      <p>- Strategiczna inwestycja dla polskiej transformacji energetycznej, a także dla bezpieczeństwa energetycznego całego regionu Europy Środkowo-Wschodniej - powiedział prezydent.</p>
      <p>Dodał, że ten ważny projekt staje się katalizatorem polsko-duńskiego partnerstwa energetycznego, które swoim zasięgiem obejmuje kolejne obszary, w tym odnawialne źródła energii. Wskazał na polskie i duńskie inwestycje w morską energetykę wiatrową, która - według prezydenta - ma szanse stać się jednym z filarów "zielonej transformacji" w regionie.</p>
      <p>
        <a href="https://www.polsatnews.pl/wiadomosc/2018-01-22/pgnig-podpisalo-umowe-na-przesyl-gazu-przez-baltic-pipe/">
          <b>ZOBACZ: PGNiG podpisało umowę na przesył gazu przez Baltic Pipe</b>
        </a>
      </p>
      <p>Prezydent wskazywał też na polsko-duńską współpracę w ramach NATO. Przypomniał, że w tym roku obchodzimy 20-lecie utworzenia Wielonarodowego Korpusu Północ-Wschód, będącego rezultatem współpracy wojskowej pomiędzy polską, Danią i Niemcami. Jak mówił polski przywódca, korpus mający swą siedzibę w Szczecinie to dla Polski pierwszy tak odczuwalny przykład obecności Sojuszu Północnoatlantyckiego na naszym terytorium.</p>
      <p>- Choć wtedy, 20 lat temu zaczynaliśmy skromnie, dziś jest to najważniejsze dowództwo lądowe NATO na wschodniej flance, w którym na co dzień służy około 400 oficerów i podoficerów z 24 krajów, od Stanów Zjednoczonych i Kanady po Estonie, od Litwy po Chorwację - powiedział prezydent.</p>
      <p>
        <b>"Energia i klimat to obszary o szczególnym znaczeniu"</b>
      </p>
      <p>Książę Fryderyk podkreślił rozwijającą się współpracę gospodarczą między naszymi krajami. Jak mówił, Polska to dziewiąty największy rynek eksportowy Danii. W Polsce działa obecnie ok. 500 duńskich firm, które zatrudniają ok. 50 tys. osób.</p>
      <p>"Energia i klimat to obszary o szczególnym znaczeniu w relacjach polsko-duńskich. Wkrótce fizycznie połączy nas Baltic Pipe, jednak nasze partnerstwo energetyczne rozwija się szybko i wykracza poza kwestie przesyłu gazu" - zaznaczył. Dodał, że duńskie i polskie siły wspólnie rozwijają morską energetykę wiatrową na Morzu Bałtyckim.</p>
      <p>Następca tronu Królestwa Danii wspominał swoją i księżnej Marii Elżbiety wizytę w Polce w 2014 r., która - jak mówił - pozostawiła "żywe wrażenie dynamicznej społecznej i gospodarczej Polski". - Polski cud gospodarczy jest wciąż żywy, co ilustrują wieżowce nieustannie zmieniające panoramę Warszawy - powiedział książę Fryderyk.</p>
      <p>Wskazał, że Polska i Dania w czasie zimnej wojny były po różnych stronach żelaznej kurtyny i mogły stać się przeciwnikami w konflikcie zbrojnym.</p>
      <p>- W latach 70. polscy uchodźcy polityczni znaleźli bezpieczny azyl w Danii. W latach 80. Duńczycy śledzili heroiczną walkę Polski o wolność i każdy Duńczyk ma świadomość, że właśnie tutaj, w Polsce rozpoczęła się fala wolności, która zakończyła podział Europy 30 lat temu - powiedział duński następca tronu.</p>
      <p>
        <b>"W Danii mieszka dumna i pracowita społeczność polska"</b>
      </p>
      <p>Jak zaznaczył, obecnie jesteśmy przyjaciółmi i sojusznikami w NATO.</p>
      <p>- Duńscy żołnierze stacjonują w Polsce. Duńskie i polskie wojska są wysyłane na te same misje międzynarodowe na Bakanach, w Iraku i Afganistanie - dodał.</p>
      <p>Od 2004 r. - mówił książę Fryderyk - nasze kraje są też partnerami w Unii Europejskiej.</p>
      <p>- Decyzja o przystąpieniu Polski do Unii została podjęta w Kopenhadze w 2002 roku przy silnym wsparciu Danii. Doprowadziło to do ożywienia wymiany handlowej i rozwoju inwestycji w regionie Morza Bałtyckiego - powiedział.</p>
      <p>Wskazywał też na silne relacje międzyludzkie. - W Danii mieszka dumna i pracowita społeczność polska, wywodząca się z różnych fal emigracji" - przypomniał książę.</p>
      <p>Po południu prezydent Duda i książę Fryderyk wezmą udział w dyskusji polskich i duńskich ekspertów oraz przedstawicieli resortów zajmujących się obszarem współpracy energetycznej. Program wizyty obejmuje także wspólne m.in. spotkanie pary prezydenckiej i pary książęcej z polskimi i duńskimi weteranami misji zagranicznych, do którego dojdzie w Centrum Weterana Działań Poza Granicami Państwa.</p>
      <p>
        <a href="https://www.polsatnews.pl/wideo/popcornowe-pluca-co-grozi-palaczom-e-papierosow_6760344/">WIDEO - "Popcornowe płuca". Co grozi palaczom e-papierosów?</a>
      </p>
      <figure>
        <img src="https://r.dcs.redcdn.pl/http/o2/redefine/cp/us/uswcrdr65kk4r3exaju4mhs1wgs3ho8h.jpg"/>
      </figure>
    </article>
  </body>
</html>