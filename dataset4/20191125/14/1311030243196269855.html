<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1626240/%E0%A6%A6%E0%A7%81%E0%A6%B7%E0%A7%8D%E0%A6%9F-%E0%A6%97%E0%A6%B0%E0%A7%81%E0%A6%B0-%E0%A6%9A%E0%A7%87%E0%A7%9F%E0%A7%87-%E0%A6%B6%E0%A7%82%E0%A6%A8%E0%A7%8D%E0%A6%AF-%E0%A6%97%E0%A7%8B%E0%A7%9F%E0%A6%BE%E0%A6%B2"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T14:37:00+00:00"/>
    <meta property="og:title" content="দুষ্ট গরুর চেয়ে শূন্য গোয়াল..."/>
    <meta property="og:description" content="নাপোলি, আন্তর্জাতিক ফুটবল"/>
  </head>
  <body>
    <article>
      <h1>দুষ্ট গরুর চেয়ে শূন্য গোয়াল...</h1>
      <address><time datetime="2019-11-25T14:37:00+00:00">25 Nov 2019, 14:37</time> by <a rel="author">খেলা ডেস্ক</a></address>
      <p>এ মৌসুমে নাপোলি শিরোপা লড়াইয়ে নামতে চেয়েছিল। কিন্তু মাঝপথে এমনভাবেই পথ হারিয়েছে যে এখনই ১৫ পয়েন্ট পিছিয়ে গেছে ম্যারাডোনার সাবেক দল। অবশ্য সেটা হওয়াটাই স্বাভাবিক। ক্লাবের সভাপতির বিপক্ষে বিদ্রোহে নামা এক দলের ক্ষেত্রে এমনটাই হওয়ার কথা। অবস্থা নিয়ন্ত্রণে পুরো দলকে জরিমানা করেছেন নাপোলি সভাপতি অরেলিও ডি লরেন্তিস। এমনকি কিছু খেলোয়াড়কে মুফতে ছেড়ে দেওয়ারও সিদ্ধান্ত নিয়েছেন!</p>
      <p>এ মাসের শুরুতে চ্যাম্পিয়নস লিগে আর বি সালজবুর্গের বিপক্ষে ম্যাচের পরই বিদ্রোহে গিয়েছিল নাপোলি খেলোয়াড়েরা। সভাপতির বিপক্ষে নিজেদের অবস্থান জানাতে অনুশীলন থেকে অনুপস্থিত ছিলেন সবাই। তারই শাস্তি দিয়েছে ক্লাব। গেজেত্তা দেল্লো স্পোর্ত ও ফুটবল ইতালিয়া জানিয়েছে বিদ্রোহের শাস্তি হয়েছে সব খেলোয়াড়ের বেতন কেটে নেওয়ার সিদ্ধান্ত নিয়েছে ক্লাব। সবচেয়ে বর জরিমানা জুটেছে মিডফিল্ডার অ্যালানের কপালে। তাঁকে ২ লাখ ইউরো জরিমানা করেছে ক্লাব। অর্থাৎ মাসিক বেতনের অর্ধেক। বাকিদের ক্ষেত্রে মাসিক বেতনের ২৫ ভাগ জরিমানা করা হয়েছে। জরিমানার অঙ্ক ২২ হাজার ইউরো থেকে ২ লাখ ২৫ হাজার ইউরো পর্যন্ত। জরিমানার পুরো অঙ্ক ২৫ লাখ ইউরোর কাছাকাছি।</p>
      <p>সহসভাপতি এদো ডি লরেন্তিসের (সভাপতির পুত্র) সঙ্গে উদ্ধত আচরণ করাতে মিডফিল্ডার অ্যালানকে বাড়তি জরিমানা করা হয়েছে। যদিও নিয়মানুযায়ী কোনো খেলোয়াড়কে তাঁর মাসিক বেতনের ২৫ ভাগের বেশি জরিমানা করা যায় না।</p>
      <p>শুধু জরিমানাতেই ক্ষান্ত হচ্ছেন না লরেন্তিস। খেলোয়াড়দের ওপর এত বেশি খেপেছেন যে আগামী দলবদলের মৌসুমে অ্যালানকে বিক্রি করে দেওয়ার সিদ্ধান্ত নিয়েছেন। আক্রমণভাগের কায়েহন ও মের্তেনসকে মুফতে ছেড়ে দেওয়ার সিদ্ধান্ত নিয়েছে। আর দলের সবচেয়ে দামি খেলোয়াড় কুলিবালিকেও বিক্রি করে দেবেন বলে জানানো হয়েছে ইতালিয়ান সংবাদমাধ্যমগুলোতে।</p>
    </article>
  </body>
</html>