<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549965.html/%DB%8C%D8%A7%D8%B1%D8%A7%D9%86%D9%87-%D8%A8%D9%86%D8%B2%DB%8C%D9%86%DB%8C-%D8%B1%D8%A7-%D9%86%D9%87-%DA%A9%D8%A7%D8%B1%DA%AF%D8%B1%D8%A7%D9%86-%DA%AF%D8%B1%D9%81%D8%AA%D9%86%D8%AF-%D9%86%D9%87-%D9%85%D8%B3%D8%A7%D9%81%D8%B1%DA%A9%D8%B4-%D9%87%D8%A7---%DB%8C%D8%A7%D8%B1%D8%A7%D9%86%D9%87-%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C-%D8%A8%D9%87-%D9%85%D9%82%D8%B5%D8%AF-%D8%B1%D8%B3%DB%8C%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T14:02:00+00:00"/>
    <meta property="og:title" content="یارانه بنزینی را نه کارگران گرفتند نه مسافرکش‌ها!/ یارانه‌های بنزینی به مقصد رسید؟"/>
    <meta property="og:description" content="«جام‌جم» نوشت: با وجود وعده دولت برای واریز یارانه جدید بنزینی به حساب ۶۰ میلیون نفر، با پایان واریزها، مشخص شد بخش زیادی از کارگران و اقشار کم‌درآمد مشمول این طرح نشدند."/>
  </head>
  <body>
    <article>
      <h1>یارانه بنزینی را نه کارگران گرفتند نه مسافرکش‌ها!/ یارانه‌های بنزینی به مقصد رسید؟</h1>
      <h2>گزارشی از اشکالات و ابهامات توزیع یارانه بنزین؛</h2>
      <address>
        <time datetime="2019-11-25T14:02:00+00:00">25 Nov 2019, 14:02</time>
      </address>
      <p>«جام‌جم» نوشت: با وجود وعده دولت برای واریز یارانه جدید بنزینی به حساب ۶۰ میلیون نفر، با پایان واریزها، مشخص شد بخش زیادی از کارگران و اقشار کم‌درآمد مشمول این طرح نشدند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روزنامه «جام‌جم» نوشت: با وجود وعده دولت برای واریز یارانه جدید بنزینی به حساب 60 میلیون نفر، اما بسیاری از اقشار کم‌درآمد جامعه می‌گویند دولت به حساب آنها پولی نریخته است.</p>
      <p>نکته مهم و قابل توجه این است که با پایان واریزها، مشخص شد بخش زیادی از کارگران و اقشار کم‌درآمد مشمول این طرح نشدند و کمک نقدی در طرح حمایت معیشتی از خانواده‌ها را دریافت نکرده‌اند. از صبح دیروز تماس‌های زیاد مردمی با دفتر روزنامه جام‌جم برقرار شد و مردمی که خود را قشر نیازمند می‌دانستند از این گلایه داشتند که یارانه معیشتی به حساب آنها واریز نشده است. همچنین عده زیادی از مردم هم به دفاتر پیشخوان و سازمان هدفمندی یارانه‌ها مراجعه کردند و نسبت به واریز نشدن یارانه بنزین انتقاد کردند.    در بین افرادی که یارانه جدید به حساب آنها واریز نشده، حتی روستانشینان هم دیده می‌شوند. همچنین عده‌ای که نه خانه‌ای به نام خود دارند و نه شغل پردرآمدی دارند هم یارانه دریافت نکرده‌اند. شماری از مسافرکش‌ها و کارگران هم یارانه بنزینی دریافت نکرده‌اند.  این‌گونه به‌نظر می‌رسد دست‌اندرکاران بدون استناد به بانک‌های اطلاعاتی و صرفا به طور تصادفی شماری از مردم را از فهرست یارانه بنزینی حذف کرده و منتظر مانده تا اگر این عده اعتراض کردند، یارانه آنها را واریز و عده‌ای را هم که اعتراض نکنند کلا از فهرست حذف کند.    آن‌طور که سازمان برنامه و بودجه اعلام کرده است، در پی افزایش قیمت بنزین، تمامی درآمد 31 هزار میلیارد تومانی حاصل از افزایش قیمت بنزین هر ماه به حساب 60 میلیون نفر شامل 18 میلیون خانوار واریز می‌شود و در آبان هم این مبلغ طی سه مرحله و هر شب به حساب 20 میلیون نفر واریز شده که مرحله آخر شب یکشنبه بوده است.   <b> سنجش وسع مالی مجموع اعضای خانوار</b>    وزارت رفاه اعلام کرده بود جاماندگان یارانه بنزین می‌توانند از ساعت ۸ صبح یکشنبه درخواست خود را با کد دستوری #۶۳۶۹* ثبت کنند؛ با این وجود بروز اختلالات موجب شد از ساعات اولیه صبح یکشنبه برخی مردم به صورت حضوری به وزارت رفاه مراجعه کنند.   <b> اعتراض گسترده مردم</b>   ابوالفضل می‌گوید که با تیبا مسافرکشی می‌کند و خانه‌ای هم به نام او نیست اما یارانه معیشتی به حسابش واریز نشده است. حلیمه خاتون ، پیرزنی که تنها در روستا زندگی می‌کند هم فرد دیگری است که یارانه معیشتی دریافت نکرده است.   حسین یکی از شهروندان اردبیلی گفت: بنده جوان ۳۳ ساله لیسانس بیکار متأهل که در خانه ۷۵ متری اجاره‌نشین هستم و به اسمم جز یک ماشین مدل پایین که با آن در اسنپ کار می‌کنم هیچ چیزی ندارم. نمی‌دانم این معیشت چرا به من تعلق نگرفته پس من ثروتمند باشم پایین‌تر از من چرا زنده هست الآن؟   رضا  یکی از شهروندان مشهدی هم گفت: من که ماشین ندارم چرا یارانه معیشتی به من تعلق نگرفته هرچقدر هم شماره‌ای که دادند را تماس می‌گیرم. اصلاً وصل نمی‌شود. جاوید  یکی از شهروندان خوزستانی گفت: پدر من بسته حمایتی دریافت نکرده و وقتی که می‌خواهیم در سیستم درخواست رسیدگی ثبت کنیم، سیستم پاسخ می‌دهد شماره تلفن، مربوط به این کد ملی نیست. حسن   یکی از شهروندان سیستانی هم که یارانه معیشتی دریافت نکرده عنوان کرد: هرچقدر کد *۶۹۶۳# را گرفتیم سیستم اعلام کرد شماره ملی متعلق به این شماره همراه نیست. اگر قرار نیست به این شکایت رسیدگی کنند پس چرا اعلام می‌کنند؟   کاووس، شهروند تبریزی هم بیان کرد: معلم بازنشسته با حقوق 3 میلیون تومان هستم که پس از کسورات 2 میلیون و 700 هزار تومان دریافتی می‌شود اما بسته معیشتی به من واریز نشده است. علی‌رضا  یکی از شهروندان لرستانی هم گفت: پدرم کارگر تأمین اجتماعی با چهار فرزند دو فوق‌لیسانس بیکار و دو لیسانس بیکار اما به ما یارانه معیشتی ندادند.   نسرین از اصفهان نیز در این رابطه گفت: فردی را می‌شناسم که ۱۵ میلیارد سرمایه دارد و یارانه بنزین را در اولین مرحله دریافت کرده و در لیست فقرا قرار گرفته ولی ما که هیچی نداریم تو لیست پولدارها قرار گرفته‌ایم.   راضیه از ایلام در این رابطه گفت: امروز فهمیدم که من هم جزو ۶۰ میلیون مردم فقیر ایران نیستم، چون برای من هم پول بنزین واریز نشده و خیلی خوشحالم که پولدار هستم.   کرم ا... از مازندران در این باره گفت: من و پدرم هر دو معلم هستیم و حقوقمان زیر 2 میلیون و 500 هزار تومان است ولی به هیچ‌کداممان هم بسته معیشتی تعلق نگرفته است. سارا   از همدان نیز بیان کرد: همسرم بیکار است اما یارانه معیشتی برایمان واریز نشده است.   مسعود  در این باره گفت: بازنشسته تأمین اجتماعی هستم با دو فرزند دانشجو و یک خودروی مدل پایین برای کل خانواده اما پولی به حسابم واریز نشد.   مریم  از تهران هم گفت: به خدا  من هم مستاجرم هم کارگر ولی بسته حمایتی به من ندادند.   همایون   از یزد گفت: در یزد یارانه بنزین به خیلی‌ها ندادند. من یک معلم بازنشسته هستم با دو فرزند و حقوق 2 میلیون و 800 هزار تومانی که به من پولی ندادند. فرشید  از کردستان هم گفت: به خدا از هر کس در فامیل و در خیابان می‌پرسم می‌گویند یارانه معیشتی نگرفتیم.   <b> اعتراض مجلسی‌ها</b>   تعدادی از نمایندگان مجلس هم از تماس‌های مکرر مردم درباره عدم واریز یارانه معیشتی خبر می‌دهند. شهاب نادری نماینده مردم اورامانات در مجلس شورای اسلامی در این باره با انتقاد از عدم واریز یارانه معیشتی به حساب برخی از سرپرستان خانوار گفت: مجلس مُصر به اجرای قانون و توزیع عادلانه یارانه معیشتی میان مردم است، از این رو دولت باید هر چه سریع‌تر نسبت به پرداخت این بسته معیشتی به خانوارهای جا مانده اقدام کند.    نادری افزود: مهلت دولت برای واریز یارانه معیشتی به حساب خانوارها پایان یافت، اما متأسفانه هنوز بسیاری از خانوارهای ضعیف و متوسط جامعه از جمله برخی از بازنشستگان این مبلغ را دریافت نکرده‌اند.   علیرضا سلیمی نماینده مردم محلات و دلیجان در مجلس هم در این زمینه گفت: گزارش‌های فراوانی وجود دارد که بسیاری از خانواده‌ها کمک معیشتی دریافت نکرده‌اند.   حسینعلی حاجی دلیگانی نماینده شاهین‌شهر هم دیروز در جلسه علنی مجلس در تذکری خطاب به حسن روحانی رئیس‌جمهور گفت:‌ از صبح تاکنون تماس‌ها و پیامک‌های زیادی از مردم داشتم که نسبت به عدم واریز یارانه بنزین به حسابشان اعتراض داشتند.   وی با بیان اینکه رئیس‌جمهور قول داده بود که درآمدهای حاصل از افزایش نرخ بنزین را به حساب‌های مردم واریز خواهد کرد افزود: طبق قول و قرار دولت قرار بود که سه‌چهارم از جمعیت کشور یارانه بنزین را دریافت کنند؛ اما تعداد زیادی از مردم یارانه بنزین را دریافت نکرده و نسبت به این اقدام دولت انتقاد دارند.   علی لاریجانی رئیس مجلس هم در پاسخ به تذکر حاجی دلیگانی گفت دوشنبه صبح در مجلس در این باره جلسه داریم و قرار است درباره این موضوع با دولتمردان صحبت کنیم.   <b> فرصت 10 روزه اعتراض</b>   حسین میرزایی، سخنگوی ستاد شناسایی مشمولان طرح حمایت معیشتی وزارت رفاه ضمن ابراز این مساله که جای نگرانی برای مردم وجود ندارد و مهلت ده روزه‌ای برای ثبت درخواست تعیین کرده‌ایم، تاکید کرد که نیازی به مراجعه حضوری مردم به هیچ دستگاه و ارگانی نیست.    این در حالی است سامانه #6369* که برای ثبت اعتراض معرفی شده بود، روز گذشته مختل شد.   انتهای پیام/</p>
    </article>
  </body>
</html>