<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/74-ukrayinciv-ocinyuyut-diyi-pravoohoronciv-u-spravi-gandzyuk-yak-neefektivni-opituvannya-330818_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="74% українців оцінюють дії правоохоронців у справі Гандзюк як неефективні — опитування"/>
    <meta property="og:description" content="При цьому понад чверть українців навіть не знають, про що йдеться.  "/>
  </head>
  <body>
    <article>
      <h1>74% українців оцінюють дії правоохоронців у справі Гандзюк як неефективні — опитування</h1>
      <h2>При цьому понад чверть українців навіть не знають, про що йдеться.  </h2>
      <address>
        <time datetime="2019-11-25T14:05:00+00:00">25 Nov 2019, 14:05</time>
      </address>
      <p>Про справу про вбивство громадської активістки Катерини Гандзюк чули 73% населення, однак 27% не знають, про що йдеться, зазначається в спільному опитуванні КМІС та Фонду "Демократичні ініціативи". При цьому ефективними дії правоохоронних органів щодо цієї справи вважають лише 9%, а 74,5% оцінюють дії правоохоронців як неефективні.</p>
      <p>Водночас 89% опитаних громадян заявили, що для них особисто важливо, щоб розслідування цієї справи довели до кінця і лише для 6% це не важливо.</p>
      <p>Основну відповідальність за розкриття злочинів, що пов'язані з діяльністю громадських активістів, на думку опитаних, несуть в першу чергу прокуратура (66%), поліція (57%) і суди (38%).</p>
      <p>Загалом 84% громадян вважають напади на громадських активістів важливою проблемою. Саме тому 77% опитаних впевнені, що бути громадським активістом в Україні є небезпечним і лише 14% впевнені у безпечності</p>
      <p>Про громадську ініціативу "Хто замовив Катю Гандзюк?" чули 34% українців, водночас підтримують її 85% і лише 5% - не підтримують.</p>
      <p>Загальнонаціональне дослідження громадської думки населення України було проведене Фондом "Демократичні ініціативи" імені Ілька Кучеріва спільно з Київським міжнародним інститутом соціології з 4 по 19 листопада 2019 року. Опитування проводилося в 110 населених пунктах у всіх областях України серед 2041 респондентів. Теоретична похибка вибірки не перевищує 2,3%.</p>
      <p>Радниця мера Херсона Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b> </a>2018 року в київській лікарні. Офіційна причина смерті: поліорганна недостатність і хімічні опіки 39% тіла в результаті нападу з використанням сірчаної кислоти.</p>
      <p>За словами Віктора Гандзюка, напад на його дочку<b> <a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">замовили голова</a></b> Херсонської облради і голова місцевого осередку "Батьківщини" Владислав Мангер, а також члени "Блоку Петра Порошенка" - голова ОДА Андрій Гордєєв і його заступник Євген Рищук.</p>
      <p>Детальніше про ситуацію з атаками на активістів в Україні читайте в матеріалі Ганни Рожкової <b>"<a href="https://dt.ua/SOCIUM/sam-na-sam-iz-sistemoyu-329817_.html">Сам на сам із системою</a>"</b> в тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>