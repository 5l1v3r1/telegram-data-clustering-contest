<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4780900/%D9%87%D9%85%DA%A9%D8%A7%D8%B1%DB%8C-%D8%B3%D8%A7%D8%B2%D9%85%D8%A7%D9%86-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7%D9%88%D8%AF%D9%87%DB%8C%D8%A7%D8%B1%DB%8C-%D9%87%D8%A7-%D8%A8%D8%A7-%D8%AC%D9%87%D8%A7%D8%AF-%D8%AF%D8%A7%D9%86%D8%B4%DA%AF%D8%A7%D9%87%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T14:12:15+00:00"/>
    <meta property="og:title" content="همکاری سازمان شهرداری‌هاودهیاری‌ها با جهاد دانشگاهی"/>
    <meta property="og:description" content="سازمان شهرداری‌ها و دهیاری‌های کشور و جهاد دانشگاهی، تفاهم‌نامه مشترکی در زمینه‌های پژوهشی، آموزشی، فرهنگی و کارآفرینی امضا کردند."/>
  </head>
  <body>
    <article>
      <h1>همکاری سازمان شهرداری‌هاودهیاری‌ها با جهاد دانشگاهی</h1>
      <address><time datetime="2019-11-25T14:12:15+00:00">25 Nov 2019, 14:12</time> by <a rel="author" href="https://www.mehrnews.com/archive?jr=47" target="_blank">نورا حسینی</a></address>
      <p>به گزارش <a href="https://www.mehrnews.com/">خبرگزاری مهر</a>، تفاهمنامه همکاری میان سازمان شهرداری‌ها و دهیاری‌های کشور و جهاد دانشگاهی برای انجام فعالیت‌های آموزشی، پژوهشی، فرهنگی و به منظور هم‌افزایی در استفاده از پتانسیل‌ها و امکانات طرفین و ارتقاء کارآمدی مدیریت شهری و روستایی در ایفای وظایف و مسئولیت‌های محوله امضا شد.</p>
      <p>موضوع این تفاهم‌نامه که به امضای جمالی‌نژاد رئیس سازمان شهرداری‌ها و دهیاری‌های کشور و سیدحمید طیبی رئیس جهاد دانشگاهی رسید، همکاری در زمینه‌های پژوهشی، فناوری، آموزشی، ایجاد زیرساخت‌های لازم در راستای اشتغال و کارآفرینی، امور فرهنگی، خدمات مشاوره‌ای و تخصصی به منظور طراحی، اجرا، نظارت و پایش پروژه‌های پژوهشی، آموزشی و کارآفرینی با به‌کارگیری امکانات، تسهیلات و خدمات طرفین است.</p>
      <p>به موجب این تفاهم‌نامه، دو طرف در محور پژوهش، فناوری و خدمات تخصصی در انجام مطالعات تطبیقی و کاربردی برای شناسایی برنامه‌ها و طرح‌های توسعه‌ای مورد نیاز طرفین، ارائه مشاوره‌های تخصصی در اجرای پژوهش‌ها و پروژه‌های علمی، پژوهشی و فناوری در حوزه علوم انسانی، فنی و مهندسی، مدیریت، برنامه‌ریزی و توسعه شهری، گردشگری، هنر و معماری و تعریف و انجام پروژه‌های تحقیقاتی و فناورانه با تاکید بر مدیریت، برنامه‌ریزی و توسعه شهری، محیط زیست، دفن پسماند و حمل‌ونقل شهری همکاری‌های لازم را انجام خواهند داد.</p>
      <p>همکاری و مشارکت در راه‌اندازی مراکز خدمات تخصصی شهری و روستایی، همکاری در انتشار یافته‌های علمی و پژوهشی، مدیریت شهری و روستایی، همکاری در تولید محتوا و انتشار نشریات علمی و محصولات چندرسانه‌ای در حوزه مدیریت شهری و روستایی از دیگر اقدامات مشترک سازمان شهرداری‌ها و دهیاری‌های کشور و جهاد دانشگاهی در این محور است.</p>
      <p>همچنین در محور آموزش، اشتغال و کارآفرینی دو طرف اقدامات لازم را در زمینه استفاده از توانمندی‌های علمی، تخصصی، فن‌آفرینی، آموزشی، فرهنگی و اجرایی یکدیگر با رویکرد مدیریت، برنامه‌ریزی و توسعه شهری و روستایی، همکاری و مشارکت در انجام تحقیقات و برگزاری دوره‌های آموزشی و مهارتی و کارگاه‌هایی و توانمندسازی برای توان‌افزایی جوامع محلی و مشارکت در تهیه شناسنامه شغلی، تدوین الگوها و استانداردهای آموزشی، نیازسنجی آموزشی، طراحی نظام جامع آموزش کارکنان و مدیران سازمان و توسعه مهارت‌های تخصصی، علمی در حوزه مدیریت شهری و روستایی اجرایی خواهند نمود.</p>
      <p>مشارکت در برگزاری همایش، سمینار و نشست‌های علمی- تخصصی مشترک ملی، منطقه‌ای و بین‌المللی، اجرا و برگزاری آزمون‌های استخدامی، برنامه‌ها و دوره‌های آموزشی مصوب و مورد توافق براساس اعلام نیاز طرفین از دیگر مباحث مربوط به محور آموزش، اشتغال و کارآفرینی این تفاهمنامه است.</p>
      <p>همکاری در زمینه توسعه اشتغال و کارآفرینی در مناطق شهری و روستایی، اجرای طرح‌های اشتغال و توسعه بازار، محصولات در روستاهای کانونی هدف با همکاری و مشارکت دهیاری‌ها، بسترسازی برای استفاده از ظرفیت واحدهای فناوری و توسعه کارآفرینی شهرها و روستاها و شبکه‌سازی و ایجاد زنجیره ارزش و فرصت‌های شغلی شناسایی شده شهرها و روستاهای هدف در جهت پایداری اقتصادی و اشتغال از دیگر محورهای تفاهمنامه همکاری مشترک سازمان شهرداری‌ها و دهیاری‌های کشور و جهاد دانشگاهی در محور آموزش، اشتغال و کارآفرینی است.</p>
      <p>محور دیگر این تفاهمنامه موضوعات فرهنگی-اجتماعی است که به موجب آن دو طرف در رصد دائمی میزان رضایت شهروندان از خدمات شهرداری‌ها و دهیاری‌ها و ایجاد نظام رتبه‌بندی در این حوزه، مشارکت در فعالیت‌های سراسری نوآورانه در ارائه قالب‌های جدید علمی و فرهنگی، برگزاری کرسی‌های آزاداندیشی، همایش‌ها، سمینارها، کنفرانس‌ها، جشنواره‌ها و نشست‌های علمی-فرهنگی، نمایشگاه‌ها و اردوهای علمی گردشگری در حوزه مدیریت شهری و روستایی همکاری می‌کنند.</p>
      <p>مشاوره و همکاری اجرای پروژه‌های افکارسنجی مورد نیاز، همکاری در حوزه‌هایی از قبیل اطلاع‌رسانی، کتاب و کتابخوانی، مطالعات اجتماعی، فرهنگی، مدیریت، برنامه‌ریزی و توسعه شهری، میراث فرهنگی و گردشگری، همکاری در انعکاس اخبار حوزه مدیریت شهری و روستایی از طریق خبرگزاری‌های وابسته و همکاری در اجرای آموزش‌های شهروندی از دیگر محورهای این بخش است. برای تحقق همکاری و اجرای مفاد تفاهمنامه کارگروه مشترک همکاری با عضویت نمایندگان منتخب طرفین از حوزه‌های ذی‌ربط تشکیل می‌شود و پس از انتخاب نمایندگان طرفین هر ماه به صورت دائمی تشکیل و راهکارهای اجرا را به روسای طرفین ارائه می‌کنند.</p>
      <p>معاون عمرانی وزارت کشور و رئیس سازمان شهرداری‌ها و دهیاری‌های کشور در این جلسه با اشاره به وجود مجموعه گسترده‌ای از وظایف و ماموریت‌های سازمان شهرداری‌ها و دهیاری‌ها بر لزوم ارتباط تنگاتنگ با جهاد دانشگاهی تاکید کرد و افزود: در موضوعات مختلفی همچون پسماند و موضوعاتی که شهرداری‌ها و دهیاری‌ها با آن مواجه هستند، می‌توان از توانمندی جهاد دانشگاهی بهره گرفت.</p>
      <p>جمالی‌نژاد ادامه داد: در شرایط سخت اقتصادی کشور موضوعات و وظایف سازمان شهرداری‌ها و دهیاری‌ها بسیار متنوع است و جهاد دانشگاهی در این عرصه‌ها می‌تواند کمک کند. بی‌تردید باید ارتباط با جهاد دانشگاهی مستمر باشد و ما علاقه‌مند همکاری با دانشگاه‌ها، مراکز علمی و به ویژه جهاد دانشگاهی هستیم. علاقه‌مندیم در عرصه‌های جدید و مطالعات جدید علمی با جهاد دانشگاهی همکاری داشته باشیم.</p>
      <p>در ادامه این جلسه رئیس جهاد دانشگاهی نیز ضمن ابراز خرسندی از امضای این تفاهمنامه با سازمان شهرداری‌ها و دهیاری‌ها گفت: هم معاونت عمرانی وزارت کشور و هم سازمان شهرداری‌ها و دهیاری‌های کشور ماموریت‌ها و وظایف بسیار گسترده و متنوعی دارند. مجموعه جهاد دانشگاهی نیز توانمندی‌های بسیاری در حوزه‌های آموزش، اشتغال و... در گستره کشور دارد. امیدوارم همکاری خوبی داشته باشیم البته این همکاری وجود داشته و ما از توسعه آن استقبال می‌کنیم. قطعاً در حوزه‌هایی چون پسماند، حمل‌ونقل، معماری و شهرسازی، اشتغال به ویژه اشتغال روستایی تجربه‌های خوبی داریم و استقبال می‌کنیم که این تجربه‌ها در مسیر خدمت به مردم و کمک به آنها مورد استفاده قرار بگیرد.</p>
      <p>طیبی ادامه داد: جهاد دانشگاهی از سال ۱۳۵۹ با نگاهی کاربردی به حل مشکلات جامعه حرکت کرده و این نگاه کاربردی به مسائل مختلف به همراه خوداتکایی در حوزه مالی شرایطی را فراهم آورده که می‌توانیم به مجموعه‌های مختلف کمک کنیم. ما به دنبال کار جدی و حرفه‌ای هستیم؛ بنابراین آماده‌ایم که از توانمندی‌های مجموعه جهاد دانشگاهی به درستی بهره گرفته شود.</p>
      <p>وی تاکید کرد: مجموعه‌های مختلف جهاد دانشگاهی امروز روزآمد هستند و آماده‌ایم با مجموعه توانمندی‌ها در قالب مسئولیت‌هایی که در سازمان شهرداری‌ها و دهیاری‌ها و همچنین معاونت عمرانی وزارت کشور وجود دارد در خدمت مردم باشیم.</p>
    </article>
  </body>
</html>