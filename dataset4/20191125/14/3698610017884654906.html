<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/riven-zabrudnenosti-morya-na-misci-avariyi-tankera-delfi-postupovo-zmenshuyetsya-ekoinspekciya-330821_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T14:22:00+00:00"/>
    <meta property="og:title" content="Рівень забрудненості моря на місці аварії танкера &quot;Делфі&quot; поступово зменшується — екоінспекція"/>
    <meta property="og:description" content="Через витік із танкера нафтопродуктів, після аварії рівень забрудненості моря перевищив норму в 157 разів."/>
  </head>
  <body>
    <article>
      <h1>Рівень забрудненості моря на місці аварії танкера "Делфі" поступово зменшується — екоінспекція</h1>
      <h2>Через витік із танкера нафтопродуктів, після аварії рівень забрудненості моря перевищив норму в 157 разів.</h2>
      <address>
        <time datetime="2019-11-25T14:22:00+00:00">25 Nov 2019, 14:22</time>
      </address>
      <p>Заступник начальника Державної екологічної інспекції Кримсько-Чорноморського округу Микола Гавриков повідомив про те, що<b><a href="https://dt.ua/UKRAINE/cherez-krushinnya-tankera-riven-zabrudnennya-morya-perevischiv-normu-v-157-raziv-330701_.html"> екологічні показники на місці аварії танкера "Делфі"</a></b> в Одесі поступово покращуються, передає "<a href="https://www.radiosvoboda.org/a/news-odesa-tanker/30290736.html">Радіо Свобода</a>". За його словами, проби води беруть двічі на день.</p>
      <p>"22 листопада в день аварії норми були перевищені в 53 рази, потім в 90 разів, потім вночі був найвищий показник – 157 разів, а потім перевищення почало спадати. Як нам доповіли в АМПУ, пального по суті не було, тільки залишки. Їх розмило, оскільки судно було нахилене. 24 листопада ввечері перевищення було в 19 разів, а станом на зараз, 25 листопада, вода вже в нормі", – заявив Гавриков.</p>
      <p>Екоінспекція також має розрахувати суму компенсації. Площа плями із нафтопродуктів, які витекли з танкера, становить 100 на 200 метрів. Претензії щодо компенсації висунуть судновласнику, який має 30 діб на оплату.</p>
      <p>Зазначимо, що<b><a href="https://dt.ua/UKRAINE/tanker-delfi-pochnut-znimati-z-milini-cherez-tizhden-kapitan-odeskogo-morportu-330815_.html"> знімати танер з мілини біля Одеси почнуть через тиждень</a></b>, якщо за цей час не з'явиться судновласнки і не зробить цього сам.</p>
      <p>Нагадаємо, через негоду <b><a href="https://dt.ua/UKRAINE/na-reydi-odeskogo-portu-terpit-liho-tanker-pid-praporom-moldovi-330497_.html">на рейді Одеського порту зазнав катастрофи невеликий танкер "Делфі" під прапором Молдови</a></b>. Сильний шторм (швидкість вітру 20-25 м/с, висота хвилі 2,3 метра) завадив проведенню рятувальної операції. Капітан танкера <b><a href="https://dt.ua/UKRAINE/kapitan-avariynogo-tankera-v-odesi-vidmovlyayetsya-podavati-signal-sos-330528_.html">відмовився подавати сигнал SOS і евакуювати екіпаж</a></b> без дозволу судновласника.</p>
      <p>22 листопада стало відомо, що танкер перекинувся на бік, і з нього почало витікати пальне. Так, в Чорному морі біля Одеси рівень забруднення води нафтопродуктами перевищив допустиму норму в 157 разів <b><a href="https://dt.ua/UKRAINE/tanker-yakiy-zaznav-avariyi-bilya-odesi-perekinuvsya-moryakiv-namagayutsya-vryatuvati-330556_.html">через аварію танкера</a></b> "Делфі".</p>
      <p>Рятувальники Державної служби з надзвичайних ситуацій <b><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html">евакуювали трьох членів екіпажу</a></b> з борту танкера "Делфі".</p>
      <p>За фактом події правоохоронці відкрили кримінальне провадження за ч. 1 ст. 276 (порушення правил безпеки руху або експлуатації залізничного, водного чи повітряного транспорту) Кримінального кодексу України.</p>
      <p>Детальніше про історію танкера під Молдавським прапором <b><a href="https://dt.ua/UKRAINE/stalo-vidomo-burhlive-minule-zatonulogo-v-odesi-sudna-pid-moldavskim-praporom-330661_.html">читайте в матеріалі DT.UA</a></b>.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>