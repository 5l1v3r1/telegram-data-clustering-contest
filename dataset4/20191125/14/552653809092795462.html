<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058355_karacsony-adjon-a-kormany-50-milliardot-a-budapesti-egeszsegugyre-ha-atletikai-vb-t-akar"/>
    <meta property="og:site_name" content="Népszava"/>
    <meta property="article:published_time" content="2019-11-25T14:16:00+00:00"/>
    <meta property="og:title" content="Karácsony: adjon a kormány 50 milliárdot a budapesti egészségügyre, ha atlétikai vb-t akar"/>
    <meta property="og:description" content="A Fővárosi Közgyűlés szerdán dönt a kormánynak szabott feltételrendszerről."/>
  </head>
  <body>
    <article>
      <h1>Karácsony: adjon a kormány 50 milliárdot a budapesti egészségügyre, ha atlétikai vb-t akar</h1>
      <address><time datetime="2019-11-25T14:16:00+00:00">25 Nov 2019, 14:16</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A Fővárosi Közgyűlés szerdán dönt a kormánynak szabott feltételrendszerről.</b>
      </p>
      <p>"Ezekben a percekben is kollégáim szövegezik annak az előterjesztésnek a tartalmát, amelyet a szerdai Fővárosi Közgyűlésen szeretnénk előterjeszteni" - fogalmazott Karácsony Gergely fővárosi főpolgármester hétfői sajtótájékoztatóján. Baranyi Krisztina VII. kerületi polgármesterrel közösen azt jelentették be, hogy milyen feltételekkel hajlandó Budapest támogatni a 2023-as atlétikai világbajnokság megrendezését.</p>
      <ul>
        <li>az Egészséges Budapest Program keretében adjon a kormány a meglévő forrásokon túl 5 év alatt 50 milliárd forintot a kerületi önkormányzatoknak egészségügyi alap- és szakellátás fejlesztésére.</li>
      </ul>
      <p>Ehhez Karácsony azt fűzte hozzá: az OECD tagállamok közül lakosságarányosan Magyarországon a legkevesebb a képalkotó berendezés az egészségügyben. Egymillió lakosra itthon 4 MR-készülék jut, Szlovákiában 9, Németországban 34. CT-ből egymillió lakosra 9 jut, Szlovákiában 17, Németországban 35. Eközben az OECD országok között Magyarországon a legmagasabb a rákos megbetegedések aránya, amik észlelésére és kezelésére alkalmasak a fenti megbetegedések. Budapestiek ezreinek életét lehetne meghosszabbítani - hangsúlyozta Karácsony, emlékeztetve, hogy az országban 10 halálos megbetegedésből 8 gyógyítható lenne.</p>
      <ul>
        <li>A zöldterület növelése és a Csepeli Nagyerdő Projekt elindítása a második feltétel, ami lényegében egy új Városliget kialakítását takarja;</li>
        <li>a harmadik, hogy ne csak a versenysportokat és ne csak egy egyszeri alkalmat szolgáljon a beruházás, hanem - mint Baranyi kéri - a tömegsportokat is, valamint a kulturális életet;</li>
        <li>továbbá, a beruházással kapcsolatos minden szerződés legyen nyilvános, a közpénz-költés legyen átlátható.</li>
      </ul>
      <p>Ötödik feltételként Karácsony arra kéri a kormányt, hogy tegye világossá, továbbra is elkötelezett-e a fővárossal bő egy éve kötött megállapodásban szereplő közlekedési beruházások megvalósítása mellett.</p>
      <blockquote>"Az ott élőknek nem az az érdekük, hogy egy újabb stadion épüljön Ferencvárosban"</blockquote>
      <p>- jelentette ki Baranyi Krisztina VII. kerületi polgármester, utalva a Groupama Arénára, és a készülő kézilabdacsarnokra. Kifejezetten Ferencváros támasztotta feltétel, hogy minden budapesti javát szolgálja az atlétikai világbajnokságért felépítendő rendezvényközpont. Ez legyen olyan, amit a verseny után mindenki számára meg lehet nyitni.</p>
      <p>Ezután a kerület rozsdaövezeteiről beszélt: ezek fejlesztésére az önkormányzatnak nincs pénze, ezért kérték a kormánytól: vizsgálja meg, hogy ha sor kerül az Országos Széchenyi Könyvtár elköltöztetésére, akkor az intézmény Ferencvárosban kaphasson helyet, egy ilyen területen. Emellett a műemlékvédelem, a diákváros koncepció, valamint a ráckevei-soroksári Duna-ág tisztításának finanszírozását szabták feltételül. Ferencváros továbbá a CT és MR berendezések mellé, azok köré egy szakrendelőt is szeretne.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkaracsonygergely%2Fvideos%2F434592667223232%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>