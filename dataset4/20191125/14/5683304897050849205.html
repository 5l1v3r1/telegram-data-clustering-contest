<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/25/harbhajan-requests-sourav-ganguly-to-change-selection-panel.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-25T14:34:00+00:00"/>
    <meta property="og:title" content="സിലക്ടർമാരെ നീക്കാൻ ദാദ ഇടപെടണമെന്ന് ഹർഭജൻ; സഞ്ജുവിനും പിന്തുണ"/>
    <meta property="og:description" content="മുംബൈ∙ മലയാളി താരം സഞ്ജു സാംസണെ ദേശീയ ടീമിൽനിന്ന് തഴഞ്ഞ സംഭവത്തിൽ വിവാദം തുടരുന്നു. സഞ്ജുവിനെ ടീമിൽനിന്ന് പുറത്താക്കിയ സംഭവത്തിൽ പ്രതികരണവുമായി.Harbhajan. Sourav Ganguly. Harbhajan Singh. Sanju Samson. Rishabh Pant. India vs West Indies. Ind vs WI. BCCI. BCCI president. Shashi Tharoor. ഇന്ത്യൻ ക്രിക്കറ്റ് ടീം. ശശി തരൂർ. ഹർഭജൻ സിങ്. ശശി തരൂർ. എം.എസ്.കെ. പ്രസാദ്.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>സിലക്ടർമാരെ നീക്കാൻ ദാദ ഇടപെടണമെന്ന് ഹർഭജൻ; സഞ്ജുവിനും പിന്തുണ</h1>
      <address><time datetime="2019-11-25T14:34:00+00:00">25 Nov 2019, 14:34</time> by <a rel="author">മനോരമ ലേഖകൻ</a></address>
      <p>മുംബൈ∙ മലയാളി താരം സഞ്ജു സാംസണെ ദേശീയ ടീമിൽനിന്ന് തഴഞ്ഞ സംഭവത്തിൽ വിവാദം തുടരുന്നു. സഞ്ജുവിനെ ടീമിൽനിന്ന് പുറത്താക്കിയ സംഭവത്തിൽ പ്രതികരണവുമായി ഇന്ത്യൻ താരവും കമന്റേറ്ററുമായ ഹർഭജൻ സിങ്ങും രംഗത്തെത്തി. ‘സഞ്ജുവിന്റെ ഹൃദയം പരീക്ഷിക്കുകയാണ് സിലക്ടർമാർ’ എന്ന ശശി തരൂർ എംപിയുടെ വിമർശനം ആവർത്തിച്ച ഹർഭജൻ, നിലവിലെ സിലക്ഷൻ കമ്മിറ്റിയെ മാറ്റണമെന്ന് ബിസിസിഐ പ്രസിഡന്റ് സൗരവ് ഗാംഗുലിയോട് ആവശ്യപ്പെട്ടു. പകരം കരുത്തരായ ആളുകളെ സിലക്ഷൻ കമ്മിറ്റിയിൽ ഉൾപ്പെടുത്തണമെന്നാണ് ആവശ്യം.</p>
      <p>നാലു വർഷത്തെ കാത്തിരിപ്പിനൊടുവിൽ ബംഗ്ലദേശിനെതിരായ പരമ്പരയ്ക്കുള്ള ടീമിലുൾപ്പെടുത്ത സഞ്ജുവിന് ഒരു മത്സരത്തിൽ പോലും കളത്തിലിറങ്ങാൻ അവസരം ലഭിച്ചിരുന്നില്ല. ഇതിനു പിന്നാലെ വെസ്റ്റിൻഡീസിനെതിരായ പരമ്പരയ്ക്കുള്ള ടീമിൽനിന്ന് ഒഴിവാക്കുകയും ചെയ്തു. ഇതോടെ സിലക്ടർമാർക്കും ബിസിസിഐയ്ക്ക‌ുമെതിരെ രൂക്ഷ വിമർശനവുമായി ആരാധകർ ഒന്നടങ്കം രംഗത്തെത്തിയിരുന്നു. കോൺഗ്രസ് നേതാവും തിരുവനന്തപുരം എംപിയുമായ ശശി തരൂരും ട്വിറ്ററിലൂടെ പ്രതിഷേധം അറിയിച്ചു. തരൂരിന്റെ ട്വീറ്റ് റീട്വീറ്റ് ചെയ്താണ് ഹർഭജനും വിമർശനവുമായി രംഗത്തെത്തിയത്.</p>
      <p>‘ഒരു തവണപോലും അവസരം കിട്ടാതെ സഞ്ജു ടീമിൽനിന്ന് തഴയപ്പെട്ടതിൽ കടുത്ത നിരാശ തോന്നുന്നു. മൂന്നു ട്വന്റി20 മത്സരങ്ങളിലും സഹതാരങ്ങൾക്കായി സഞ്ജു വെള്ളം ചുമന്നു. അവർ പരീക്ഷിക്കുന്നത് സഞ്ജുവിന്റെ ബാറ്റിങ് മികവോ അതേ ഹൃദയത്തിന്റെ കരുത്തോ?’ – ഇതായിരുന്നു തരൂരിന്റെ ട്വീറ്റ്. ഇത് റീട്വീറ്റ് ചെയ്ത ഹർഭജൻ കുറിച്ച വാക്കുകളിങ്ങിനെ:</p>
      <p>‘അദ്ദേഹത്തിന്റെ (സഞ്ജുവിന്റെ) ഹൃദയത്തെ പരീക്ഷിക്കാനാണ് അവരുടെ (സിലക്ടർമാരുടെ) ശ്രമമെന്നാണ് എനിക്കു തോന്നുന്നത്. സിലക്ഷൻ കമ്മിറ്റിയെ മാറ്റേണ്ട സമയം അതിക്രമിച്ചിരിക്കുന്നു. കൂടുതൽ കരുത്തരായ ആളുകളെയാണ് സിലക്ടർമാരായി വേണ്ടത്. ഇതിന് ആവശ്യമായതെല്ലാം ദാദ (സൗരവ് ഗാംഗുലി) ചെയ്യുമെന്ന് കരുതുന്നു’ – ഇതായിരുന്നു ഹർഭജന്റെ ട്വീറ്റ്.</p>
      <figure>
        <iframe data-src="https://twitter.com/harbhajan_singh/status/1198811253977694209?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>അതേസമയം, എം.എസ്.കെ. പ്രസാദ് അധ്യക്ഷനായ സിലക്ഷൻ കമ്മിറ്റിയുെട അവസാന യോഗമാണ് കഴിഞ്ഞ ദിവസം കൂടിയതെന്നാണ് റിപ്പോർട്ട്. വെസ്റ്റിൻഡീസിനെതിരായ ഏകദിന, ട്വന്റി20 പരമ്പരകൾക്കുള്ള ടീമിനെ തിരഞ്ഞെടുത്തതോടെ പ്രസാദിന്റെയും സംഘത്തിന്റെയും ചുമതല അവസാനിച്ചു. ഇനി പുതിയ സിലക്ഷൻ കമ്മിറ്റിക്കാണ് ടീം തിരഞ്ഞെടുപ്പിന്റെ ചുമതല. ഈ സാഹചര്യത്തിലാണ് ‘കരുത്തരായ വ്യക്തികളെ’ തിരഞ്ഞെടുക്കാനുള്ള ഹർഭജന്റെ ആഹ്വാനമെന്ന് കരുതുന്നു.</p>
      <p>
        <b>English Summary: Harbhajan requests Sourav Ganguly to change selection panel</b>
      </p>
    </article>
  </body>
</html>