<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/25/stop-violenza-donne-mattarella/"/>
    <meta property="og:site_name" content="NewNotizie"/>
    <meta property="article:published_time" content="2019-11-25T14:16:34+00:00"/>
    <meta property="og:title" content="Stop violenza sulle donne, il monito di Mattarella: “C’è ancora molto da fare”"/>
    <meta property="og:description" content="In occasione della giornata internazionale contro la violenza sulle donne, Mattarella ricorda che serve ancora molto impegno: &quot;E' un'emergenza pubblica&quot;."/>
  </head>
  <body>
    <article>
      <h1>Stop violenza sulle donne, il monito di Mattarella: “C’è ancora molto da fare”</h1>
      <address><time datetime="2019-11-25T14:16:34+00:00">25 Nov 2019, 14:16</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/11/mattarella-1.jpg"/>
      </figure>
      <h3>Per cercare di porre un argine definitivo alla violenza contro le donne c’è da fare ancora molto.</h3>
      <p>A dirlo è il presidente della Repubblica, <b>Sergio Mattarella</b>, che è intervenuto in occasione della giornata internazionale per l’eliminazione della violenza contro le donne per ribadire la necessità di un <b>maggiore impegno</b> per mettere fine ad una vera e propria piaga.</p>
      <p><a href="https://www.newnotizie.it/2019/11/08/scorta-segre-mattarella/">Mattarella</a> riconosce gli sforzi degli ultimi anni, evidenti anche nel nostro Paese, ma al tempo stesso ricorda che la violenza contro le donne <b>è ancora “un’emergenza pubblica”</b> ed è pertanto necessario che “la coscienza della gravità del fenomeno” continui a crescere.</p>
      <p>“Le donne non cessano di essere oggetto di molestie, vittime di tragedie palesi e di soprusi taciuti <b>perché consumati spesso dentro le famiglie</b> o perpetrati da persone conosciute – afferma il Capo dello Stato – Ogni donna deve sentire le istituzioni vicine”.</p>
      <h3>Nel 2019 già 96 donne uccise da fidanzati, mariti e compagni</h3>
      <p>“Dobbiamo continuare ad adoperarci nella prevenzione, nel sostegno delle vittime e dei loro figli – prosegue Mattarella – nel <b>reperimento delle risorse necessarie</b> e nell’elaborazione di ciò che serve per intercettare e contrastare i segnali del maltrattamento delle donne”.</p>
      <p>Dal primo gennaio 2019, come ricorda il quotidiano “La Repubblica”, <b>sono 96 le donne uccise</b> da fidanzati, mariti, compagni – una ogni tre giorni – mentre sono circa 2.000 i minorenni rimasti orfani in seguito a femminicidi.</p>
    </article>
  </body>
</html>