<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119771-pups-pozvao-rekotrku-da-podnese-ostavku-zbog-slucaja-plagijata-malog?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T14:35:04+00:00"/>
    <meta property="og:title" content="PUPS pozvao rekotrku da podnese ostavku zbog slučaja plagijata Malog"/>
    <meta property="og:description" content="U raspravi o amandmanima na Predlog Budžeta za 2020. godinu poslanici vladajuće koalicije usaglasili su se da je odluka Odbora za profesionalnu etiku Beogradskog univerziteta o plagiranom doktoratu ministra finansija politička i doneta u cilju urušavanja kredibiliteta ministra Siniše Malog.Poslanik Partije ujedinjenih penzionera Srbije Borisav Kovačević pozvao je rektorku Univerziteta u Beogradu da podnese ostavku &quot;ako već neće da raščisti situaciju u svom nastavnom kadru na Beogradskom univerzitetu&quot;.Odluku Univerziteta o doktoratu Siniše Malog, Kovačević je ocenio kao političku i naveo da se sada &quot;na društvenim mrežama pojavljuju brojna imena ljudi koji su na funkcijama a za koje se takodje tvrdi da su plagirali doktorate&quot;.On je pitao da li će se ispitivati krivica druge strane jer, kako kaže, &quot;ne prihvata da su u komisiji sedeli nestručni ljudi koji nisu mogli da procene pravu vrednost disertacije&quot; i ponovio da je njihova odluka bila politička.Rektorki je poručio da ćemo, ako ne raščisti situaciju na Univerzitetu…"/>
  </head>
  <body>
    <article>
      <h1>PUPS pozvao rekotrku da podnese ostavku zbog slučaja plagijata Malog</h1>
      <address>
        <time datetime="2019-11-25T14:35:04+00:00">25 Nov 2019, 14:35</time>
      </address>
      <p><b>U raspravi o amandmanima na Predlog Budžeta za 2020. godinu poslanici vladajuće koalicije usaglasili su se da je odluka Odbora za profesionalnu etiku Beogradskog univerziteta o plagiranom doktoratu ministra finansija politička i doneta u cilju urušavanja kredibiliteta ministra Siniše Malog.</b><br/><br/>Poslanik Partije ujedinjenih penzionera Srbije Borisav Kovačević pozvao je rektorku Univerziteta u Beogradu da podnese ostavku "ako već neće da raščisti situaciju u svom nastavnom kadru na Beogradskom univerzitetu".<br/><br/>Odluku Univerziteta o doktoratu Siniše Malog, Kovačević je ocenio kao političku i naveo da se sada "na društvenim mrežama pojavljuju brojna imena ljudi koji su na funkcijama a za koje se takodje tvrdi da su plagirali doktorate".<br/><br/>On je pitao da li će se ispitivati krivica druge strane jer, kako kaže, "ne prihvata da su u komisiji sedeli nestručni ljudi koji nisu mogli da procene pravu vrednost disertacije" i ponovio da je njihova odluka bila politička.<br/><br/>Rektorki je poručio da ćemo, ako ne raščisti situaciju na Univerzitetu, "imati opet političke odluke i naknadnu pamet Univerziteta".<br/><br/>Poslanica Srpske napredne stranke Alekandra Tomić istakla je da je Beogradski univerzitet pet godina vodio kampanju o doktoratu Siniše Malog, i saglasila se da je odluka o plagijatu politička.<br/><br/>Tomić je dodala da taj doktorat nikom nije bio važan od 2011. do 2014. godine, a to se promenilo od kad je Mali postao gradonačelnik.<br/><br/>Ona je istakla da će Mali ostati na svojoj funkciji, da ne treba da da ostavku, i da se medijska kampanja vodi kako bi ostavku podneo predsednik Aleksandar Vučić.<br/><br/>Prema rečima Tomićeve, "cilj je bio da se obori doktorat na državnom univerzitetu, kako bi se posle toga obarali svi na privatnim fakultetima i svi doktorati koji pripadaju SNS-u".<br/><br/>Poslanik Stranke pravde i pomirenja Muamer Zukorlić rekao je da su "pobunjeničke akcije na Univerzitetu veoma loš znak i da, ako ovaj obračun sa Vladom i ministrom prodje olako, to će biti najava mnogo žešćih udara".<br/><br/>Govoreći o stanju u visokom obrazovanju, Zukorilić je rekao da "ovakav požar ne treba potcenjivati" jer su to simptomi "sistemske bolesti".<br/><br/>I poslanik Socijalističke partije Srbije Djordje Milićević rekao je da iza odluke Saveta Univerziteta stoji jedna politička opcija te da je reč o "beskrupuloznoj stravičnoj kampanji koja ima za cilj ličnu i stručnu diskreditaciju Siniše Malog".<br/><br/>Milićević je rekao da "dokazana vrednost Siniše Malog proizilazi iz njegovih dokazanih rezultata", da mu se "ne može osporiti stručnost" i da ima punu podršku SPS-a.</p>
    </article>
  </body>
</html>