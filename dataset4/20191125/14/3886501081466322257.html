<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119769-milivojevic-peticiju-za-obradovica-potpisalo-15-000-gradjana-u-zatvoru-je-pogresan-aleksandar?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-25T14:20:05+00:00"/>
    <meta property="og:title" content="Milivojević: Peticiju za Obradovića potpisalo 15.000 gradjana, u zatvoru je pogrešan Aleksandar"/>
    <meta property="og:description" content="Peticiju za oslobadjanje Aleksandra Obradovića iz kućnog pritvora potpisalo je oko 15.000 gradjana koji veruju da je zaista uzbunjivač, heroj Srbije, koji ništa nije slagao ni ukrao, već je samo želeo da nepravilnosti u poslovanju &quot;Krušika&quot; izadju na videlo, rekao je agenciji Beta Srdjan Milivojević jedan od inicijatora akcije.&quot;Prikupljanje potpisa svakako nije simbolično. Zakon ne definiše koliko potpisa treba da bude prikupljeno kada je reč o našem zahtevu za oslobadjanje Aleksandra Obradovića, ali ako 50.000 ljudi potpiše ovu peticiju, pa valjda vlast treba da stavi prst na čelo i razmisli u kom pravcu ide i gde vodi ovu zemlju&quot;, rekao je Milivojević.On je kazao da se akcija širi čitavom Srbijom zbog ogromnog interesovanja gradjana, kao i da postoji peticija i u elektronskom obliku na sajtu &quot;epeticija&quot;.&quot;Došli smo danas u Kragujevac pre svega zbog želje gradjana Kragujevca da potpišu ovu peticiju i interesovanje gradjana je ogromno&quot;, rekao je Milivojević.Naveo je da ljudi veruju da je Aleksandar Obradović danas…"/>
  </head>
  <body>
    <article>
      <h1>Milivojević: Peticiju za Obradovića potpisalo 15.000 gradjana, u zatvoru je pogrešan Aleksandar</h1>
      <address>
        <time datetime="2019-11-25T14:20:05+00:00">25 Nov 2019, 14:20</time>
      </address>
      <p><b>Peticiju za oslobadjanje Aleksandra Obradovića iz kućnog pritvora potpisalo je oko 15.000 gradjana koji veruju da je zaista uzbunjivač, heroj Srbije, koji ništa nije slagao ni ukrao, već je samo želeo da nepravilnosti u poslovanju "Krušika" izadju na videlo, rekao je agenciji Beta Srdjan Milivojević jedan od inicijatora akcije.</b><br/><br/>"Prikupljanje potpisa svakako nije simbolično. Zakon ne definiše koliko potpisa treba da bude prikupljeno kada je reč o našem zahtevu za oslobadjanje Aleksandra Obradovića, ali ako 50.000 ljudi potpiše ovu peticiju, pa valjda vlast treba da stavi prst na čelo i razmisli u kom pravcu ide i gde vodi ovu zemlju", rekao je Milivojević.<br/><br/>On je kazao da se akcija širi čitavom Srbijom zbog ogromnog interesovanja gradjana, kao i da postoji peticija i u elektronskom obliku na sajtu "epeticija".<br/><br/>"Došli smo danas u Kragujevac pre svega zbog želje gradjana Kragujevca da potpišu ovu peticiju i interesovanje gradjana je ogromno", rekao je Milivojević.<br/><br/>Naveo je da ljudi veruju da je Aleksandar Obradović danas zaista uzbunjivač, heroj Srbije, on ništa nije slagao, ništa nije ukrao i ništa nije izneo iz fabrike protivzakonito, već je želeo da nepravilnosti iz "Krušika" izadju u javnost.<br/><br/>"Ono što je interesantno, niko nije doneo odluku da istraži navode Aleksandra Obradovića već da istraži njega. Ja sam duboko uveren da je u zatvoru pogrešan Aleksandar", rekao je Milivojević koji je prisustvovao akciji potpisivanja peticije u kragujevačkoj pešačkoj zoni u centru grada.<br/><br/>On je rekao da je duboko uveren da medijski spinovi imaju za cilj da gradjane zbune i da Obradovića predstave kao špijuna.<br/><br/>"Ali, dokumenta koja svakoga dana izlaze demaskiraju karakter ove vlasti koja očigledno više ne zna da li laže i šta laže", rekao je Milivojević.<br/><br/>On je dodao da demaskiranju najviše doprinose jezik činjenica i argumenata koji je neumoljiv kada je reč o sadašnjem režimu.<br/><br/>"Svaki pokušaj da se u ovu priču upetlja majka Aleksandra Obradovića i da se ona prikaže kao neko ko je izvezao oružje ili municiju u Ukrajinu se razbila kao balon od sapunice. Pazite, mi imamo situaciju da vlast pokušava da optuži ljude koji su otkrili ovu aferu, da su oni učesnici u aferi", kazao je Milivojević.<br/><br/>On je rekao da se traži da se istraži uloga Nebojše Stefanovića i njegovog oca u celom tom poslu, da se pažnja ne skreće na "ruske špijune", kao i na neke spektakularne policijske akcije kojih nema i čijeg učinka nema.<br/><br/>"Mi zahtevamo da se ova priča istera do kraja", rekao je Milivojević.<br/><br/>On je zaključio da je režim uzdrman sa obaranjem doktorata Siniše Malog, a ovo je priča na kojoj će se, kaže, slomiti ovaj režim.</p>
    </article>
  </body>
</html>