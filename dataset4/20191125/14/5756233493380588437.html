<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623336/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%B3%D8%AA%D8%B9%D9%81%D8%A7%DB%8C-%D9%88%D8%B2%DB%8C%D8%B1%D8%AC%D9%87%D8%A7%D8%AF-%DA%A9%D8%B4%D8%A7%D9%88%D8%B1%D8%B2%DB%8C-%D8%B1%D8%A7-%D9%BE%D8%B0%DB%8C%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T14:16:00+00:00"/>
    <meta property="og:title" content="رئیس جمهور استعفای وزیرجهاد کشاورزی را پذیرفت"/>
    <meta property="og:description" content="جلسه استیضاح آقای حجتی در مجلس شورای اسلامی که قرار بود در جلسه علنی فردا (سه شنبه) برگزار شود، منتفی است. رئیس جمهور روز دوشنبه ضمن پذیرش استعفای &quot;محمود حجتی&quot; از مسئولیت وزارت جهاد کشاورزی، وی را به سمت «مشاور رئیس جمهوری در امور کشاورزی و امنیت غذایی» منصوب کرد."/>
  </head>
  <body>
    <article>
      <h1>رئیس جمهور استعفای وزیرجهاد کشاورزی را پذیرفت</h1>
      <h2>رئیس جمهور استعفای وزیرجهاد کشاورزی را پذیرفت</h2>
      <address>
        <time datetime="2019-11-25T14:16:00+00:00">25 Nov 2019, 14:16</time>
      </address>
      <p>
        <i>جلسه استیضاح آقای حجتی در مجلس شورای اسلامی که قرار بود در جلسه علنی فردا (سه شنبه) برگزار شود، منتفی است. رئیس جمهور روز دوشنبه ضمن پذیرش استعفای "محمود حجتی" از مسئولیت وزارت جهاد کشاورزی، وی را به سمت «مشاور رئیس جمهوری در امور کشاورزی و امنیت غذایی» منصوب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنگوی هیئت رئیسه مجلس شورای اسلامی گفت: رئیس جمهور استعفای وزیر جهاد کشاورزی را قبول کرده است.</p>
      <p>به گزارش آفتاب‌نیوز؛ اسدالله عباسی به خبرگزاری صداوسیما گفت: با توجه به قبول استعفای وزیر جهاد کشاورزی از سوی رئیس جمهور، جلسه استیضاح آقای حجتی در مجلس شورای اسلامی که قرار بود در جلسه علنی فردا (سه شنبه) برگزار شود، منتفی است.</p>
      <figure>
        <img src="https://aftabnews.ir/files/fa/news/1398/9/4/363505_318.jpg"/>
      </figure>
      <p>اکبر رنجبرزاده نماینده اسداباد در مجلس شورای اسلامی نیز در گفت‌وگو با خبرگزاری فارس گفت: رئیس‌جمهور استعفای محمود حجتی وزیر جهاد کشاورزی را پذیرفت. با پذیرش استعفای وزیر جهاد کشاورزی توسط رئیس‌جمهور استیضاح وی که بنا بود فردا در مجلس برگزار شود، منتفی است و مجلس ادامه دستور کار عادی و روزمره خود را خواهد داشت.</p>
      <p>هفته قبل استیضاح وزیر جهاد کشاورزی با 37 امضا توسط هیأت رئیسه اعلام وصول شده بود که وزیر جهاد کشاورزی قبل از برگزاری نشست استیضاح از سمتش استعفا داد.</p>
      <p>
        <b>رئیس‌جمهوری با استعفای وزیر جهاد کشاورزی موافقت کرد</b>
      </p>
      <p>به گزارش پایگاه اطلاع رسانی ریاست جمهوری، در متن نامه حجت الاسلام والمسلمین حسن روحانی خطاب به محمود حجتی آمده است: نامه استعفای مورخ دوم آذرماه ۹۸ شما را دریافت کردم، به‌رغم میل باطنی و نیاز وزارت جهاد کشاورزی به مدیر لایقی چون شما برای تأمین امنیت غذایی، خودکفایی و رشد و توسعه کشور و حضور تأثیرگذارتان در دولت با ارائه نظرات دقیق کارشناسی و همچنین ایمان، اخلاص و تواضع کم‌نظیر، به لحاظ اصرار جنابعالی بر کناره‌گیری به علت شرایط جسمانی، صرفاً به جهت رعایت سلامت جنابعالی با استعفای‌تان موافقت می‌‌کنم.</p>
      <p>در این نامه آمده است: بدینوسیله از زحمات و تلاش‌های مخلصانه شما در راه خدمت به مردم و کشاورزان عزیز سپاسگزارم و جنابعالی را به سمت «مشاور رئیس جمهور در امور کشاورزی و امنیت غذایی» منصوب می‌ کنم. از خداوند بزرگ توفیق روز افزونتان را مسألت دارم.</p>
    </article>
  </body>
</html>