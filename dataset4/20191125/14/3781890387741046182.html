<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743554"/>
    <meta property="og:site_name" content="เดลินิวส์"/>
    <meta property="article:published_time" content="2019-11-25T14:14:00+00:00"/>
    <meta property="og:title" content="น้ำตาตกในแจ้งจับลูกหลอนยาขู่ฆ่า เจ้าตัวยิ้มร่าไม่สำนึก"/>
    <meta property="og:description" content="แม่ต้องน้ำตาตกในแจ้งตำรวจจับลูกชายตัวเองพร้อมกับลูกสะใภ้ มีอาการหลอนยาคลั่งขู่ฆ่าทุกวัน แถมเผารถวอดอีก 2 คัน"/>
  </head>
  <body>
    <article>
      <h1>น้ำตาตกในแจ้งจับลูกหลอนยาขู่ฆ่า เจ้าตัวยิ้มร่าไม่สำนึก</h1>
      <address>
        <time datetime="2019-11-25T14:14:00+00:00">25 Nov 2019, 14:14</time>
      </address>
      <p>
        <b>แม่ต้องน้ำตาตกในแจ้งตำรวจจับลูกชายตัวเองพร้อมกับลูกสะใภ้ มีอาการหลอนยาคลั่งขู่ฆ่าทุกวัน แถมเผารถวอดอีก 2 คัน</b>
      </p>
      <p>เมื่อวันที่ 25 พ.ย. พ.ต.อ.บุญสาน สินทอง ผกก.สภ.นาจอมเทียน จ.ชลบุรี พ.ต.ต.สังวาลย์ พันสีทา สวป.และกำลังอาสาร่วมจับกุม นายบุญมี หรือแต้ว สายทอง อายุ 31 ปี และน.ส.วริษา โคตวัน อายุ 21 ปี สองสามีภรรยา ในข้อหา เสพยาไอซ์ และเผาทำลายทรัพย์สินจนเกิดความเสียหายภายในบ้านไม่มีเลขที่ซอยนาจอมเทียน 17 ม.3 ต.นาจอมเทียน อ.สัตหีบ</p>
      <figure>
        <img src="https://www.dailynews.co.th/admin/upload/20191125/news_EtsOElIFrb201755_533.jpg?v=20191126054?v=2969"/>
      </figure>
      <p>สืบเนื่อง นางต้อม สายทอง อายุ 51 ปี มารดา นายบุญมี ผู้ก่อเหตุ ได้ดทรฯมาร้องขอความช่วยเหลือกับตำรวจว่า ขณะนี้มีความหวาดกลัวอย่างมาก เนื่องจากลูกชายมีอาการคุ้มคลั่งจากการเสพยาไอซ์ ขู่จะใช้มีดฆ่าตน และพ่อเลี้ยงทุกวัน ทั้งยังจุดไฟเผารถกระบะมิตซูบิชิ สีเขียว ทะเบียน บห-8207 ระยอง จนได้รับความเสียหาย รวมถึง จยย.ฮอนด้า เวฟ จนไหม้วอดทั้งคัน พยายามอดทนมาตลอดเพราะไม่อยากแจ้งจับลูกชาย แต่ถึงตอนนี้มันที่สุดแล้ว แม้ว่าแจ้งจับไปแล้วน้ำตาแม่จะตกในก็ตาม หากยังเพิกเฉยอันตรายอาจไม่แค่เกิดขึ้นกับตนและสามีเท่านั้น แต่ยังรวมเพื่อนบ้านคนอื่นอีก ทำให้ตำรวจต้องนำกำลังเข้าจับกุมและตรวจยึดอุปกรณ์การเสพ</p>
      <figure>
        <img src="https://www.dailynews.co.th/admin/upload/20191125/news_GxfGgnxkHd201756_533.jpg?v=20191126054?v=3591"/>
      </figure>
      <p>ด้าน นายบุญมี ผู้ก่อเหตุ ที่ยังดูไม่มีอาการสำนึก เมื่อเจ้าหน้าที่ถามว่าทำไมต้องเผารถ ก็ตอบกลับมาว่า มองเห็นรถเป็นขยะจึงจุดไฟเผาก็เท่านั้นเอง และยังให้การรับสารภาพอีกว่า เสพยาไอซ์เกือบทุกวันมาตลอดระยะเวลาเกือบ 1 ปี.</p>
      <figure>
        <img src="https://www.dailynews.co.th/admin/upload/20191125/news_uuKBcgTEAq201755_533.jpg?v=20191126054?v=5609"/>
      </figure>
    </article>
  </body>
</html>