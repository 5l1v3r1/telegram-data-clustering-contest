<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/egitim-personeli/ogretmenler-gunu-dolayisiyla-kadin-teskilat-programi-duzenlendi-h544010.html"/>
    <meta property="og:site_name" content="KamuAjans"/>
    <meta property="article:published_time" content="2019-11-25T14:57:46+00:00"/>
    <meta property="og:title" content="Öğretmenler Günü Dolayısıyla Kadın Teşkilat Programı Düzenlendi"/>
    <meta property="og:description" content="Memur-Sen ve Eğitim-Bir-Sen Genel Merkez Kadın Komisyonu Başkanı Sıdıka Aydın’ın katılımıyla İzmir Kadın Komisyonu Teşkilat Programı gerçekleştirildi."/>
  </head>
  <body>
    <article>
      <h1>Öğretmenler Günü Dolayısıyla Kadın Teşkilat Programı Düzenlendi</h1>
      <address><time datetime="2019-11-25T14:57:46+00:00">25 Nov 2019, 14:57</time> by <a rel="author">KamuAjans</a></address>
      <p>
        <b>Memur-Sen ve Eğitim-Bir-Sen Genel Merkez Kadın Komisyonu Başkanı Sıdıka Aydın’ın katılımıyla İzmir Kadın Komisyonu Teşkilat Programı gerçekleştirildi.</b>
      </p>
      <p>Teşkilata hitap eden Aydın "Bilginin sayısız çeşitlilikte arttığı, teknolojik gelişmelerin sosyolojik dönüşümlere yol açtığı bu çağda, iddiası küresel, karakteri millî olması gereken eğitim sistemimizde öğretmenlerimizin hak ettiğini alması, layık olduğu itibarı görmesi, onlara bağlanan umutla doğru orantılı olmalıdır. Eğitim-Bir-Sen hak, emek ve adalet mücadelesi olduğu kadar erdemliler hareketidir de. Hakka, hakikate, huzura ve kardeşliğe giden yolda, birlikte mücadele ederek, örgütlenmeye önem vererek, geleceğe sahip çıkmanın adresidir. Biz Türkiye’nin niceliği ile en büyük niteliği ile en etkin emek örgütüyüz. Bu birlikteliğin temeli adalet harcı muhabbet, inşası inançtır. Kadın emeğinin kitlesel olarak piyasaya girmesi dünyayı değiştirdi. Kadın hakları tarihine bakın, kapitalizmin ezdiği insanlık onurunu görüyoruz. Bu emek sömürüsü tarihidir. İşte tam da bu nedenle, kadınların sendikal mücadeledeki yeri hayatidir, eksikliği telafi edilemezdir. Örgütlü gücümüzle sendikacı kadın kimliğimizle sorunları doğru tahlil etmek ve doğru çözümler üretmek zorundayız. Allah bu yürüyüşümüzü ve yol arkadaşlığımızı daim kılsın. İyi ki varsınız iyi ki bir aradayız. Hepinize tekrar katılımlarınız için teşekkür ediyorum” diyerek sözlerini tamamladı.</p>
      <p>Eğitim-Bir-Sen İzmir 1 No’lu Şube Başkanı ve Memur-Sen İl Temsilcisi Ali Kaya 24 Kasım Öğretmenler Günü ile ilgili olarak “Öğretmene verilen değer, her şeye değer. Çünkü her sistem ancak öğretmeni kadar başarılıdır. Öğretmenlik mesleği bir aşk işi, bir gönül işidir. İncelik, anlayış, sevgi, fedakârlık, sabır gerektiren öğretmenlik, ülkemiz ve milletimiz için sadece önemli değil, iddialarımız için de hayati ölçüde değerli bir meslek ve sanattır. Öğretmen olarak yapılan her işte, yetişen her çocukta bizlerin sorumluluğu vardır. Bir kişinin hayatında karşılaşabileceği en büyük şans, iyi bir öğretmene denk gelmiş olmasıdır. İnşallah bizlerde bu vazifeyi görevi yapan öğretmenlerden olacağız” dedi.</p>
      <p>Sendikal faaliyetler hakkında da bilgilendirmeler yapan Kaya “Sendikalar çalışanların mali, sosyal ve özlük haklarını takip eden, geliştirilmesi ve kazanımlar elde edilmesi için çalışan mesleki kuruluşlardır. Biz yetkili sendika olarak sözleşmelilerin kadroya geçirilmesinden 3600 ek göstergeye, yardımcı hizmetler sınıfının genel idare hizmetleri sınıfına geçirilmesinden kademe derece sınırlamasının kaldırılmasına, bayram ikramiyesinden kılık-kıyafet meselesine, gelir vergisi mağduriyetinin son bulmasından dayanışma aidatı ve toplu sözleşme ikramiyesine kadar acil çözüm bekleyen birçok önemli konunun arkasındayız, takibindeyiz, uğraşı içindeyiz. Aynı zamanda da yeni ve olması gereken anlayışa geçmeyi programlayan güçlü bir iradenin olduğu bu dönemde, mesleğin itibarı daha da artırılmalıdır. Bunun yanı sıra, şiddetten kaynaklanan, can almaya kadar varan meşum olayların bir daha yaşanmaması için caydırıcı önlemler ivedilikle alınmalıdır. Tüm bu durumlar ışığında, toplumun maddi ve manevi alanda ilerleme ve yükselmesini sağlayacak olan bu gücün baş aktörü ve geleceğimize yön veren tüm öğretmenlerimizin öğretmenler günü kutlu olsun.” diyerek konuşmasını sonlandırdı.</p>
    </article>
  </body>
</html>