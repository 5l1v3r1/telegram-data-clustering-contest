<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/393103-%d7%a0%d7%aa%d7%a0%d7%99%d7%94%d7%95-%d7%a0%d7%9e%d7%a9%d7%9b%d7%99%d7%9d-%d7%94%d7%9e%d7%92%d7%a2%d7%99%d7%9d-%d7%9c%d7%94%d7%a7%d7%9e%d7%aa-%d7%9e%d7%9e%d7%a9%d7%9c%d7%aa-%d7%90%d7%97%d7%93%d7%95"/>
    <meta property="og:site_name" content="סרוגים"/>
    <meta property="article:published_time" content="2019-11-25T14:07:04+00:00"/>
    <meta property="og:title" content="נתניהו: &quot;נמשכים המגעים להקמת ממשלת אחדות&quot;"/>
    <meta property="og:description" content="ראש הממשלה, בנימין נתניהו, נפגש היום עם ראשי רשויות מטעם הליכוד ואמר כי למרות שנראה שאין מנוס מבחירות שלישיות, נמשכים המגעים להקמת ממשלת אחדות: &quot;רק העם"/>
  </head>
  <body>
    <article>
      <h1>נתניהו: "נמשכים המגעים להקמת ממשלת אחדות"</h1>
      <h2>ראש הממשלה, בנימין נתניהו, נפגש היום עם ראשי רשויות מטעם הליכוד ואמר כי למרות שנראה שאין מנוס מבחירות שלישיות, נמשכים המגעים להקמת ממשלת אחדות: "רק העם יחליט מי יהיה ראש הממשלה"</h2>
      <address><time datetime="2019-11-25T14:07:04+00:00">25 Nov 2019, 14:07</time> by <a rel="author">, חדשות סרוגים</a></address>
      <p>ראש הממשלה, בנימין נתניהו, נפגש היום (שני) עם ראשי רשויות מטעם הליכוד ואמר כי למרות שנראה שאין מנוס מבחירות שלישיות, נמשכים המגעים להקמת ממשלת אחדות, וכי זו המשימה כעת.</p>
      <p>נתניהו התייחס להתארגנות האזרחית בעקבות מצבו המשפטי ואמר: "אני מרגיש את האנרגיות בשטח. יש אנרגיות שלא הרגשתי מעודי- ואני לא נחשב אופטימי בדרך כלל. יש הרבה כאב אבל גם המון תמיכה מאזרחי ישראל".</p>
      <figure>
        <video src="https://media.srugim.co.il/wp-content/uploads/2019/07/%D7%A4%D7%AA%D7%99%D7%97-%D7%A1%D7%A8%D7%95%D7%92%D7%99%D7%9D-1_x264.mp4"/>
      </figure>
      <p>"לחקור את החוקרים", הצהרת נתניהו נגד כתב האישום נגדו (קרדיט: קונטקט)</p>
      <p>נתניהו התייחס למצב הפוליטי ואמר: "יש לנו עדיין משימה והיא במידת האפשר להקים ממשלת אחדות. המגעים לא נפסקו- הם מתקיימים. הדבר דרוש דווקא מטעמים שלא את כולם אני יכול לפרט. יש אתגרים מיידיים והם לא קטנים. תקפנו בעזה לפני שבועיים, בסוריה לפני שבוע, יש מעצמה שחרטה על דגלה להשמיד אותנו והיא מנסה לירות טילים מדוייקים נגדנו מאיראן, עיראק, סוריה, לבנון, עזה, וצריך להילחם בהם. אני נלחם בהם, לפעמים לבד בעולם. המלחמה הזאת תקבע אם נחיה או נמות. צריך לצייד את צה"ל ולכן אני הולך לדבר עם בני גנץ ולהעביר עכשיו 4 מיליארד שקלים לצה"ל. נעשה זאת גם מול הצרכים המידיים של השלטון המקומי. המדינה קודמת לכל, אז בואו נשים אותה לפני הכל – גם בתקציבים החיוניים עכשיו לביטחון ולחיים".</p>
      <p>נתניהו התייחס להתנהלות של הפרקליטות בעניינו ואמר: "שלטון החוק מחייב שיהיה שיוויון ושלא יהיו דברים שהתבררו כמו במקרה שלי ובמקרים רבים. אזרחי ישראל מכירים את זה".</p>
      <p>על האפשרות שימנעו ממנו להקים ממשלה אמר נתניהו: "מי שקובע מי יהיה ראש ממשלה זה אזרחי ישראל. זאת מהות הדמוקרטיה, הרוב קובע וזה לא נקבע ולא מסוכל במקום אחר"</p>
      <p>על טענותיו לגבי זיהום ההליך המשפטי שהתנהל נגדו אמר נתניהו: "צריך לאפשר בדיקה של כל הקלקולים הללו. אי אפשר שתהיה הדחת עדים בסחיטה באיומים. זאת לא דמוקרטיה. למען הדמוקרטיה ולמען שלטון החוק צריך לתקן את הקלקולים. אף אחד לא מעל החוק – לא ראש ממשלה, לא נשיא, לא משטרה ולא פרקליטות".</p>
      <p>בסוף דבריו שב נתניהו ואמר: "אבל אני בטוח בדבר אחד- מי שצריך לבחור את ראש הממשלה זה אזרחי ישראל ולא אף אחד אחר".</p>
    </article>
  </body>
</html>