<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/nea-makri-apo-spanio-paraktio-idos-to-delfini-pou-vrethike-nekro-sto-zoumperi/"/>
    <meta property="og:site_name" content="irafina"/>
    <meta property="article:published_time" content="2019-11-25T14:39:04+00:00"/>
    <meta property="og:title" content="Νέα Μάκρη: Από σπάνιο παράκτιο είδος, το δελφίνι που βρέθηκε νεκρό στο Ζούμπερι"/>
    <meta property="og:description" content="Νεκρό εντοπίστηκε δυστυχώς, ένα δελφίνι στην παραλία στο Ζούμπερι, στη Νέα Μάκρη, όπως σας έχουμε ενημερώσει μέσα από το irafina.gr. Η κάτοικος,  Εύα Βάσιου., που βρέθηκε μπροστά στο θλιβερό θέαμα, ήρθε σε επαφή αρχικά με το λιμεναρχείο ώστε να γίνει η καταγραφή και στην συνέχεια η υγειονομική ταφή από τον Δήμο Μαραθώνα. Λίγο αργότερα, επικοινώνησε […]"/>
  </head>
  <body>
    <article>
      <h1>Νέα Μάκρη: Από σπάνιο παράκτιο είδος, το δελφίνι που βρέθηκε νεκρό στο Ζούμπερι</h1>
      <address>
        <time datetime="2019-11-25T14:39:04+00:00">25 Nov 2019, 14:39</time>
      </address>
      <p>Νεκρό εντοπίστηκε δυστυχώς, ένα δελφίνι στην παραλία στο Ζούμπερι, στη Νέα Μάκρη, όπως σας έχουμε ενημερώσει μέσα από το irafina.gr.</p>
      <p>Η κάτοικος,  Εύα Βάσιου., που βρέθηκε μπροστά στο θλιβερό θέαμα, ήρθε σε επαφή αρχικά με το λιμεναρχείο ώστε να γίνει η καταγραφή και στην συνέχεια η υγειονομική ταφή από τον Δήμο Μαραθώνα.</p>
      <p>Λίγο αργότερα, επικοινώνησε με το Ινστιτούτο Κητολογικών Ερευνών Πέλαγος * στέλνοντας τις φωτογραφίες και το σημείο που εντόπισε το άτυχο θηλαστικό.</p>
      <p>Από τις φωτογραφίες ο Δρ. Αλέξανδρος Φραντζής, επικεφαλής του Ινστιτούτου Κητολογικών Ερευνών, αναγνώρισε ότι πρόκειται για ένα νεαρό σε ηλικία δελφίνι του είδους «Κοινό Δελφίνι» – Delphinus delphis. Σε αντίθεση με αυτό που δηλώνει το όνομα αποτελεί ένα σχετικά σπάνιο πια, παράκτιο είδος δελφινιού στη χώρα μας, με μικρούς πληθυσμούς, που μειώνονται τις τελευταίες δεκαετίες.</p>
      <figure>
        <img src="https://www.irafina.gr/wp-content/uploads/2019/11/nekro_delfini_zoumperi5.jpg"/>
      </figure>
      <p>Το νεκρό σώμα του άτυχου θηλαστικού κατόπιν συνεννόησης με τον Δρ. Α. Φραντζή μεταφέρθηκε εντέλει από την κάτοικο στους χώρους του Ινστιτούτου στην Βουλιαγμένη καθώς, λόγω της σχετικά καλής κατάστασης στην οποία βρέθηκε, αποτελεί πηγή πολύτιμων πληροφοριών για την μακρόχρονη έρευνα που διεξάγει η επιστημονική του ομάδα του Ινστιτούτου Πέλαγος.</p>
      <figure>
        <img src="https://www.irafina.gr/wp-content/uploads/2019/11/nekro_delfini_zoumperi4.jpg"/>
      </figure>
      <p>*Το Ινστιτούτο Κητολογικών Ερευνών Πέλαγος είναι μία επιστημονική, μη κερδοσκοπική οργάνωση με σκοπό τη μελέτη και την προστασία των κητωδών. Κητώδη είναι τα δελφίνια, οι φάλαινες, οι φυσητήρες, οι φώκαινες και μερικά ακόμη, συγγενικά τους είδη. Με εργαλείο την επιστήμη το Ινστιτούτο διαρκώς διευρύνει τα όρια της γνώσης σχετικά με τα κητώδη στα ελληνικά πελάγη και την Μεσόγειο, την διαχέει προς την κοινωνία και την χρησιμοποιεί ως βάση για την διατήρηση των πληθυσμών τους.</p>
      <p>Το επιστημονικό έργο και οι ανακαλύψεις του Ινστιτούτου Κητολογικών Ερευνών Πέλαγος έχουν κάνει το γύρο του κόσμου απασχολώντας μέσα επικοινωνίας παγκοσμίου φήμης, όπως τα CNN, BBC, TIME, Times, Guardian, Economist, National Geographic (αμερικανική έκδοση) και πολλά άλλα.</p>
      <p>Οι αναφορές παρατήρησης νεκρών ή ζωντανών θηλαστικών των απλών πολιτών συμβάλλουν σε πολύ μεγάλο βαθμό στο έργο του Ινστιτούτου.</p>
      <p>Τι κάνουμε αν εμείς γίνουμε μάρτυρες σε κάποιο περιστατικό παρατήρησης ζωντανού ή νεκρού θαλάσσιου θηλαστικού:</p>
      <p>Ακολουθούν οδηγίες για την καταγραφή και αναφορά παρατηρήσεων κητωδώ</p>
      <p>ΓΙΑ ΠΑΡΑΤΗΡΗΣΕΙΣ ΖΩΝΤΑΝΩΝ ΚΗΤΩΔΩΝ</p>
      <p>1) Παίρνουμε όσο περισσότερες και καλύτερες φωτογραφίες μπορούμε, ώστε να είναι δυνατός ο προσδιορισμός του είδους δελφινιού ή μεγάλου κητώδους από ειδικούς επιστήμονες. Πιθανόν να έχετε ήδη τέτοιες φωτογραφίες από προηγούμενες συναντήσεις σας με δελφίνια ή άλλα κητώδη και να μην γνωρίζετε την μεγάλη επιστημονική αξία που θα αποκτήσουν στα χέρια των ειδικών επιστημόνων!</p>
      <p>2) Αν δούμε φυσητήρα(ες) προσπαθούμε να φωτογραφήσουμε τη δεξιά και την αριστερή πλευρά του ραχιαίου πτερυγίου του(ς) και μετά να κρατηθούμε σε απόσταση πίσω του(ς), ώστε να φωτογραφίσουμε την ουρά του(ς) όταν την βγάλει για να ξεκινήσει μια βαθιά κατάδυση. Έτσι το Ινστιτούτο Κητολογικών Ερευνών Πέλαγος ίσως αναγνωρίσει το συγκεκριμένο άτομο (που έχει όνομα στον κατάλογο φωτοταυτοποίησης που διατηρούμε) και μπορέσει να σας πει που και πότε έχει ξαναπαρατηρηθεί.</p>
      <p>3) Αν μπορούμε, παίρνουμε και video, ωστόσο προτεραιότητα δίνουμε στις φωτογραφίες γιατί έχουν υψηλότερη ανάλυση και ευκρίνεια.</p>
      <p>4) Σημειώνουμε την ημέρα και την ώρα της παρατήρησης.</p>
      <p>5) Σημειώνουμε την ακριβή θέση της παρατήρησής μας (δηλαδή το στίγμα, ή έστω την απόσταση από τη στεριά της εκκίνησης και του προορισμού μας, ή τον χρόνο και την ταχύτητα του σκάφους μας, ή την περίπου θέση μας πάνω σε ένα χάρτη ή στο Google Earth).</p>
      <p>6) Στέλνουμε όλα τα παραπάνω στο Ινστιτούτο Κητολογικών Ερευνών Πέλαγος μέσω της ειδικής σελίδας απευθείας αναφοράς, ή μέσω e-mail στο pelagos.info@otenet.gr, ή ερχόμαστε σε επαφή τηλεφωνικά, ή αφήνουμε φωνητικό μήνυμα στο 210-8960108.</p>
      <p>ΓΙΑ ΠΑΡΑΤΗΡΗΣΕΙΣ ΝΕΚΡΩΝ – ΕΚΒΡΑΣΜΕΝΩΝ ΚΗΤΩΔΩΝ</p>
      <p>1) Παίρνουμε όσο περισσότερες και καλύτερες φωτογραφίες μπορούμε, ώστε να υπάρχουν ως ντοκουμέντα ακόμη κι αν το σώμα του ζώου χαθεί, παρασυρθεί ή καταστραφεί. Φωτογραφίζουμε κυρίως το κεφάλι από κοντά ώστε να φαίνεται ολόκληρο συμπεριλαμβανομένου του ματιού και με το στόμα ανοικτό ώστε να φαίνονται τα δόντια (ή οι θέσεις των δοντιών, αν αυτά έχουν πέσει). Επίσης φωτογραφίζουμε από διάφορες γωνίες την πλευρική περιοχή του ζώου (όπου ίσως φαίνονται χρωματισμοί) και την κοιλιακή ώστε να φαίνεται η γεννητική του σχισμή.</p>
      <p>2) Προσπαθούμε να μετρήσουμε το ολικό του μήκους με μια τεντωμένη μετροταινία παράλληλα με το ζώο, από την άκρη του ρύγχους μέχρι την εγκοπή που υπάρχει στο μέσο της ουράς, και όχι μέχρι το τέλος της ουράς. Αν δεν έχουμε μετροταινία, χρησιμοποιούνε ένα σκοινάκι και μετράμε το σκοινάκι όταν επιστρέψουμε στην βάση μας (ή έστω με πόδια).</p>
      <p>3) Ειδοποιούμε άμεσα το Ινστιτούτο Κητολογικών Ερευνών Πέλαγος τηλεφωνικά ή αφήνουμε φωνητικό μήνυμα στο 210-8960108, ώστε αν χρειαστεί, να φροντίσει να πάρει τα απαραίτητα δείγματα από το νεκρό κητώδες.</p>
      <p>4) Εφόσον μπορούμε, συμπληρώνουμε την ειδική σελίδα απευθείας αναφοράς, ή συμπληρώνουμε το σχετικό έντυπο (κατεβάστε το αρχείο) και το στέλνουμε ηλεκτρονικά στο pelagos.info@otenet.gr</p>
      <p>Με πληροφορίες από <a href="http://pelagosinstitute.gr/">pelagosinstitute.gr</a></p>
    </article>
  </body>
</html>