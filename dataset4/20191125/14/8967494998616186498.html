<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/frank-depoorter-niet-langer-hoofdredacteur-van-het-laatste-nieuws~a4a7313d/"/>
    <meta property="og:site_name" content="HLN"/>
    <meta property="article:published_time" content="2019-11-25T14:01:59+00:00"/>
    <meta property="og:title" content="Frank Depoorter niet langer hoofdredacteur van ‘Het Laatste Nieuws’"/>
    <meta property="og:description" content="Frank Depoorter is niet langer hoofdredacteur van Het Laatste Nieuws. Dat maakt DPG Media, het bedrijf boven uw krant, intern bekend. Wie Depoorter opvolgt, is nog niet bekend."/>
  </head>
  <body>
    <article>
      <h1>Frank Depoorter niet langer hoofdredacteur van ‘Het Laatste Nieuws’</h1>
      <address><time datetime="2019-11-25T14:01:59+00:00">25 Nov 2019, 14:01</time> by <a rel="author">Redactie</a></address>
      <p>
        <b>Frank Depoorter is niet langer hoofdredacteur van <i>Het Laatste Nieuws</i>. Dat maakt DPG Media, het bedrijf boven uw krant, intern bekend. Wie Depoorter opvolgt, is nog niet bekend.</b>
      </p>
      <p>Depoorter (46) was van 2005 tot 2008 een eerste keer hoofdredacteur van <i>Het Laatste Nieuws</i>. Daarna werd hij chef nieuws bij Het Nieuwsblad, om in 2012 terug te keren naar <i>Het Laatste Nieuws</i>. De eerste jaren als chef sport, sinds oktober 2016 opnieuw als hoofdredacteur, samen met Dimitri Antonissen.</p>
      <p>Vandaag laat DPG Media weten dat Depoorter het bedrijf verlaat. “Ik wil Frank van harte bedanken voor zijn jarenlange inzet bij <i>Het Laatste Nieuws</i>. Onder zijn leiding bleef de papieren krant een toonaangevend product in deze digitale tijden. Ik wens hem dan ook het allerbeste in zijn verdere loopbaan”, zegt Paul Daenen, directeur van News City.</p>
      <p>De komende weken zou duidelijk moeten worden wie Depoorter opvolgt.</p>
    </article>
  </body>
</html>