<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/este-oficial-florin-citu-ministrul-finantelor-revizuieste-deficitul-bugetar-pentru-acest-an-la-4prc_499279.html"/>
    <meta property="og:site_name" content="romaniatv.net"/>
    <meta property="article:published_time" content="2019-11-25T14:55:06+00:00"/>
    <meta property="og:title" content="Este oficial. Florin Cîţu, ministrul Finanţelor revizuieşte deficitul bugetar pentru acest an la 4%"/>
    <meta property="og:description" content="Deficitul bugetar pentru 2018 va fi revizuit la peste 4%, de la 2,76%, c&amp;acirc;t a fost ţinta asumată la &amp;icirc;nceputul anului, a anunţat, &amp;icirc;ntr-un interviu acordat Bloomberg, ministrul Finanţelor, Florin C&amp;icirc;ţu."/>
  </head>
  <body>
    <article>
      <h1>Este oficial. Florin Cîţu, ministrul Finanţelor revizuieşte deficitul bugetar pentru acest an la 4%</h1>
      <address><time datetime="2019-11-25T14:55:06+00:00">25 Nov 2019, 14:55</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Deficitul bugetar pentru 2018 va fi revizuit la peste 4%, de la 2,76%, cât a fost ţinta asumată la începutul anului, a anunţat, într-un interviu acordat Bloomberg, ministrul Finanţelor, Florin Cîţu.</p>
      <p>Pentru anul următor, Guvernul va avea ca ţintă încadrarea deficitului bugetar în limita de 3%, permisă în Uniunea Europeană (UE), potrivit <a href="https://www.profit.ro/bloomberg/ultima-ora-deficitul-bugetar-de-anul-acesta-va-fi-revizuit-la-peste-4-19180164">Profit.ro.</a><br/><br/>Cîţu a avertizat, la mijloul lunii noiembrie, că deficitul ar putea trece de 4% anul acesta, dacă noul Guvern nu va reuşi să remedieze într-un timp extrem de scurt deficienţele majore în ce priveşte colectarea veniturilor statului. <br/><br/>Tot atunci, el a avertizat, în prima sa conferinţă de presă ca ministru, că, în ultimii trei ani, economia României a fost condusă după două bugete, după modelul Al Capone, că totul a fost premeditat şi a anunţat că va sesiza instituţiile abilitate.</p>
      <p>Citeşte şi:<a href="https://www.romaniatv.net/klaus-iohannis-intalnire-cu-ludovic-orban-si-florin-citu-pentru-rectificarea-bugetara_499256.html"> Klaus Iohannis, întâlnire cu Ludovic Orban şi Florin Cîţu pentru rectificarea bugetară</a></p>
      <p>Preşedintele Klaus Iohannis are, luni, o întâlnire cu premierul Ludovic Orban şi ministrul Finanţelor, Florin Cîţu, la Palatul Cotroceni, potrivit unor surse politice. Întâlnirea are loc în contextul discuţiilor din Guvern privind rectificarea bugetară.</p>
      <p>
        <b>Ministerul Finanţelor a împrumutat peste un miliard de lei</b>
      </p>
      <p>Ministerul Finanţelor Publice (MFP) a împrumutat, luni, 1,051 de miliarde de lei de la bănci, printr-o emisiune de obligaţiuni de stat tip benchmark cu o maturitate reziduală de 46 de luni, la un randament mediu de 3,92% pe an, potrivit datelor transmise de Banca Naţională a României (BNR).<br/><br/>Valoarea nominală a emisiunii de luni a fost de 400 de milioane de lei, iar băncile au subscris 1,860 miliarde de lei.<br/><br/>Marţi este programată o licitaţie suplimentară prin care statul vrea să atragă încă 60 de milioane de lei la randamentul stabilit luni.<br/><br/>Ministerul Finanţelor Publice (MFP) a planificat, în noiembrie 2019, împrumuturi de la băncile comerciale de 4,11 miliarde de lei, din care 200 milioane de lei printr-o emisiune de certificate de trezorerie cu discont şi 3,4 miliarde de lei prin opt emisiuni de obligaţiuni de stat, la care se poate adăuga suma de 510 de milioane de lei prin sesiuni suplimentare de oferte necompetitive, aferente licitaţiilor de obligaţiuni.<br/><br/>Suma este mai mare cu 115 milioane de lei faţă de cea programată pentru luna octombrie şi va fi destinată refinanţării datoriei publice şi finanţării deficitului bugetului de stat.<br/><br/>Pe 21 noiembrie este programată o licitaţie pentru certificate de trezorerie cu discont, în valoare de 200 de milioane de lei, pe o perioadă de 364 de zile. Data scadenţei este la 25 noiembrie 2020.<br/><br/>De asemenea, Finanţele au programat şi opt emisiuni de obligaţiuni de tip benchmark, cu o valoare totală de 3,4 miliarde de lei, urmate a doua zi de o sesiune suplimentară de oferte necompetitive, cu o valoare de 15% din valoarea iniţială a emisiunii de obligaţiuni (510 milioane de lei în total). Emisiunile vor fi de 200 de milioane lei (două emisiuni), 400 de milioane de lei, 500 de milioane de lei (patru emisiuni) şi 600 de milioane lei.</p>
      <p> </p>
    </article>
  </body>
</html>