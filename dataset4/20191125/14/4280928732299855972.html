<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/popularteknik/berners-lees-plan-for-att-radda-internet-fran-digital-dystopi-6979634"/>
    <meta property="og:site_name" content="Ny Teknik"/>
    <meta property="article:published_time" content="2019-11-25T14:47:00+00:00"/>
    <meta property="og:title" content="Berners-Lees plan för att rädda internet från ”digital dystopi”"/>
    <meta property="og:description" content="Skaparen av www (World Wide Web), Tim Berners-Lee går från ord till handling. Nu ska han rädda internet."/>
  </head>
  <body>
    <article>
      <h1>Berners-Lees plan för att rädda internet från ”digital dystopi”</h1>
      <address><time datetime="2019-11-25T14:47:00+00:00">25 Nov 2019, 14:47</time> by <a rel="author">Viktor Krylmark</a></address>
      <h4>Skaparen av www (World Wide Web), Tim Berners-Lee går från ord till handling. Nu ska han rädda internet.</h4>
      <p>Det har sedan en tid varit känt att World Wide Web-skaparen Tim Berners-Lee inte är nöjd med hur internet ser ut i dag. Särskilt missnöjd är han över de ohederliga former av opinionsbildning som sker på nätet.</p>
      <p>För att stävja detta <a href="https://www.nyteknik.se/digitalisering/berners-lee-uppfann-internet-nu-oroas-han-av-utvecklingen-6951354">har ingenjören tidigare pratat om</a> att lansera ett webbkontrakt där medborgare, företag och regeringar ska ta kontroll över internet.</p>
      <p>Nu har Berners-Lee gått från ord till handling. Han har lanserat en global handlingsplan som ska rädda internet från falska nyheter, politisk manipulation och kränkningar.</p>
      <p>Till brittiska <a href="https://www.theguardian.com/technology/2019/nov/24/tim-berners-lee-unveils-global-plan-to-save-the-internet">The Guardian</a> säger Berners-Lee att han tror att människors rädsla för att det ska hända dåliga saker på internet blir större och större.</p>
      <p>– Om vi ​​lämnar webben som den är, finns det ett stort antal saker som kommer att gå fel. Det kan sluta med en digital dystopi. Vi behöver inte en tioårsplan för webben, vi måste vända på nätet nu, säger han.</p>
      <related>
        <a href="https://www.nyteknik.se/digitalisering/internet-fyller-ar-50-ar-sedan-arpanet-6976765"/>
      </related>
      <p>Kontraktet för internet som nu är lanserat kräver alltså att regeringar, företag och individer antar konkreta åtgärder för att skydda webben och ser till att den gynnar mänskligheten.</p>
      <p>Dokumentet finns publicerat på Word Wide Web-stiftelsens <a href="https://webfoundation.org/">hemsida</a>. Runt 150 organisationer och företag backar upp kontraktet, däribland jättar som Microsoft, Google och Facebook.</p>
      <p>Det här kontraktet är dock inget man ställer sig bakom och inte tänker på igen. Utan det krävs att man visar att man står bakom principerna och faktiskt jobbar på att hitta lösningar på problemen med internet. Annars riskerar man att tas bort från listan.</p>
      <h3>”Behöver en global rörelse för webben”</h3>
      <p>Vad är det då alla som ställer sig bakom kontraktet förväntas göra? Regeringar ska säkerställa att alla har en uppkoppling och att användarnas integritet respekteras. Företagen förväntas erbjuda överkomliga surfkostnader – men framförallt respektera gränserna för det privata. Företagen ska också utveckla teknik som sätter människan och allmännyttan i det främsta rummet.</p>
      <related>
        <a href="https://www.nyteknik.se/sakerhet/guide-sa-surfar-du-sakert-pa-internet-6979507"/>
      </related>
      <p>Befolkningen får också en viktig roll. Som användare förväntas man att skapa, samarbeta och samtidigt respektera ett civiliserat beteende.</p>
      <p>– Vi behöver en global rörelse för webben, precis som vi nu har för miljön, så att regeringar och företag är mycket mer lyhörda för medborgarna än de är i dag. Kontraktet ligger till grund för den rörelsen, säger Emily Sharpe ansvarig för policyfrågor på stiftelsen.</p>
      <related>
        <h4>Relaterade artiklar</h4>
        <a href="https://www.nyteknik.se/special/svenskarnas-radikala-plan-bygger-ett-nytt-internet-6961743"/>
        <a href="https://www.nyteknik.se/sakerhet/guide-sa-surfar-du-sakert-pa-internet-6979507"/>
        <a href="https://www.nyteknik.se/digitalisering/internet-fyller-ar-50-ar-sedan-arpanet-6976765"/>
        <a href="https://www.nyteknik.se/digitalisering/berners-lee-uppfann-internet-nu-oroas-han-av-utvecklingen-6951354"/>
      </related>
    </article>
  </body>
</html>