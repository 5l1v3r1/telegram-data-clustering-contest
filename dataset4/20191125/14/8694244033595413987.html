<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/comunicate-de-presa/268552/peste-500-de-angajati-din-magazinele-lidl-au-fost-pe-teren-sa-vada-de-unde-vin-fructele-si-legumele-romanesti-pe-care-le-vinde-lantul-de-supermarketuri"/>
    <meta property="og:site_name" content="NewsBucovina"/>
    <meta property="article:published_time" content="2019-11-25T14:45:17+00:00"/>
    <meta property="og:title" content="Peste 500 de angajați din magazinele Lidl au fost pe teren să vadă de unde vin fructele și legumele românești pe care le vinde lanțul de supermarketuri"/>
    <meta property="og:description" content="După ce, anul acesta, clienții retailerului au putut afla de unde vin produsele din Piața Lidl scanând eticheta de pe lădițele cu produse, și angajații din magazinele Lidl au vizitat peste 50 de furnizori locali de fructe și legume din întreaga țară, pentru a vedea cum sunt cultivate produsele care ajung la raft. Vizitele angajaților …"/>
  </head>
  <body>
    <article>
      <h1>Peste 500 de angajați din magazinele Lidl au fost pe teren să vadă de unde vin fructele și legumele românești pe care le vinde lanțul de supermarketuri</h1>
      <address>
        <time datetime="2019-11-25T14:45:17+00:00">25 Nov 2019, 14:45</time>
      </address>
      <p>
        <b>După ce, anul acesta, clienții retailerului au putut afla de unde vin produsele din Piața Lidl scanând eticheta de pe lădițele cu produse, și angajații din magazinele Lidl au vizitat peste 50 de furnizori locali de fructe și legume din întreaga țară, pentru a vedea cum sunt cultivate produsele care ajung la raft.</b>
      </p>
      <figure>
        <img src="https://www.newsbucovina.ro/wp-content/uploads/2019/11/Vizita-angajatilor-Lidl-la-furnizorii-de-fructe-si-legume-1.jpg"/>
      </figure>
      <p>Vizitele angajaților la furnizori fac parte din campania amplă de comunicare <b>#trecipeproaspăt,</b> prin care retailerul oferă clienților detalii cu privire la originea produselor românești din Piața Lidl. Astfel, începând cu această primăvară, clienții au putut vedea exact de unde provin fructele și legumele de pe rafturile Lidl, trasabilitatea acestora –  certificarea controlului calității, de la plantare până când produsul e pregătit să ajungă pe farfurie, dar și cine sunt furnizorii Lidl de legume si fructe din întreaga țară și ce povești au. În paralel cu acest demers, retailerul a organizat un adevărat <b>tur de informare și educare a angajaților</b> cu privire la proveniența și prospețimea produselor din Piața Lidl, dar și a procesului prin care fructele și legumele ajung de la producător în magazin.</p>
      <p>Pe lângă contactul direct cu fermierii, angajații au văzut recoltele, au aflat detalii cu privire la specificațiile legumelor și fructelor, cum se cultivă acestea, care sunt condițiile de producție din fermele românești și au asistat la pregătirea lădițelor Piața Lidl în întreg procesul, de la recoltare până la ambalare. Mai mult, la întoarcerea în magazine, aceștia au avut misiunea să împărtășească cu ceilalți colegi informațiile dobândite.</p>
      <p>„M-au impresionat furnizorii noștri și întreaga echipă care se ocupă de cultivarea fructelor și legumelor, pentru că sunt foarte pasionați și ne-au povestit multe lucruri pe care nu le știam. În magazinul în care lucrez, eu sunt responsabil de prospețimea legumelor și a fructelor noastre și a fost foarte important să văd cu ochii mei cum este asigurată calitatea produselor încă de la momentul cultivării lor și la cât de multe lucruri sunt atenți producătorii”, a spus unul dintre angajații Lidl în urma vizitei.</p>
      <p>„Cred că avem mult mai multe informații pe care le putem transmite clienților noștri. Furnizorii ne-au povestit despre faptul că Lidl nu acceptă decât normele europene de folosire a pesticidelor, ceea ce ne situează în topul magazinelor din perspectiva calității. Am văzut cum se realizează procesul de recoltare și ambalare a produselor românești care ajung pe rafturile magazinului”, a declarat un alt angajat Lidl.</p>
      <figure>
        <img src="https://www.newsbucovina.ro/wp-content/uploads/2019/11/Vizita-angajatilor-Lidl-la-furnizorii-de-fructe-si-legume-2.jpg"/>
      </figure>
      <p>„În primul rând, m-am simțit importantă pentru companie deoarece interesul tuturor celor care au fost în vizită la furnizori alături de noi a fost de a ne oferi cât mai multe detalii și să ne răspundă la toate întrebările. Producătorii ne-au vorbit despre eforturile pe care le fac pentru ca legumele și fructele care ajung în Lidl să îndeplinească cele mai înalte criterii și cerințele clienților de a putea cumpăra produse românești o perioadă cât mai mare din an”, a spus o angajată Lidl după vizită.</p>
      <p>În cadrul proiectului au fost implicați <b>peste 500 de angajați</b> și <b>peste 50 de furnizori din toată România</b>. Printre culturile vizitate se numără atât fructe, cât și legume: tomate, varză, rucola, legume bio, căpșune, cireșe, caise, pepeni, mere, pere, afine, zarzavaturi, sâmburoase și struguri, cartofi, ciuperci, plante aromatice etc.</p>
      <p>Campania #trecipeproaspăt susține și la nivel intern măsura de responsabilitate socială integrată în strategia de business, prin care Lidl și-a propus să sprijine pe termen lung furnizorii locali și să dezvolte împreună cu aceștia soluții și oportunități care în final să ofere garanția calității produselor românești.</p>
      <p> „Lidl este primul retailer care a venit în fermele noastre, să ne cunoască dincolo de relația de comercianți. Cei care ne-au vizitat au avut ocazia să vadă procesul de recoltare, de producție și care sunt condițiile în care se pregătesc aceste legume pe care le comercializează, iar noi să cunoaștem oameni minunați și curioși”, a declarat unul dintre furnziorii Lidl de fructe și legume.</p>
      <p>Din dorința de a le oferi românilor fructe și legume proaspete și sigure, toți furnizorii din Piața Lidl sunt certificați GLOBAL G.A.P. – un standard recunoscut pentru producția globală agricolă, realizată în condiții de siguranță și durabilitate. Această inițiativă a fost începută de retailer încă din 2016, alături de Universitatea de Științe Agronomice și Medicină Veterinară București (USAMVB). Totodată, retailerul a implementat pentru toți furnizorii locali, încă din 2017, Eticheta de Trasabilitate – eticheta poziționată în cel mai accesibil loc pentru ca românii să poată vedea întregul circuit al produselor, de la producător, până în magazin. Tot de atunci, toate fructele și legumele din Piața Lidl trebuie să respecte standardele de calitate și siguranță alimentară specifice Lidl, și anume ca valoarea reziduului de pesticide să fie la o treime din media admisă la nivel european.</p>
      <p>În plus, Lidl a continuat și anul acesta proiectul „Cultivat în România, specific românesc”, singurul proiect de revitalizare a soiurilor românești de legume. Acesta este un proiect amplu de investiție în agricultura românească, prin care Lidl contribuie la dezvoltarea sustenabilă a producătorilor români. În cadrul acestui proiect, retailerul dezvoltă diferite acțiuni pentru a sprijini furnizorii locali, precum sesiuni de audit și consultanță. Astfel, proiectul urmărește inițiativa de a revitaliza soiurile autohtone, dar și de a dezvolta producții agricole sustenabile, precum producția Roșiei de Buzău #1600, pe care clienții o găsesc în Piața Lidl în sezon, de acum 2 ani.</p>
      <p>Pentru a vedea toate detaliile despre originea produselor românești din Piața Lidl, dar și toate poveștile furnizorilor Lidl, clienții pot accesa surprize.lidl.ro/piatalidl. (C.P.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/comunicate-de-presa/268397/romania-a-primit-la-berlin-trei-premii-pentru-educatie"/>
        <a href="https://www.newsbucovina.ro/comunicate-de-presa/268236/keysfin-a-realizat-bilantul-ultimilor-10-ani-de-business-in-romania-cifra-de-afaceri-mai-mare-cu-71-si-numar-de-insolvente-mai-mic-cu-59"/>
        <a href="https://www.newsbucovina.ro/comunicate-de-presa/268232/societatea-romana-de-pneumologie-trage-semnal-de-alarma-8-3-din-populatia-romaniei-cu-varsta-peste-40-de-ani-sufera-de-boala-pulmonara-obstructiva-cronica"/>
      </related>
    </article>
  </body>
</html>