<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/25/czarny-piatek-juz-blisko-zobacz-swoje-konsumenckie-prawa/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-25T14:10:59+00:00"/>
    <meta property="og:title" content="„Czarny piątek” już blisko. Zobacz swoje konsumenckie prawa"/>
    <meta property="og:description" content="Black Friday”, czyli „Czarny Piątek”, a także „Cyber Monday” wpisały się na dobre w konsumencki kalendarz i oficjalnie otwierają przedświąteczny okres zakupowy. "/>
  </head>
  <body>
    <article>
      <h1>„Czarny piątek” już blisko. Zobacz swoje konsumenckie prawa</h1>
      <address><time datetime="2019-11-25T14:10:59+00:00">25 Nov 2019, 14:10</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Black Friday”, czyli „Czarny Piątek”, a także „Cyber Monday” wpisały się na dobre w konsumencki kalendarz i oficjalnie otwierają przedświąteczny okres zakupowy. </b>
      </p>
      <p>Promocja promocji jednak nie równa. Warto wiedzieć, do czego zobowiązani są sprzedawcy, a tym samym, jakie mamy prawa robiąc zakupy.</p>
      <p>Europejskie Centrum Konsumenckie oraz Urząd Ochrony Konkurencji i Konsumentów przypominają podstawowe prawa konsumentów przy zakupach:</p>
      <p>
        <b>Zakupy stacjonarne</b>
      </p>
      <ul>
        <li>Czy mogę reklamować towar?</li>
      </ul>
      <p>Tak, jeżeli produkt ma wadę, zwróć się do sprzedawcy w ciągu 2 lat od dnia wydania rzeczy. Chyba, że towar został przeceniony ze względu na wadę i jest to wyraźnie powiedziane – takiej wady reklamować nie możesz.</p>
      <ul>
        <li>Czego mogę żądać przy reklamacji?</li>
      </ul>
      <p>Możesz żądać naprawy, wymiany towaru lub obniżenia ceny. Przedsiębiorca musi rozpatrzyć taką reklamację w ciągu 14 dni – jeśli nie dotrzyma terminu, przyjmuje się, że ją uznał. Jeżeli wada jest istotna, możesz żądać nawet odstąpienia od umowy. Aby zgłosić reklamację najlepiej posiadać dowód zakupu.</p>
      <ul>
        <li>Czy mogę zwrócić produkt?</li>
      </ul>
      <p>Możliwość zwrotu zależy od dobrej woli sprzedawcy i to on określa warunki. Warto spytać o to przed zakupem.</p>
      <ul>
        <li>A jeśli przy kasie cena okaże się wyższa, niż na wywieszce albo metce?</li>
      </ul>
      <p>Masz prawo kupić towar w korzystniejszej dla Ciebie cenie.</p>
      <p>
        <b>Zakupy przez Internet</b>
      </p>
      <ul>
        <li>Czy muszę sprawdzić przesyłkę przy kurierze?</li>
      </ul>
      <p>Jeżeli widzisz, że opakowanie jest uszkodzone, to otwórz je przy kurierze i w razie potrzeby spisz z nim protokół. Jeżeli nie chcesz lub nie możesz sprawdzić paczki w obecności kuriera, to otwierając ją, zrób zdjęcia i nagraj film.</p>
      <ul>
        <li>Towar został uszkodzony w czasie przesyłki, kto ponosi za to odpowiedzialność?</li>
      </ul>
      <p>Jeżeli kurier został wybrany przez sprzedawcę, odpowiedzialność ponosi sklep internetowy.</p>
      <ul>
        <li>W jakim terminie powinienem otrzymać zakupiony produkt?</li>
      </ul>
      <p>W ciągu 30 dni od daty zamówienia, termin obowiązuje we wszystkich krajach UE. Jeżeli się wydłuża możesz odstąpić od umowy.</p>
      <ul>
        <li>Czy mogę zwrócić przeceniony produkt?</li>
      </ul>
      <p>Masz na to 14 dni, towar nie powinien jednak nosić śladów użytkowania. Istnieją wyjątki od tej reguły np. towary wyprodukowane na specjalne zamówienie (biżuteria z grawerem dla Mamy Zosi), odpieczętowane płyty lub gry.</p>
      <ul>
        <li>Jak najbezpieczniej zapłacić?</li>
      </ul>
      <p>Płatność kartą kredytową jest najbezpieczniejszą formę zapłaty w innym kraju Unii Europejskiej. W sytuacji, gdy sprzedawca zawodzi (np. nie dostarcza towaru w ciągu 30 dni), możesz zgłosić się do banku o wszczęcie procedury charge back.</p>
      <p>
        <b>Bezpłatne porady: 28 listopada (czwartek)</b>
      </p>
      <p>Po więcej wskazówek UOKiK zaprasza w najbliższy czwartek o godz. 12.00. Można dowiedzieć się więcej, nie tylko o swoich prawach, ale także poznać najpopularniejsze sztuczki sprzedawców. Na pytania odpowiedzą eksperci ECK i UOKiK. Wystarczy kliknąć na link i podać swoje imię lub pseudonim:</p>
      <related>
        <a href="https://konsument.gov.pl/aktualnosci/lunch-przed-black-friday/"/>
      </related>
      <p>Źródło: UOKiK</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/25/artur-dziambor-znalazl-wspolny-jezyk-z-magdalena-ogorek-ale-to-na-pewno-nie-spodoba-sie-millerowi/"/>
        <a href="https://alaluna.pl/video/reakcja-dody-na-zwyciestwo-gabor-bezcenna-padly-niecenzuralne-slowa-video-18/"/>
        <a href="https://nczas.com/2019/11/25/pilne-maciej-wasik-nowym-wiceministrem-mswia/"/>
        <a href="https://nczas.com/2019/11/25/izraelski-dziennikarz-w-czasie-holocaustu-polacy-byli-na-wakacjach-magierowski-stanowczo-odpowiada-przeglad-tweetow/"/>
        <a href="https://nczas.com/2019/11/25/konfederacja-pisze-uchwale-sejmu-ale-nikt-nie-chce-jej-poprzec-robert-biedron-uznany-za-zdrajce-video/"/>
        <a href="https://nczas.com/2019/11/25/jaroslaw-zielinski-zwolniony-z-mswia/"/>
        <a href="https://nczas.com/2019/11/25/miller-jatrzy-na-lewicy-zandberg-ma-wieksze-szanse-w-wyborach-prezydenckich-niz-biedron/"/>
        <a href="https://nczas.com/2019/11/25/michalkiewicz-ujawnia-dlaczego-aktywistki-tak-boja-sie-kasacji-wyroku-w-sprawie-miliona-za-molestowanie-adwokat-wzial-juz-pieniadze/"/>
        <a href="https://nczas.com/2019/11/25/korwin-mikke-zyjemy-w-dupokracji-juz-40-lat-temu-pisalem-ze-zus-musi-zbankrutowac/"/>
      </related>
    </article>
  </body>
</html>