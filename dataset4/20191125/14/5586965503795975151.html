<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/reactii-psd-dupa-alegerile-prezidentiale-marcel-ciolacu-confirma-intalnirea-cu-dancila-am-discutat-despre-intalnirea-pe-care-urmeaza-sa-o-am-cu-presedintii-de-organizatii-18614984"/>
    <meta property="og:site_name" content="Gândul"/>
    <meta property="article:published_time" content="2019-11-25T14:00:00+00:00"/>
    <meta property="og:title" content="Reacţii PSD după alegerile prezidenţiale | Marcel Ciolacu confirmă întâlnirea cu Dăncilă: Am discutat despre întâlnirea pe care urmează să o am cu preşedinţii de organizaţii"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Reacţii PSD după alegerile prezidenţiale | Marcel Ciolacu confirmă întâlnirea cu Dăncilă: Am discutat despre întâlnirea pe care urmează să o am cu preşedinţii de organizaţii</h1>
      <h2>Marcel Ciolacu a anunţat că a avut o întâlnire cu Viorica Dăncilă, luni seară, în care au discutat despre faptul că acesta urmează să aibă o întrevedere cu preşedinţii de organizaţii pentru a vorbi despre rezultatul PSD la alegerile prezidenţiale.</h2>
      <address><time datetime="2019-11-25T14:00:00+00:00">25 Nov 2019, 14:00</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>„Am discutat în această seară cu Viorica Dăncilă, despre întâlnirea pe care urmează să o am cu preşedinţii de organizaţii pentru a discuta despre rezultatului obţinut la aceste alegeri. Este firesc să se întâmple acest lucru după orice scrutin. Vreau să spun cât ce poate de clar că această discuţie a fost una calmă, aşezată şi productivă”, a scris Marcel Ciolacu, luni seara, pe Facebook.</p>
      <p>Preşedintele Camerei Deputaţilor a adăugat că rezultatul PSD la alegeri nu mulţumesc pe nimeni, însă acest lucru nu înseamnă că nu există soluţii.</p>
      <p>„A fost o campanie în care s-a muncit mult, mulţumim tuturor celor care s-au implicat şi mulţumim milioanelor de români care au dat un vot de încredere Partidului Social Democrat şi Vioricăi Dăncilă. A fost un rezultat care nu ne mulţumeşte pe niciunul dintre noi, dar asta nu înseamnă ca nu există soluţii”, a completat Ciolacu.</p>
      <p>Social-democratul i-a rugat pe colegii săi de partid să se gândească la obiectivele PSD pentru anul următor, respectiv alegerile locale şi parlamentare.</p>
      <p>„Vreau să îi rog pe colegii mei să se gândească la obiectivele noastre pentru alegerile de anul viitor. Rămânem o echipă, rămânem împreună, aşa cum am făcut-o întotdeauna în momente mai complicate. PSD este în continuare un partid puternic”, a conchis Marcel Ciolacu.</p>
      <p>
        <b>Marcel Ciolacu s-ar fi întâlnit cu Viorica Dăncilă înaintea CEx-ului PSD de marţi</b>
      </p>
      <p>Marcel Ciolacu s-ar întâlni luni după-amiază cu un grup restrâns al liderilor din PSD care vor reformarea partidului şi schimbarea Vioricăi Dăncilă, au declarat surse politice pentru Mediafax. Printre aceştia s-ar număra senatorul PSD Paul Stănescu şi primarul general al Capitalei Gabriela Firea, însă, potrivit ultimelor informaţii, aceasta se află la sediul Primăriei.</p>
      <p>Marcel Ciolacu ar avea o întrevedere cu Viorica Dăncilă, la ora trasmiterii ştirii, pentru a discuta despre soarta conducerii PSD, au declarat surse din partid, pentru Mediafax. Întâlnirea vine cu o zi înaintea CEx de marţi, anunţat de Dăncilă.</p>
      <p>Întâlnirea celor doi are loc în contextul în care preşedintele Camerei Deputaţilor a invitat mai mulţi lideri de filiale PSD din teritoriu la discuţii despre schimbările din partid şi deciziile care vor fi luate în şedinţa Comitetului Executiv al PSD de marţi seara.</p>
      <p>
        <b>Ştire iniţială</b>
      </p>
      <p>Sursele politice susţineau că şi primarul general al Capitalei Gabriela Firea urma să participe la discuţii, însă ulterior au apărut informaţii potrivit cărora aceasta se află, la ora transmiterii ştirii, la sediul Primăriei şi nu ar merge la o astfel de întâlnire.</p>
      <p>Întrevederea liderilor din cadrul PSD ar putea avea loc la Parlament, potrivit surselor citate.</p>
      <p>Printre politicienii prezenţi s-ar număra senatorul PSD Paul Stănescu, europarlamentarul Claudiu Manda şi liderul PSD Braşov Marius Dunca.</p>
      <p>Paul Stănescu, fostul lider PSD Olt, este un cunoscut apropiat al lui Marcel Ciolacu, care, după înfrângerea preşedintelui partidului, Viorica Dăncilă, la prezidenţiale, a declarat că social-democraţii au nevoie „de un nou început”.</p>
      <p>Sursele politice exclud posibilitatea ca fostul premier PSD şi actual europarlamentar Mihai Tudose să participe la întâlnire.</p>
      <p>Actualul preşedinte al organizaţiei de Olt, Marius Oprescu, a declarat, duminică seara, că organizaţia pe care o conduce a susţinut de la început că strategia partidului pentru prezidenţiale este greşită.</p>
      <p>Primarul general al Capitalei Gabriela Firea a criticat-o, luni, pe Viorica Dăncilă pentru „impunerea” în conducerea PSD a lui Gabriel Oprea şi a unor lideri sindicali.</p>
      <p>De asemenea, liderul filialei PSD Giurgiu, Niculae Bădălău, a declarat, luni, că partidul „trebuie să aibă un nou început” şi că persoanele care au condus campania electorală „să aibă bărbăţia să îşi asume” eşecul din alegeri.</p>
      <p>Un alt contestatar al Vioricăi Dăncilă este senatorul de Hunedoara, Cristian Resmeriţă, care consideră că preşedintele PSD trebuie să facă un pas în spate, pentru ca social-democraţii să aibă o şansă.</p>
      <p>Comitetul Executiv al PSD se va reuni marţi, de la ora 18.30, a anunţat preşedintele partidului Viorica Dăncilă. Întâlnirea va avea loc la sediul PSD din Kiseleff, iar social-democraţii vor analiza rezultatul alegerilor prezidenţiale, dar şi nemulţumirile din cadrul formaţiunii. La şedinţă există şi posibilitatea convocării unui Congres pentru următoarea perioadă.</p>
      <p>Totodată, Viorica Dăncilă a declarat, duminică seara, că nu va demisiona de la şefia PSD, însă dacă vor considera colegii că trebuie să facă acest pas, atunci trebuie organizat un Congres, deoarece tot aşa a fost aleasă la conducerea partidului.</p>
      <related>
        <h4>Citeşte şi</h4>
        <a href="https://www.gandul.info/politica/mesajul-lui-donald-tusk-pentru-klaus-iohannis-presedintele-romaniei-tara-va-continua-sa-beneficieze-de-conducerea-dumneavoastra-responsabila-si-de-incredere-18614980?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/victor-ponta-se-ofera-sa-reformeze-psd-obiectiv-iesirea-din-scena-a-liderilor-care-au-dus-la-dezastrul-de-azi-18614841?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/mesajul-lui-jean-claude-juncker-pentru-klaus-iohannis-presedintele-romaniei-stiu-ca-pot-conta-pe-rolul-activ-al-romaniei-foto-18614785?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>