<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402684/%D8%A2%D8%BA%D8%A7%D8%B2-%D8%A7%D8%B9%D8%B2%D8%A7%D9%85-%D9%87%D9%88%D8%A7%DB%8C%DB%8C-%D8%A8%D9%87-%D8%B9%D8%B1%D8%A7%D9%82"/>
    <meta property="og:site_name" content="ایسنا"/>
    <meta property="article:published_time" content="2019-11-25T14:30:36+00:00"/>
    <meta property="og:title" content="آغاز اعزام هوایی به عراق"/>
    <meta property="og:description" content="معاون امور حج و زیارت سازمان حج و زیارت خبر داد: اعزام‌های هوایی زائران ایرانی به عتبات در حال انجام است و متقاضیان می‌توانند برای اعزام به این سفر معنوی از طریق سامانه سازمان حج اقدام کنند."/>
  </head>
  <body>
    <article>
      <h6 class="kicker">معاون سازمان حج خبر داد</h6>
      <h1>آغاز اعزام هوایی به عراق</h1>
      <address>
        <time datetime="2019-11-25T14:30:36+00:00">25 Nov 2019, 14:30</time>
      </address>
      <p>معاون امور حج و زیارت سازمان حج و زیارت خبر داد: اعزام‌های هوایی زائران ایرانی به عتبات در حال انجام است و متقاضیان می‌توانند برای اعزام به این سفر معنوی از طریق سامانه سازمان حج اقدام کنند.</p>
      <p>به گزارش ایسنا به نقل از پایگاه اطلاع‌رسانی حج، حجت‌الاسلام‌والمسلمین سیدعبدالفتاح نواب ـ نماینده ولی‌فقیه در امور حج و زیارت و سرپرست حجاج ایرانی ـ امروز (چهارم آذرماه) در جلسه شورای برنامه‌ریزی بعثه مقام معظم رهبری به بزرگداشت هفته بسیج اشاره کرد و یادآور شد: انقلاب اسلامی مرهون تلاش‌ها و فداکاری‌های بسیجیان و ایثارگرانی است که در این راه برای دفاع از انقلاب و نظام به میدان آمدند و نظام جمهوری اسلامی ایران را به پیروزی رساندند.</p>
      <p>سرپرست حجاج ایرانی به اتفاقات اخیر در کشور اشاره کرد و افزود: این جریانات با راهبری داهیانه رهبر معظم انقلاب اسلامی با موفقیت به پایان رسید و تمام نقشه‌های دشمنان ناکام ماند، درحالی‌که دشمنان برای مقابله با نظام جمهوری اسلامی ایران توطئه بزرگی را تدارک دیده بودند، اما خوشبختانه همچون موارد گذشته دشمنان این‌بار نیز در این توطئه خود شکست خوردند.</p>
      <p>همچنین علی‌رضا رشیدیان ـ رییس سازمان حج و زیارت ـ گفت: بسیجیان واقعی همیشه از نظام و انقلاب اسلامی دفاع می‌کنند و در این خط استوار هستند، زیرا بسیجی یک تفکر ماندگار است که انسان آن را باید در انجام‌ وظیفه به منصه ظهور برساند.</p>
      <p>او افزود: اگر تفکر بسیجی در جامعه اجرایی شود، بسیاری از مشکلات حل می‌شود و شاهد پیشرفت و آبادانی  در کشور خواهیم بود.</p>
      <p>در ادامه جلسه، رییس سازمان حج و زیارت به بررسی مباحث و کلیات حج ۹۹ اشاره کرد و گفت: برنامه‌ریزی‌های لازم را در این زمینه انجام داده‌ایم و با تشکیل کارگروه‌های اجرایی موضوعات مختلف حج با جدیت دنبال می‌شود.</p>
      <p>اکبر رضایی ـ معاون امور حج و زیارت سازمان حج و زیارت ـ نیز با اشاره به موضوع اعزام‌های عتبات، یادآور شد: اعزام‌های هوایی زائران ایرانی به عتبات عالیات در حال انجام است و متقاضیان می‌توانند برای سفر به عتبات از طریق سامانه اعزام سازمان حج اقدام کنند.</p>
      <p>در این جلسه موضوع مسکن، حمل‌ونقل، تغذیه و سایر مسائل حج ۹۹ با حضور اعضای شورای هماهنگی برنامه‌ریزی بعثه مقام معظم رهبری و سازمان حج و زیارت بررسی و تصمیمات لازم در این زمینه اتخاذ شد.</p>
      <p>***</p>
      <p>سیدعباس موسوی - سخنگوی وزارت خارجه - در <a href="https://www.isna.ir/news/98090402072/%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%B6%D8%B1%D9%88%D8%B1%DB%8C-%D8%A8%D9%88%D8%AF-%D8%AC%DB%8C%D8%B3%D9%88%D9%86-%D8%B1%D8%B6%D8%A7%D8%A6%DB%8C%D8%A7%D9%86-%D8%A7%D8%B2-%D9%88%D8%B6%D8%B9%DB%8C%D8%AA%D8%B4-%D8%B3%D9%88%D8%A1%D8%A7%D8%B3%D8%AA%D9%81%D8%A7%D8%AF%D9%87-%D9%85%DB%8C-%DA%A9%D9%86%D8%AF">نشست خبری امروز (چهارم آذرماه) خود</a> در  پاسخ به این‌که چندی پیش وزارت خارجه با توجه به تحولات رخ‌داده در عراق به شهروندان ایرانی توصیه کرد که به این کشور سفر نکنند و سفرهای زیارتی به این کشور نیز قطع شده بود. آیا در جریان هستید که این سفرها بار دیگر آغاز شده است یا نه؟ گفت: من در جریان از سرگیری مجدد سفرهای زیارتی به این کشور نیستم ولی با توجه به شرایط موجود در عراق توصیه‌های مسافرتی ما در مورد این کشور کماکان سر جای خود است و طبیعی است که افراد موقعی می‌توانند در آسایش به یک کشور سفر کنند که در آن‌جا حداقل امنیت تضمین شده باشد.</p>
      <p>او ادامه داد: آژانس‌های گردشگری برای پیگیری این موضوع می‌توانند این موضوع را با وزارت خارجه و نمایندگی‌های ما در عراق مطرح کنند و گزارشی از آخرین وضعیت آن‌جا دریافت کنند و بعد از آن برای انجام سفر به این کشور برنامه‌ریزی کنند.</p>
      <p>انتهای پیام</p>
    </article>
  </body>
</html>