<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/okupanti_vpali_v_isteriku_cherez_novinu_pro_ukrayinskogo_rozvidnika_v_gorlivtsi_matyuhu_n1239083"/>
    <meta property="og:site_name" content="24 Канал"/>
    <meta property="article:published_time" content="2019-11-25T14:05:00+00:00"/>
    <meta property="og:title" content="Окупанти впали в істерику через новину про українського розвідника в Горлівці Матюху"/>
    <meta property="og:description" content="Колишній &quot;народний мер&quot; окупованого міста Горлівки Едуард Матюха виявився українським розвідником. Окупанти емоційно відреагували на таку новину. Заявляють, що українець не мав доступу до секретної інформації."/>
  </head>
  <body>
    <article>
      <h1>Окупанти впали в істерику через новину про українського розвідника в Горлівці Матюху</h1>
      <address><time datetime="2019-11-25T14:05:00+00:00">25 Nov 2019, 14:05</time> by <a rel="author" href="https://24tv.ua/anastasiya_zazulyak_tag6630/" target="_blank">Анастасія Зазуляк</a></address>
      <p>
        <b>Колишній "народний мер" окупованого міста Горлівки Едуард Матюха виявився українським розвідником. Окупанти емоційно відреагували на таку новину. Заявляють, що українець не мав доступу до секретної інформації.</b>
      </p>
      <p>Так званий голова "Компартії ДНР" Борис Литвинов заявив, що інформація про роботу Матюхи на українську розвідку "більше схожа на творчість", пише "<a href="https://ria.ru/20191125/1561542725.html">РИА Новости</a>".</p>
      <blockquote>Детальніше про історію: <a href="https://24tv.ua/ochi_ukrayini_u_viyni_narodniy_mer_okupovanoyi_gorlivki_viyavivsya_ukrayinskim_rozvidnikom_n1238807">Очі України у війні: "народний мер" окупованої Горлівки виявився українським розвідником</a></blockquote>
      <aside>Він бере з відкритих джерел фотографії або розповідає про людей. Це вже багато разів по телевізору показували, у пресі писали. Він видає відомі факти за ексклюзив. Я вважаю, з цієї справи на Україні роблять піар,<cite>– сказав так званий чиновник.</cite></aside>
      <p>Окупант зазначив, що українським спецслужбам "треба показати якось свою роботу, свою значущість".</p>
      <p>За його словами, Едуард Матюха – житель Горлівки, який у травні 2014 року як активіст допомагав організовувати у місті "референдум про самовизначення ДНР". Пізніше він вступив до Горлівської міської організації так званої "Компартії ДНР", при цьому "жодного доступу до держтаємниць та закритої інформації не мав".</p>
      <blockquote>До теми: <a href="https://24tv.ua/boyoviki_tsinichno_prikrivayutsya_ditmi_v_okupovanomu_donetsku_dokazi_ukrayinskih_biytsiv_n1237687">Бойовики цинічно прикриваються дітьми в окупованому Донецьку: докази українських бійців</a></blockquote>
      <p>Ще один так званий депутат "Народної ради "ДНР"" Владислав Бердичівський також написав гнівний та істеричний пост у фейсбуці.</p>
      <aside>Цей, прости Господи, "комуніст" і "народний мер" на три дні – ніхто і звати його ніяк, до жодних держтаємниць він допущений не був,<cite>– написав так званий депутат.</cite></aside>
      <p>Він додав, що вся шкода для так званої "ДНР", яку створив Матюха – полягала в крадіжці і продажу гуманітарного борошна, "поки йому не дали по лапах". "Кого він там стикав або травив, блазень гороховий. Яка країна – такі й розвідники", – обурився окупант.</p>
      <figure>
        <img src="https://24tv.ua/resources/photos/news/620_DIR/201911/1239083_10240822.png?201911135622"/>
        <figcaption>Допис Владислава Бердичівського у фейсбуці</figcaption>
      </figure>
      <h3>Що відомо про Едуарда Матюху?</h3>
      <p>Колишній "народний мер" Горлівки на Донеччині Едуард Матюха повернувся на підконтрольну Україні територію, бо є українським розвідником і працював 5 років серед бойовиків.</p>
      <p>Матюха розповів, що збирав інформацію про злочини Росії та заводив контакти з російськими комуністами.</p>
      <p>
        <b>Про що дізнався український розвідник:</b>
      </p>
      <ul>
        <li>проросійські невизнані анклави (Абхазія, Північна Осетія, Придністров'я, "ДНР" і "ЛНР") координуються Кремлем через КПРФ, у партії навіть є відповідальна за це людина – депутат Тайсаєв Казбек Кучуковіч;</li>
        <li>З цим депутатом та іншими комуністами формуються російські "гуманітарні конвої", в які включають автомобілі із готівкою для окупованих територій Донбасу;</li>
        <li>У минулому році планувалося відновлення проєкту "Новоросія". Це були військові плани щодо захоплення Харківської області, Одеської області та створення сухопутного коридору до півострова Крим.</li>
      </ul>
      <blockquote>Читайте також: <a href="https://24tv.ua/navchannya_ta_peremishhennya_tehniki_vnochi__rozvidka_pro_diyi_boyovikiv_v_rayonah_rozvedennya_n1237404">Навчання та переміщення техніки вночі, – розвідка про дії бойовиків в районах розведення</a></blockquote>
    </article>
  </body>
</html>