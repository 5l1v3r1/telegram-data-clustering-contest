<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-krym-sud-oshtrafuvav-hayvoronskoho/30291518.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T17:24:49+00:00"/>
    <meta property="og:title" content="У Криму суд оштрафував блогера Гайворонського за «неповагу» до Путіна"/>
    <meta property="og:description" content="В анексованому Криму підконтрольний Росії Ялтинський міський суд оштрафував на 30 тисяч рублів ялтинського блогера та журналіста Євгена Гайворонського за допис у Фейсбуці, який нібито містить «негатив"/>
  </head>
  <body>
    <article>
      <h1>У Криму суд оштрафував блогера Гайворонського за «неповагу» до Путіна</h1>
      <address>
        <time datetime="2019-11-25T17:24:49+00:00">25 Nov 2019, 17:24</time>
      </address>
      <p>В анексованому Криму підконтрольний Росії Ялтинський міський суд оштрафував на 30 тисяч рублів ялтинського блогера та журналіста Євгена Гайворонського за допис у Фейсбуці, який нібито містить «негативну оцінку» російського президента Володимира Путіна. Про це повідомляє проєкт Радіо Свобода <a href="https://ru.krymr.com/a/news-sud-oshtrafoval-gayvoronskogo-za-neuvazhenie-k-putinu/30291428.html">Крим.Реалії</a> з посиланням на адвоката Олексія Ладіна.</p>
      <p>Ладін уточнив, що суддя виніс постанову, згідно з якою визнав Гайворонського винним у здійсненні адміністративного правопорушення за частиною 3 статті 20.1 Кодекса про адміністративні правопорушення Росії («явна неповага до осіб, що здійснюють державну владу в Російській Федерації»).</p>
      <p>«Однозначно, це рішення буде оскаржене», – додав адвокат.</p>
      <p>
        <b>Читайте також: <a href="https://www.radiosvoboda.org/a/interviu-yaltynskyi-bloher-haivoronskyi/30260068.html">Євген Гайворонський: «Мені прямо казали, що стверджувати «Крим ‒ це Україна» може тільки наркоман»​</a></b>
      </p>
      <p>За його словами, під час судового засідання ані Гайворонський, ані адвокат не підтверджували, що акаунт, який оприлюднив допис, належить блогеру.</p>
      <p>Крім того, під час судового засідання допитали фахівця, який підтвердив, що «умовний Іванов може створити акаунт «Євген Гайворонський» з його фото та писати що завгодно».</p>
      <p>Ладін відзначив, що Гайворонський був відсутній під час судового засідання через сильні головні болі.​</p>
      <p>Адвокат просив відкласти судове засідання, але суддя відхилив його клопотання.</p>
      <p>Акаунт під назвою Evgeny Gaivoronskyi у Фейсбуц не є верифікованим.</p>
      <p>31 жовтня ялтинського журналіста та блогера Євгена Гайворонського знову <a href="https://www.radiosvoboda.org/a/news-krym-haivoronskyi-pravoporushennia-post-putin/30246371.html">звинуватили в адміністративному правопорушенні</a> – образі в Інтернеті влади та символов Росії за допис у Фейсбуці про президента Росії Володимира Путіна.</p>
      <p>
        <b>Читайте також: <a href="https://www.radiosvoboda.org/a/krym-yevhen-haivoronskyi/29872622.html">«ФСБ з жахом говорить, що кримчани знову хочуть в Україну» ‒ Євген Гайворонський​</a></b>
      </p>
      <p>Російські силовики затримали Гайворонського 22 жовтня. Підконтрольний Росії суд у Ялті заарештував його на 15 діб через ухилення від лікування наркозалежності. 6 листопада<a href="https://www.radiosvoboda.org/a/news-gayvoronskyi-vyishov/30256697.html"> він вийшов на свободу</a>.</p>
      <p>26 березня Гайворонського<a href="https://www.radiosvoboda.org/a/news-krym-zhurnalist-zatrymannya/29843175.html"> затримали</a> за підозрою у вживанні наркотичних засобів, пізніше того ж дня підконтрольний Росії Мировий суд у Ялті заарештував Гайворонського на 12 діб.</p>
      <p>Крім того, суд зобов'язав Гайворонського пройти лікування від наркотичної залежності.</p>
      <p>Гайворонський назвав «маячнею» звинувачення у вживанні наркотиків.</p>
      <p>7 травня підконтрольний Кремлю Київський районний суд Сімферополя <a href="https://www.radiosvoboda.org/a/news-gayvoronskyi-krym-aresht/29927511.html">заарештував</a> на 10 діб Гайворонського. До цього російські силовики затримали блогера.</p>
    </article>
  </body>
</html>