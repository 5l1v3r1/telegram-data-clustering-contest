<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/reactie-gabriel-oprea-psd-327581.html"/>
    <meta property="og:site_name" content="Observator"/>
    <meta property="article:published_time" content="2019-11-25T17:22:00+00:00"/>
    <meta property="og:title" content="Reacţia lui Gabriel Oprea, după ce a fost văzut în sediul PSD: &quot;Nu am venit la ciolan, am venit să ajut&quot;"/>
    <meta property="og:description" content="Gabriel Oprea, fostul ministru al Internelor, a fost văzut, duminică seara, în sediul PSD, după anunţarea rezultatelor de la turul II al alegerilor prezidenţiale."/>
  </head>
  <body>
    <article>
      <h1>Reacţia lui Gabriel Oprea, după ce a fost văzut în sediul PSD: "Nu am venit la ciolan, am venit să ajut"</h1>
      <address><time datetime="2019-11-25T17:22:00+00:00">25 Nov 2019, 17:22</time> by <a rel="author">Cristi Ioniţă</a></address>
      <p>
        <b>
          <b>Gabriel Oprea, fostul ministru al Internelor, a fost văzut, duminică seara, în sediul PSD, după anunţarea rezultatelor de la turul II al alegerilor prezidenţiale.</b>
        </b>
      </p>
      <p>Mai mulţi lideri ai PSD şi-au manifestat nemulţumirea faţă de prezenţa lui Oprea în sediul partidului.</p>
      <p>După ce au fost lansate mai multe zvonuri, Gabriel Oprea a făcut precizări importante, luni, pe pagina sa de Facebook.</p>
      <p>În primul rând, Gabriel Oprea a precizat că "<i>nu am venit la ciolan, am venit la greu, am venit să ajut. Cred că trebuie să fim uniţi, pentru a fi puternici, să construim, să întărim, să strângem rândurile, nu să distrugem</i>".</p>
      <p>Pe de altă parte, fostul ministru al Internelor s-a lăudat cu parcursul său politic şi cu calităţile pro PSD care l-ar recomanda pentru întoarcerea în partid: "<i>Eu am înfiinţat Uniunea Militarilor şi Poliţiştilor "Mihai Viteazul", care reuneşte militarii şi poliţiştii în rezervă şi în activitate, dupa ce, de-a lungul timpului, am acţionat permanent în sprijinul acestora, atât ca ministru al Apărării Naţionale, cât şi ca ministru al Afacerilor Interne şi vicepremier pentru securitate naţională. </i></p>
      <p>
        <i>Apărarea, ordinea publică şi siguranţa naţională reprezintă un domeniu care are nevoie de susţinere şi asta îmi doresc şi îmi propun să fac în continuare. </i>
      </p>
      <p>
        <i>Este domeniul din care provin, în care m-am format încă din copilărie, fiind fiu de ofiţer al Armatei Române. Potrivit Protocolului pe care l-am încheiat, PSD va continua să apere, împreună cu Uniunea Militarilor şi Polițiștilor "Mihai Viteazul", demnitatea și drepturile militarilor şi polițiștilor, activi și rezerviști, din toate instituțiile din domeniul apărare, ordine publică și siguranță națională. </i>
      </p>
      <p>
        <i>Apartenenţa mea la Partidul Social Democrat este una firească. Am fost invitat să revin în PSD, iar dorinţa mea este să sprijin militarii şi poliţiştii, din orice perspectivă.</i>
      </p>
      <p>
        <i>Se discută în aceste zile despre revenirea mea în PSD şi de aceea simt nevoia să amintesc opiniei publice câteva elemente care ţin de parcursul meu politic.</i>
      </p>
      <p>
        <i>Am intrat în PSD în anul 2004, am fost preşedintele organizaţiei de Ilfov, pe care am dus-o dintre cele din urmă, între cele fruntaşe, în rândul organizaţiilor partidului, ca performanţă politică.</i>
      </p>
      <p>
        <i>Am fost vicepreşedinte şi am coordonat departamentul de apărare, am fost ales deputat şi numit ministru al Administraţiei, apoi al Afacerilor Interne, din partea PSD.</i>
      </p>
      <p>
        <i>În 2009 am plecat din partid, dar nu din dorinţă proprie, ci pentru că am avut o viziune diferită faţă de conducerea de la acea vreme în privinţa numirii şefului DIPI, în primul meu mandat la Ministerul de Interne. </i>
      </p>
      <p>
        <i>Eu l-am numit în acea funcţie pe Virgil Ardelean, pentru că l-am considerat un profesionist capabil să conducă structura, iar preşedintele partidului a avut un alt punct de vedere. Mi s-a retras, pentru acest motiv, sprijinul politic şi am demisionat din toate funcţiile.</i>
      </p>
      <p><i>Am creat de la zero un partid de centru-stângă, UNPR, am rămas în aceeaşi curte cu PSD, am susţinut în Parlament şi am format ulterior un guvern performant alături de Partidul Social Democrat şi nu am trădat niciodată</i>".</p>
    </article>
  </body>
</html>