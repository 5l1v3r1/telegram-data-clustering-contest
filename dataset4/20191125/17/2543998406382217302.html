<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/171174/gorecka-bez-pardona-dosli-smo-ugasimo-atmosferu-marakani"/>
    <meta property="og:site_name" content="REPUBLIKA"/>
    <meta property="article:published_time" content="2019-11-25T17:56:00+00:00"/>
    <meta property="og:title" content="Gorecka bez pardona: Došli smo da ugasimo atmosferu na &quot;Marakani&quot;!"/>
    <meta property="og:description" content="Fudbaler Bajerna Leon Gorecka kaže da je ekipa iz Minhena jako motivisana da pobedi Crvenu zvezdu u Beogradu i potvrdi prvo mesto B grupe Lige šampiona."/>
  </head>
  <body>
    <article>
      <h1>Gorecka bez pardona: Došli smo da ugasimo atmosferu na "Marakani"!</h1>
      <h2>Fudbaler Bajerna Leon Gorecka kaže da je ekipa iz Minhena jako motivisana da pobedi Crvenu zvezdu u Beogradu i potvrdi prvo mesto B grupe Lige šampiona.</h2>
      <address><time datetime="2019-11-25T17:56:00+00:00">25 Nov 2019, 17:56</time> by <a rel="author">Republika</a></address>
      <p>Gorecka je dodao da je podatak da nijedan nemački tim nije prošao u osminu finala sa svih šest pobeda razlog više za trijumf.</p>
      <p>- Hoćemo da nastavimo sa pobedama i da overimo prvo mesto. Zato smo posebno motivisani- rekao je Gorecka na konferenciji za novinare u Beogradu.</p>
      <p>Reprezentativac Nemačke sa nestrpljenjem čeka da istrči na teren stadiona "Rajko Mitić" zbog ambijenta.</p>
      <p>- Očekujem emotivnu atmosferu, navijači su poznati po tome. Radujemo se, lično volim kad su takva dešavanja na tribinama. Naš zadatak biće da "ugasimo" atmosferu na terenu- rekao je fudbaler Bajerna.</p>
      <p>Za novog trenera Hansa Flika kaže da je napravio razliku u defanzivnom delu.</p>
      <p>- Itekako smo primetili veliku razliku. Trener Flik nam je objasnio šta traži, fokus je bio na defanzivi. Bajern je u prošloj sezoni primio previše golova- naveo je on, pre nego što je iz Zvezde izdvojio bivšeg reprezentativca Nemačke Marka Marina.</p>
      <p>- Marin je naravno svima poznat u Nemačkoj. Imaju dva krila sa punim potencialom, jako su brza. Zvezda će biti jako motivisana i tražiće bodove kako bi nastavila put u Evropi- rekao je Gorecka.</p>
      <p>Utakmica između Crvene zvezde i Bajerna igra se ovog utorka od 21 sat.</p>
      <related>
        <h4>Pročitajte još:</h4>
        <a href="http://republika.rs/sport/fudbal/171141/Slavoljub-DJordjevic-Imamo-povredjene-igrace-ali-stisnucemo-zube-napraviti-dobar-rezultat"/>
        <a href="http://republika.rs/sport/fudbal/171146/VIDEO-Bajern-najjacem-sastavu-napada-Zvezdu-Bavarci-velikom-stilu-stigli-Beograd"/>
        <a href="http://republika.rs/sport/fudbal/171157/najbolje-poznaje-Kapiten-Zvezde-poslao-jaku-poruku-pred-Bajern-bez-kalkulacija"/>
      </related>
    </article>
  </body>
</html>