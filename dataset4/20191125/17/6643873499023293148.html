<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/jdnQrA/derfor-var-mourinho-i-dommergarderoben-foer-tottenham-debuten"/>
    <meta property="og:site_name" content="Bergens Tidende"/>
    <meta property="article:published_time" content="2019-11-25T17:00:15+00:00"/>
    <meta property="og:title" content="Mourinho oppsøkte dommeren før Tottenham-debuten. Dette var grunnen."/>
    <meta property="og:description" content="Tottenham slo London-rival i José Mourinhos managerdebut. Før kampen oppsøkte han hoveddommeren i garderoben."/>
  </head>
  <body>
    <article>
      <h1>Mourinho oppsøkte dommeren før Tottenham-debuten. Dette var grunnen.</h1>
      <h2>Tottenham slo London-rival i José Mourinhos managerdebut. Før kampen oppsøkte han hoveddommeren i garderoben.</h2>
      <address><time datetime="2019-11-25T17:00:15+00:00">25 Nov 2019, 17:00</time> by <a rel="author">Viljam Brodahl</a></address>
      <p>– Det viktigste var ikke å vinne med tre, fire mål eller spille fantastisk, sa José Mourinho til BT Sports etter 3–2-seieren mot West Ham lørdag ettermiddag.</p>
      <p>Ikke bare var det portugiserens første seier som ny Tottenham-manager, det var også klubbens første borteseier i Premier League siden januar.</p>
      <p>London-laget hadde spilt hele 12 kamper uten å ta tre poeng i en bortekamp.</p>
      <p>– Guttene er glade, og det var håpet mitt, å få tilbake gleden, sa han videre.</p>
      <p>
        <a href="https://www.bt.no/sport/i/7015ow/mourinho-fikk-droemmestart-paa-tottenham-karrieren-det-viktigste-var">Les også<br/>Mourinho fikk drømmestart på Tottenham-karrieren: – Det viktigste var ikke å vinne med tre-fire mål</a>
      </p>
      <figure>
        <img src="https://images.sacdn.no/v2/images/aa792716-f08e-4f7c-aa85-183ba1527843?fit=crop&amp;h=1267&amp;w=1900&amp;s=46874e4753779df016d98d494afacda09180f1d3"/>
        <figcaption>José Mourinho før kampen mot West Ham.<cite>Frank Augstein / AP</cite></figcaption>
      </figure>
      <h3>Ønsket å bruke mikrofon under kamp</h3>
      <p>Det anerkjente sportsnettstedet <a href="https://theathletic.com/1395237/2019/11/25/joking-about-his-uniform-blocked-from-wearing-an-amazon-mic-and-applauding-overhit-passes-inside-mourinhos-first-week-at-spurs/">The Athletic</a> har oppsummert Mourinhos første uke i klubben. Onsdag 20. november ble han presentert som erstatteren til populære Mauricio Pochettino.</p>
      <p>Nettstedet hevder at Mourinho tok seg en tur i dommergarderoben før kampen mot West Ham. Det er i utgangspunktet ikke tillatt for managere å oppsøke kamplederne før et oppgjør, med mindre det er en særskilt grunn til det.</p>
      <p><i>«Det er ikke vanlig for manageren å komme inn på kontoret under kapteinenes dommermøte før kampen, men Mourinho gjorde et poeng ut av å komme innom»</i>, skriver The Athletic.</p>
      <p>
        <a href="https://www.bt.no/sport/i/Wby06a/jarstein-ble-utvist-naa-er-straffen-klar">Les også<br/>Jarstein ble utvist. Nå er straffen klar.</a>
      </p>
      <p>Som en del av Amazons nye dokumentarserie om Tottenham, brukte Mourinho nemlig en mikrofon under kampforberedelsene.</p>
      <p>Grunnen til at han oppsøkte dommer Michael Oliver, var for å høre om det er tillatt å ha en mikrofon festet til kroppen. Dommeren mente det ikke ville være passende.</p>
      <p><i>«Premier League anses da å ha grepet inn for å gi råd til Tottenham-manageren om at han ikke skulle ha på seg mikrofon under kampen. Dette kunne potensielt ha vært urettferdig, dersom Mourinho skulle gå i konflikt med konkurrerende trenere eller fjerdedommer»</i>, heter det videre.</p>
      <p>
        <a href="https://www.bt.no/sport/i/0nqeeJ/slik-reagerer-fotball-verdenen-paa-mourinho-ansettelsen">Les også<br/>Slik reagerer fotball-verdenen på Mourinho-ansettelsen</a>
      </p>
      <figure>
        <img src="https://images.sacdn.no/v2/images/2edcdda1-bf33-4ce4-9c46-c9cc3a8113fd?fit=crop&amp;h=1256&amp;w=1900&amp;s=c29407eafd5ec92075bfb569562307e1913b7b64"/>
        <figcaption>José Mourinho har fortalt at han er åpen for å bruke mikrofon under treningsøkter.<cite>Alastair Grant / AP</cite></figcaption>
      </figure>
      <h3>Positiv til dokumentarserien</h3>
      <p>Tidligere har Amazon fulgt Pep Guardiola og hans Manchester City. Det skjedde under den dramatiske 2017–2018-sesongen. Det ble en suksessrik sesong for Manchester-klubben, som endte i både ligatittel og ligacupseier.</p>
      <p>Ifølge sportsnettstedet skal Mourinho være positiv til at Tottenhams nåværende sesong blir en dokumentarserie.</p>
      <p><i>«Som en del av Mourinhos avtale med Tottenham, har han vært villig til å åpne for metodene sine til Amazon, og dette kan til og med inkludere at han har en mikrofon festet til kroppen under treningsøkter»</i>, hevder The Athletic.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/xPzgqV/her-gaar-forbikjoeringen-nesten-galt-foereren-har-et-aapenbart-potensi"/>
        <a href="https://www.bt.no/btmeninger/leder/i/4qQo9o/fremdeles-er-det-mye-aa-laere-av-tragedien"/>
        <a href="https://www.bt.no/btmeninger/debatt/i/4qQq29/bankenes-krav-til-gamle-folk-er-rene-komikvelden"/>
        <a href="https://www.bt.no/nyheter/lokalt/i/b5wgkg/politiet-rykket-ut-til-mystisk-bylt-som-ulte-i-arna-litt-snodig"/>
        <a href="https://www.bt.no/sport/i/kJPwXX/supporterleder-advarer-mot-aa-la-foelelsene-styre-etter-slakten-i-dramme"/>
        <a href="https://www.bt.no/btmeninger/kommentar/i/K3K3xX/feige-politikarar-og-eit-oljedopa-folk"/>
      </related>
      <ol>
        <li>
          <a href="https://www.bt.no/tag/Jos%C3%A9_Mourinho">José Mourinho</a>
        </li>
        <li>
          <a href="https://www.bt.no/tag/Tottenham_Hotspur_FC">Tottenham Hotspur FC</a>
        </li>
        <li>
          <a href="https://www.bt.no/tag/Premier_League">Premier League</a>
        </li>
        <li>
          <a href="https://www.bt.no/tag/Engelsk_fotball">Engelsk fotball</a>
        </li>
      </ol>
    </article>
  </body>
</html>