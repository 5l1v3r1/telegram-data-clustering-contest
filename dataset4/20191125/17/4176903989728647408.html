<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/borovcanin-zlatna-rukavica-centar-evropskog-boksa/"/>
    <meta property="og:site_name" content="Krstarica"/>
    <meta property="article:published_time" content="2019-11-25T17:39:00+00:00"/>
    <meta property="og:title" content="Borovčanin: „Zlatna rukavica“ centar evropskog boksa"/>
    <meta property="og:description" content="PANČEVO - Predsednik Bokserskog saveza Srbije (BŠ) Nenad Borovčanin izjavio je danas da je predstojeća &quot;Zlatna rukavica&quot; u Pančevu najvažniji kontrolni"/>
  </head>
  <body>
    <article>
      <h1>Borovčanin: „Zlatna rukavica“ centar evropskog boksa</h1>
      <address><time datetime="2019-11-25T17:39:00+00:00">25 Nov 2019, 17:39</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521514-750x430.jpg"/>
        <figcaption>Foto: Tanjug/Tanjug / J.Pap, arhiva</figcaption>
      </figure>
      <p>PANČEVO – Predsednik Bokserskog saveza Srbije (BŠ) Nenad Borovčanin izjavio je danas da je predstojeća „Zlatna rukavica“ u Pančevu<br/>najvažniji kontrolni turnir za sve boksere iz Evrope uoči kvalifikacija za Olimpijske igre.</p>
      <p>„Kvalifikacije će se održatu u Londonu krajem marta 2020. i zato će svi u Pančevo doći u najjačim sastavima. Selektor Bokserske reprezentacije Srbije Milan Piperski na pripremama je imao širi spisak reprezentativaca, sada sledi izbor za takmičenje onih koji su najbolji i najspremniji u ovom trenutku i koji će predstavljati Srbiju u Pančevu, dok će ostatak boksovati ispred klubova. „Zlatna rukavica“ ujedno je i kvalifikacioni turnir za sve naše selekcije za sve pripreme i takmičenja koja slede, od prvenstva Balkana u Turskoj do kvalifikacija za Olimpijske igre“, izjavio je Borovčanin na konferenciji za medije u Pančevu.</p>
      <p>Prestižni međunarodni turnir u boksu, koji ove godine slavi 62. rođendan okupiće 97 boksera iz 21 zemlje i opšti je utisak da je najjači u poslednje dve decenije.</p>
      <p>Najpoznatije ime biće Italijan Klemente Ruso (dva puta olimpijsko srebro, dva puta šampion sveta, jednom šampion evrope i mediterana).</p>
      <p>Turnir se održava od 28. do 30. novembra, kada su na programu finalne borbe.</p>
      <p>Trofej brani kapiten selekcije Srbije Vladan Babić, koji je bio najbolji prošle godine u Nišu.</p>
      <p>(Tanjug)</p>
    </article>
  </body>
</html>