<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/literatura/knizni-tip-tydne-dobra-znameni-od-gaimana-a-pratchetta_535571.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Knižní tip TÝDNE: Dobrá znamení od Gaimana a Pratchetta"/>
    <meta property="og:description" content="Když dva známí a dobří spisovatelé spolupracují, vznikne nezapomenutelná kniha. Přesně to se stalo, když Terry Pratchett a Neil Gaiman spojili své síly a..."/>
  </head>
  <body>
    <article>
      <h1>Knižní tip TÝDNE: Dobrá znamení od Gaimana a Pratchetta</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">-nat-</a></address>
      <p>
        <b>Když dva známí a dobří spisovatelé spolupracují, vznikne nezapomenutelná kniha. Přesně to se stalo, když Terry Pratchett a Neil Gaiman spojili své síly a vytvořili román, který nadchne všechny věkové kategorie i čtenáře napříč literárními žánry. <i>Dobrá znamení</i> je román o konci světa, přátelství a hlavně o dobru a zlu. V roce 2019 vznikl podle předlohy stejnojmenný seriál, který oslovil jak kritiky, tak diváky. V hlavní rolích úspěšného seriálu je možné vidět Davida Tennanta a Michaela Shenna.</b>
      </p>
      <p>Britský autor Terry Pratchett je známý převážně díky své úspěšně knižní sérii <i>Úžasná Zeměplocha. </i>Mezi českými čtenáři série získala obrovskou oblibu nejen díky dokonalému překladu Jana Kantourka, ale také svými nezapomenutelnými humornými příhodami a postavami. Právě proto se jeho knihy řadí mezi světové bestsellery. Stejně tak Neil Gaiman není českému čtenáři neznámý. Do světa literatury se zapsal hlavně díky románům <i>Hvězdný prach</i> nebo <i>Američtí bohové</i>. Oba tyto romány byly i zfilmovány. Proto toto duo oblíbených spisovatelů čtenářům rozhodně zaručí, že se při čtení nebudou nudit a s koupí této knížky nemohou šlápnout vedle, protože Armagedon ještě nikdy nebyl tak vtipný.</p>
      <figure>
        <img src="https://www.tyden.cz/obrazek/201911/5ddb9e6f8a449/dobra-znameni-5ddba074682bc_275x436.jpg"/>
      </figure>
      <p>A o čem tedy příběh je? Když nastane čas zrození nového Satana, dobro a zlo spojí své síly. Anděl Azirafal a démon Crowley nejsou typickými představiteli nadpřirozených bytostí. Oba na zemi žijí už od Počátku, a proto se jim blížící konec světa nijak nelíbí. Zvykli si na určitý životní standart a nechtějí se ho vzdát. A protože spolu prožili už velkou část lidských dějin od osudného Evina kousnutí do jablka po Velkou francouzskou revoluci, rozhodnou se, že pro jednou by dobro a zlo mohlo spolupracovat. Plán by jim i mohl vyjít, kdyby se jim nějakým způsobem nepovedlo zašantročit Antikrista. Když se zničehonic vynoří z moře Atlantida a na loukách začnou přistávat mimozemšťané, znamená to, že čtyři jezdci apokalypsy již vyjeli a Azirafalovi s Crowleym se krátí čas na záchranu planety. Aby na konec světa nebyli sami, velkou roli v příběhu sehrají profesionální potomek Anathema a lovec čarodějnic Pulsifer.</p>
      <p>Při čtení <i>Dobrých znamení</i> se rozhodně žádný čtenář nebude nudit. Spojením dvou vynikajících britských autorů vznikl ojedinělý příběh, ve kterém nechybí humor, napětí ani akce. I když spoustě čtenářům svérázný humor Pratchetta a osobitý styl vyprávění Gaimana nemusí sednout. Ty, co jsou již seznámeni s nějakým dílem obou autorů, tato kniha určitě potěší a nezůstanou jen u jednoho přečtení.</p>
    </article>
  </body>
</html>