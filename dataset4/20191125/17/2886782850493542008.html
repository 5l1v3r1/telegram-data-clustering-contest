<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/tobb-mint-200-ezren-toltottek-ki-a-klimakonzultacios-kerdoivet-a-miniszterium-szerint"/>
    <meta property="og:site_name" content="euronews"/>
    <meta property="article:published_time" content="2019-11-25T17:11:15+00:00"/>
    <meta property="og:title" content="Több mint 200 ezren töltötték ki a klímakonzultációs kérdőívet a minisztérium szerint"/>
    <meta property="og:description" content="Bár a határidő nagyon szűk volt, így is viszonylag sokan töltötték ki a kérdőívet."/>
  </head>
  <body>
    <article>
      <h1>Több mint 200 ezren töltötték ki a klímakonzultációs kérdőívet a minisztérium szerint</h1>
      <address><time datetime="2019-11-25T17:11:15+00:00">25 Nov 2019, 17:11</time> by <a rel="author">Noemi Mrav</a></address>
      <p>"Több mint 200 ezren" töltötték ki a a klímavédelmi „konzultációs kérdőívet” - tudta meg az Euronews az ITM-től.</p>
      <p>Mint korábban megírtuk, a <a href="https://hu.euronews.com/2019/11/24/a-kormany-szerint-nincs-klimakonzultacio">kormány gyakorlatilag egyáltalán nem hirdette a klímavédelmi „konzultációs kérdőívet”</a>, sokan csak az utóbbi egy-két napban hallottak egyáltalán arról, hogy létezik ilyen. A minisztérium honlapján fellelhető kérdőívet egyébként csupán egy héten át lehetett kitölteni, a legvégső határidő ma dél volt. A kormány szerint azért nem publikálták több fórumon is a kitölthető kérdőívet, mert „A klímavédelem kapcsán a kormány nem indított nemzeti konzultációt, a Brüsszel által előírt tájékoztatási formának tettünk eleget."</p>
      <p>A helyzetre reagált több ellenzéki párt is. A Demokratikus Koalíció azt követelte, hogy a kormány hosszabbítsa meg a klímavédelmi konzultáció kitöltési határidejét, mert a kitöltésre adott egy hét nem volt elég.</p>
      <p>„A klímaváltozás korunk pokolian fontos problémája: olyan kérdés, amivel kapcsolatban minden magyarnak joga van elmondani azt, amit gondol, még ha ezt a propagandisták nem is tudják olcsó és hazug szlogenekre váltani” - fogalmazott az ellenzéki párt.</p>
      <p>A szintén ellenzéki Párbeszéd pedig bejelentette, hogy valódi társadalmi egyeztetést kezdeményez a klímaváltozással kapcsolatos hosszú távú stratégiáról, az adatokat pedig eljuttatja a kormánynak és az Európai Bizottságnak is.</p>
      <h3>Még nem tudni, mikor, de lesz kiértékelés</h3>
      <p>A minisztérium kérdésünkre válaszolva azt írta: "Örülünk annak, hogy a kérdőívet ennyien, több mint 200 ezren töltötték ki. Mindenkinek a véleménye számít, a beérkezett válaszokat a minisztérium kiértékeli, annak eredményeit nyilvánosságra fogjuk hozni. Ezt követően tárgyal majd a kérdésről a kormány. Magyarország kormánya – ahogyan eddig is - a magyar emberek véleményének figyelembevételével fogja meghozni döntését."</p>
      <p>Azt, hogy a kérdőívek kiértékelésére mikorra számíthatunk, nem pontosították, kiemelték azonban, hogy "a Brüsszel által előírt cselekvési tervek elkészítése kapcsán Magyarország minden esetben társadalmi egyeztetésre bocsátotta a témát. Ilyen volt például a Nemzeti Energiahatékonysági Cselekvési Terv, a Megújuló Energia Hasznosítási Cselekvési Terv és a Második Nemzeti Éghajlatváltozási Stratégia."</p>
    </article>
  </body>
</html>