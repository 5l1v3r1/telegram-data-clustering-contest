<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/25/news/lecce-cagliari_2-2_joao_pedro_e_nainggolan_non_bastano_lapadula_e_calderoni_rimontano_i_sardi-241906377/"/>
    <meta property="og:site_name" content="Repubblica.it"/>
    <meta property="article:published_time" content="2019-11-25T17:29:00+00:00"/>
    <meta property="og:title" content="Lecce-Cagliari 2-2: Joao Pedro e Nainggolan non bastano, Lapadula e Calderoni rimontano i sardi"/>
    <meta property="og:description" content="Avanti 0-2 all'83', la squadra di Maran si fa riprendere, complici due ingenuità di Cacciatore e Olsen che si fanno espellere lasciando la"/>
  </head>
  <body>
    <article>
      <h1>Lecce-Cagliari 2-2: Joao Pedro e Nainggolan non bastano, Lapadula e Calderoni rimontano i sardi</h1>
      <h2>Avanti 0-2 all'83', la squadra di Maran si fa riprendere, complici due ingenuità di Cacciatore e Olsen che si fanno espellere lasciando la squadra in 9 contro 10. I rossoblu lasciano la Lazio da sola al 3° posto e si fanno riprendere dalla Roma</h2>
      <address><time datetime="2019-11-25T17:29:00+00:00">25 Nov 2019, 17:29</time> by <a rel="author">JACOPO MANFREDI</a></address>
      <p><b>LECCE</b> - Il Cagliari si mangia le mani. Avanti 0-2 all'83' si fa rimontare, complici due ingenuità, da un orgoglioso Lecce e lascia al Via del Mare due punti pesanti che gli costano il 3° posto. Gli uomini di Maran, per la verità, avevano fatto il minimo indispensabile per centrare il 4° successo di fila. Erano passati grazie a un rigore alla prima occasione e avevano raddoppiato al 66' al primo tiro in porta della gara. Il Cagliari si è fatto sorprendere dall'ingresso in campo dall'ex Farias, che ha rianimato un Lecce psicologicamente abbattuto, e ha pagato cari due grossi errori dei suoi uomini: il primo di Cacciatore, che si è fatto ingenuamente espellere per evitare di far entrare in rete un colpo di testa di La Mantia, il secondo di Olsen che ha dato una testata a Lapadula dopo il rigore dell'1-2, spianando, di fatto, la strada al Lecce verso il pareggio.</p>
      <h3>Lecce volenteroso ma impreciso in avvio</h3>
      <p>I due tecnici hanno confermato le formazioni annunciate domenica sera. Maran, privo di Pellegrini, non al meglio, ha schierato a sinistra Lykogiannis mentre Liverani, costretto a fare a meno degli indisponibili Falco, Babacar e Mancosu, ha schierato in attacco Shakov e La Mantia accanto a Lapadula e ha riproposto i ristabiliti Rispoli sulla destra e Tabanelli in mediana. Il Cagliari ha faticato a trovare in avvio ritmo e linee di passaggio contro il buon pressing del Lecce. I salentini per due volte si sono resi insidiosi, con due traversoni dalla trequarti sui quali prima La Mantia e poi Lapadula sono svettati di testa senza trovare lo specchio.</p>
      <h3>Ingenuità di La Mantia, Joao Pedro segna su rigore</h3>
      <p>Dopo aver invano tentato di sfruttare la linea alta degli avversari, i rossoblu hanno avuto di un episodio al 25' per sbloccare il risultato: La Mantia ha ingenuamente intercettato con un braccio largo un cross di Cacciatore, inducendo Mariani, su suggerimento del Var, a concedere il rigore. Sul dischetto è andato Joao Pedro che ha spiazzato Gabriel, realizzando l'8° centro stagionale. Il Lecce ha reagito rabbiosamente ma non ha avuto fortuna: un sinistro in girata da 22 mt di La Mantia ha trovato la deviazione di Pisacane ma non ha sorpreso Olsen che, con un bel colpo di reni, ha evitato l'1-1.</p>
      <h3>Lapadula manca l'1-1, Nainggolan raddoppia</h3>
      <p>I giallorossi hanno insistito in avvio di ripresa ma hanno mancato clamorosamente l'1-1 con Lapadula che, liberato in area da Shakov ha calciato un sinistro da buona posizione addosso a Olsen. Il Cagliari ha capito di non poter restare esclusivamente a difendersi e, dopo aver tentato un paio di sortite con Nandez e Joao Pedro, ha raddoppiato (66′) con Nainggolan, bravo a indovinare l'angolo con un destro dal limite su corta respinta di Tabanelli.</p>
      <h3>Farias cambia il Lecce, Lapadula su rigore fa 1-2</h3>
      <p>Il Lecce ha sbandato ma l'ingresso di Farias e il 4-2-3-1 ordinato da Liverani lo hanno rianimato: l'ex di turno ha prima sfiorato l'incrocio con un tiro-cross e poi ha messo un pallone al bacio in mezzo per La Mantia che non ha trovato lo specchio per un nulla con un destro in spaccata da pochi passi. I padroni di casa hanno insistito e all'81' hanno trovato l'episodio per rientrare in partita: Farias, lanciato in area, ha calciato addosso a Olsen in uscita; la palla è arrivata a La Mantia il cui colpo di testa è stato respinto sulla linea con un braccio da Cacciatore. Inevitabili il rosso e il rigore che Lapadula ha trasformato con forza.</p>
      <h3>Cagliari in 9, Calderoni pareggia</h3>
      <p>Nel tentativo di andare velocemente a riprendere il pallone, il centravanti giallorosso si è scontrato con Olsen: testata reciproca ed espulsione per entrambi. In 10 contro 9 il Lecce si è riversato in avanti e all'88' ha pareggiato: Tachtsidis ha smarcato in area Calderoni che, come contro il Milan, ha indovinato l'angolo con un forte sinistro rasoterra. La squadra di Liverani non ritrova ancora la vittoria davanti al proprio pubblico ma esulta lo stesso. E' arrivato un punto ormai insperato che potrebbe risultare fondamentale nella corsa salvezza.<br/><br/><b>LECCE-CAGLIARI 2-2 (0-1)</b><br/><b>Lecce</b> (4-3-1-2): Gabriel; Rispoli (43′ st Dubickas), Lucioni, Rossettini (12′ st Meccariello), Calderoni; Petriccione, Tachtsdisis, Tabanelli; Shakhov (24′ st Farias); Lapadula, La Mantia. In panchina: Vigorito, Bleve, Benzar, Dell'Orco, Vera, Gallo, Lo Faso, Gallo, Riccardi. Allenatore: Liverani.<br/><b>Cagliari</b> (4-3-1-2): Olsen; Cacciatore, Pisacane, Klavan, Lykogiannis; Nandez, Cigarini, Rog (42′ st Mattiello); Nainggolan (41′ Rafael); Joao Pedro, Simeone (30′ st Ionita). In panchina: Aresti, Faragò, Pinna, Deiola, Castro, Oliva, Cerri, Walukiewicz. Allenatore: Maran.<br/><b>Arbitro</b>: Mariani di Aprilia 6,5.<br/><b>Reti</b>: 30′ pt Joao Pedro (rig), 22′ st Nainggolan, 37′ st Lapadula (rig), 46′ st Calderoni.<br/><b>Espulsi</b>: al 37'st Cacciatore per comportamento non regolamentare, al 40'st Olsen e Lapadula per condotta violenta.<br/><b>Ammoniti</b>: Lykogiannis, Rog, Petriccione.<br/><b>Angoli</b>: 10-2.<br/><b>Recupero</b>: 4′; 7′.<br/><b>Note</b>: giornata piovosa, terreno di gioco in discrete condizioni.</p>
    </article>
  </body>
</html>