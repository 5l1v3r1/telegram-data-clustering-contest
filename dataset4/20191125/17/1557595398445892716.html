<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/parapolitika/ston-agonistiko-choro-toy-kinal-paramenei-o-geroylanos-dieyrynei-tis-epafes-toy-kai-to-akroatirio-toy/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-25T17:19:04+00:00"/>
    <meta property="og:title" content="Στον αγωνιστικό χώρο του ΚΙΝΑΛ παραμένει ο Γερουλάνος - Διευρύνει τις επαφές του και το ακροατήριό του"/>
    <meta property="og:description" content="Τον κίνδυνο συρρίκνωσης της παράταξης από τη λάθος ρότα που επιβάλλει με τις αποφάσεις της η ηγεσία του Κινήματος Αλλαγής θα συνεχίσει ο Γερουλάνος"/>
  </head>
  <body>
    <article>
      <h1>Στον αγωνιστικό χώρο του ΚΙΝΑΛ παραμένει ο Γερουλάνος - Διευρύνει τις επαφές του και το ακροατήριό του</h1>
      <address>
        <time datetime="2019-11-25T17:19:04+00:00">25 Nov 2019, 17:19</time>
      </address>
      <p>Ο κ. Γερουλάνος πριν ακόμη θέσει ευθέως ζήτημα ηγεσίας από το βήμα του Συνεδρίου του ΠΑΣΟΚ είχε αποφασίσει ότι σε κάθε περίπτωση θα επιμείνει στην “εκστρατεία” κινητοποίησης των ανθρώπων του χώρου κρατώντας την σημαία της ανασυγκρότησης της κεντροαριστεράς με βασικό πυλώνα το ΠΑΣΟΚ.</p>
      <p>Τώρα, λίγες ώρες μετά το Συνέδριο, σπεύδει να επικαιροποιήσει το πλάνο των πρωτοβουλιών ακολουθώντας το μοντέλο που πρωτοδοκίμασε κατά την διεκδίκηση του Δήμου Αθηναίων. Ο πρώην υπουργός πιστεύει ότι αν το Κίνημα Αλλαγής αφεθεί και ταυτιστεί με τους ρυθμούς του «διεκπεραιωτικού» Συνεδρίου μέχρι το 2021, τότε το μόνο που θα καταφέρει είναι να κλωτσήσει οριστικά την τελευταία ευκαιρία προσέλκυσης της απογοητευμένες βάσης και των ψηφοφόρων της κεντροαριστεράς, το μεγαλύτερο μέρος των οποίων απείχαν από τις κάλπες της 7<sup>ης</sup> Ιουλίου.</p>
      <p>Το μότο που επαναλαμβάνει στους συνομιλητές του είναι ότι μέχρι την λήξη της θητείας της κυρίας Γεννηματά, το 2021, ο Τσίπρας θα αλωνίζει στον προοδευτικό χώρο περιμένοντας να συγκεντρώσει νέους πυρήνες υποστήριξης με ρίζες στο ΠΑΣΟΚ.</p>
      <p>Συνεργάτες του διακρίνουν στοιχεία βεβαιότητας ότι το εγχείρημά του θα πετύχει και προαναγγέλλουν σειρά κινήσεων με προσανατολισμό καθημερινά τετ-α-τετ με πολίτες αρχίζοντας από την Αθήνα. Δεν θα αρκεστεί όμως στην μαγιά που απέκτησε ως επικεφαλής της παράταξης στο Δήμο της Αθήνας και στο αυτοδιοικητικό πεδίο. Θα ανοίξει σύντομα πανιά οργανώνοντας περιοδείες ανά την Ελλάδα και με βασική επιδίωξη να ακούσει μέλη οργανώσεων του ΠΑΣΟΚ που αντιμετωπίζουν με κριτική διάθεση την ηγεσία της Χαριλάου Τρικούπη για τις τακτικές κινήσεις από την προεκλογική περίοδο.</p>
      <p>Ο Παύλος Γερουλάνος θα επιδιώξει να επισκεφτεί ακόμη και απομακρυσμένα χωριά της ελληνικής περιφέρειας για να ακούσει «αλλά και για να ακουστεί η φωνή του». Δεν προτίθεται να κάνει κόμμα αλλά να παλέψει εντός του ΠΑΣΟΚ και του Κινήματος Αλλαγής. Γι’ αυτό και έσπευσε να απαντήσει στον Β. Κεγκέρογλου ο οποίος ανέλαβε να στείλει νωρίτερα τα μηνύματα της Χαριλάου Τρικούπη. <i>«Οι διαγραφές δείχνουν αδυναμία. Όταν σου λείπουν τα πολιτικά επιχειρήματα, επιτίθεσαι προσωπικά. Δεν μιλάω με κανέναν για να κάνουμε κόμμα. Σημαντικό είναι το κόμμα που έχουμε να πάει μπροστά . Αν είναι να συνεχίσουμε έτσι όπως είμαστε, μέχρι το 2021... δεν θα υπάρχουμε. Αφήνουμε τον χώρο με τον ΣΥΡΙΖΑ να αλωνίζει. Αν συνεχίσουμε να είμαστε ένα κόμμα συγκεντρωτικό και με ένα απαρχαιωμένο καταστατικό ακόμη και οι άνθρωποι που έχουν μείνει για συναισθηματικούς λόγους θα αποχωρίσουν»,</i> απαντά ο κ. <b>Γερουλάνος</b> διαψεύδοντας για άλλη μια φορά τις προβλέψεις ότι θα ηγηθεί νέου κόμματος.</p>
      <p>Αντιθέτως, όπως συμπληρώνουν συνεργάτες του έχει ισχυρή βάση εκκίνησης και μάλιστα εκφράζει όλες τις τάσεις. Το αποτύπωμα από τις περίπου 2 χιλιάδες υπογραφές δείχνει -σύμφωνα με συνεργάτες του- ότι οι άνθρωποι που ανταποκρίθηκαν «ήρθαν από παντού», εννοώντας ότι με το ψήφισμα συμφώνησαν και στελέχη που είχαν στηρίξει στην εκλογή ηγεσίας το 2017 την Φώφη Γεννηματά, τον Νίκο Ανδρουλάκη και άλλους υποψηφίους. Στόχος του λοιπόν είναι να διευρύνει τις επαφές του σε όλο το παζλ του Κινήματος Αλλαγής και εν όψει της Συνδιάσκεψης του κόμματος που θα γίνει στις αρχές του χρόνου και στο οποίο θα λάβουν το λόγο προσωπικότητες από τον ευρύτερο χώρο της Κεντροαριστεράς. Το ερώτημα που δεν έχει ακόμη απαντηθεί από την πλευρά Γερουλάνου είναι αν ο ίδιος εγγραφεί στο Κίνημα Αλλαγής, αφού δεν είναι τυπικά μέλος του πολυκομματικού φορέα- «το ΠΑΣΟΚ συμμετέχει στο Κίνημα Αλλαγής», λέει χαρακτηριστικά ο κ. Γερουλάνος που σε αντίθεση με τον κ. Ανδρουλάκη συγκεντρώνει τα περισσότερα επιθετικά πυρά της Χαριλάου Τρικούπη.</p>
      <p>Ο <b>ευρωβουλευτής του Κινήματος Αλλαγής</b> αν και άσκησε σκληρή κριτική στην κυρία Γεννηματά για το προφίλ διοργάνωσης του Συνεδρίου, δίνει ραντεβού για το 2021 και προσπαθεί να χαμηλώσει τους τόνους της έντασης στο εσωκομματικό πεδίο. Η ομιλία του είχε πράγματι ενωτικό χαρακτήρα και λειτούργησε ως βατήρας υπέρβασης της σύγκρουσης στην παρούσα φάση. Ωστόσο το γεγονός ότι ο κ. Γερουλάνος έκανε ένα βήμα παραπάνω με την ομιλία του στο Συνέδριο <i>προβλημάτισε σημαντικό μέρος της πλευράς Ανδρουλάκη που είδε τον ευρωβουλευτή να αποφεύγει την συζήτηση επί των «καυτών θεμάτων» και να στέλνει την μπάλα στην εξέδρα...</i></p>
    </article>
  </body>
</html>