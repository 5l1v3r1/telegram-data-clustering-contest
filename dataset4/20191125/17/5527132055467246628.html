<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gsmmaniak.pl/1071068/huawei-sprzedaz-europa-q3-2019/"/>
    <meta property="og:site_name" content="gsmManiaK.pl"/>
    <meta property="article:published_time" content="2019-11-25T17:00:20+00:00"/>
    <meta property="og:title" content="Huawei jednak odczuwa kryzys. Sprzedaż smartfonów w Europie ani drgnęła"/>
    <meta property="og:description" content="Mieliśmy już informację o 200 milionach sprzedanych smartfonów, mieliśmy wieści o rekordowej sprzedaży Mate 30 w Chinach, ale okazuje się, że Huawei nie wszędzie poradziło sobie z kryzysem tak, jak chcieliby sami Chińczycy. Takim rynkiem stała się Europa, gdzie statystyki sprzedażowe stoją w miejscu i niewykluczone, że taka sytuacja może jeszcze trochę potrwać."/>
  </head>
  <body>
    <article>
      <h1>Huawei jednak odczuwa kryzys. Sprzedaż smartfonów w Europie ani drgnęła</h1>
      <address><time datetime="2019-11-25T17:00:20+00:00">25 Nov 2019, 17:00</time> by <a rel="author" href="https://www.gsmmaniak.pl/author/amadeusz/" target="_blank">Amadeusz Cyganek</a></address>
      <figure>
        <img src="https://cdn2.techmaniak.pl/wp-content/uploads/gsmmaniak/2019/09/Huawei-Mate-30-Pro.jpg"/>
        <figcaption>Fot. Huawei</figcaption>
      </figure>
      <p>Mieliśmy już informację o 200 milionach sprzedanych smartfonów, mieliśmy wieści o rekordowej sprzedaży Mate 30 w Chinach, ale okazuje się, że Huawei nie wszędzie poradziło sobie z kryzysem tak, jak chcieliby sami Chińczycy. Takim rynkiem stała się Europa, gdzie statystyki sprzedażowe stoją w miejscu i niewykluczone, że taka sytuacja może jeszcze trochę potrwać.</p>
      <p><a href="https://www.gsmmaniak.pl/1060672/huawe-200-2019/">200 milionów sprzedanych smartfonów</a> w rekordowym czasie, <a href="https://www.gsmmaniak.pl/1063414/huawei-mate-30-5g-sprzedaz-polska/">topowe wyniki sprzedaży w Chinach</a>, a jednak Huawei ma nad czym się głowić, planując swoją strategię na kolejne miesiące. Okazuje się bowiem, że na samych Chinach i Indiach można nie osiągnąć na tyle dobrego wyniku, by zluzować na fotelu lidera branży smartfonów Samsunga. Europa to bowiem niezwykle trudny rynek i Chińczycy właśnie się o tym przekonali.</p>
      <h3>Huawei w Europie nie radzi sobie tak dobrze. Słupki stanęły w miejscu</h3>
      <p>Wedle raportu przygotowanego przez firmę Canalys, w trzecim kwartale 2019 roku Huawei sprzedało w Europie 11,6 miliona smartfonów. Choć ten wynik daje Chińczykom drugie miejsca na liście największych producentów, to raczej wyniki te nie są powodem do zadowolenia dla tego koncernu, bowiem w analogicznym okresie rok temu Huawei sprzedało 11,7 miliona urządzeń. Oznacza to więc, że <b>firma zanotowała delikatny spadek względem trzeciego kwartału 2018 roku</b>, natomiast udziały w rynku spadły o 1,7%.</p>
      <figure>
        <a href="https://www.gsmmaniak.pl/1071068/huawei-sprzedaz-europa-q3-2019/attachment/canalys-2/">
          <img src="https://cdn2.techmaniak.pl/wp-content/uploads/gsmmaniak/2019/11/canalys-medium.jpg"/>
        </a>
        <figcaption>fot. Canalys</figcaption>
      </figure>
      <p>Na drugim biegunie znajduje się z kolei Samsung, który – co widać wyraźnie – <b>zyskał na kłopotach Chińczyków</b>. Koreańczycy zwiększyli sprzedaż w ujęciu rok do roku aż o 3,1 miliona smartfonów, jednocześnie zwiększając udziały w rynku o 5,3%.</p>
      <h3>Królestwo za w pełni funkcjonalnego Androida</h3>
      <p>Wygląda więc na to, że – mimo zapewnień – Huawei nie do końca przeszło suchą stopą przez kryzys wywołany napiętymi stosunkami z USA. Choć wzrost sprzedaży smartfonów w ujęciu ogólnoświatowym jest niezaprzeczalny, to przykład Europy pokazuje, że dynamika wzrostu może być zdecydowanie wyższa. Można śmiało założyć, że wpływ na taką sytuację Huawei z pewnością miała nieufność konsumentów wywołana groźbami ze strony Stanów Zjednoczonych, a także <b>opóźniona premiera flagowych modeli z rodziny Huawei Mate 30</b>, które dopiero trafiają na Stary Kontynent.</p>
      <p>Czy ta sytuacja potrwa dłużej? <b>Wiele zależy od tego, jak szybko uda się z powrotem uzyskać dostęp do usług Google</b>. Europejczycy są jednak mocno przywiązani do takich usług, jak YouTube, Gmail czy Mapy i wielu potencjalnych nabywców z pewnością zrezygnuje z zakupu, nie mogąc skorzystać z w pełni funkcjonalnego systemu Android. Jeśli ta sytuacja się zmieni, to cóż – zmianę zobaczymy także i w raportach sprzedażowych.</p>
      <p>
        <a href="https://www.gizmochina.com/2019/11/25/huaweis-smartphone-sales-in-europe-remain-flat-yoy-in-q3-2019-reveals-canalys-report/">
          <i>
            <b>źródło</b>
          </i>
        </a>
      </p>
      <related>
        <h4>Te artykuły także cię zainteresują:</h4>
        <a href="https://www.gsmmaniak.pl/1071124/huawei-nova-6-se/"/>
        <a href="https://www.gsmmaniak.pl/1071244/huawei-mate-30-sprzedaz-7-milionow/"/>
        <a href="https://www.gsmmaniak.pl/1070948/huawei-nova-5t-pro-specyfikacja/"/>
        <a href="https://www.gsmmaniak.pl/1070460/droga-wymiana-ekranu-niestraszna-klientom-huawei-mate-x-sprzedaz/"/>
      </related>
    </article>
  </body>
</html>