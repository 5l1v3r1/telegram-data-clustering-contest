<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/razvan-lucescu-proaspat-castigator-al-ligii-campionilor-asiei-cu-formatia-saudita-al-hilal-nu-ma-vad-sa-revin-in-fotbalul-romanesc_1406594.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:37:12+00:00"/>
    <meta property="og:title" content="Răzvan Lucescu, proaspăt câștigător al Ligii Campionilor Asiei cu formația saudită Al Hilal: 'Nu mă văd să revin în fotbalul românesc'"/>
    <meta property="og:description" content="Răzvan Lucescu (50 de ani), proaspăt câștigător al Ligii Campionilor Asiei cu formația saudită Al Hilal, spune că nu se gândește să mai revină..."/>
  </head>
  <body>
    <article>
      <h1>Răzvan Lucescu, proaspăt câștigător al Ligii Campionilor Asiei cu formația saudită Al Hilal: 'Nu mă văd să revin în fotbalul românesc'</h1>
      <address><time datetime="2019-11-25T17:37:12+00:00">25 Nov 2019, 17:37</time> by <a rel="author">Remus Vlad</a></address>
      <p>Răzvan Lucescu (50 de ani), proaspăt câștigător al Ligii Campionilor Asiei cu formația saudită Al Hilal, spune că nu se gândește să mai revină în fotbalul românesc, anunță MEDIAFAX.</p>
      <p>"Dacă voi continua să am această pasiune, atunci voi continua şi dacă o voi face, va fi tot afară. Nu mă văd să revin în fotbalul românesc", a declarat Lucescu, pentru gsp.ro.</p>
      <p>De asemenea, Răzvan Lucescu a scos din calcul și posibilitatea să mai antreneze o echipă națională, indiferent că este vorba de cea a României sau de alta.</p>
      <p>"Am spus-o şi continui să cred în ceea ce spun, doar nu sunt dezechilibrat, să mă schimb de la o zi la alta! Nu mă văd la o naţională, nu-mi place, eu vreau să fac detalii, să antrenez, eu sunt muncitor. Eu n-am idei ca să schimb într-un minut şi să aduc o victorie echipei. Eu nu sunt un dictator, sunt democratic, vreau să creez şi o atmosferă bună, iar pentru acest lucru ai nevoie de timp, iar la naţională tu antrenezi şi stai cu jucătorii 3-4 zile. Depinzi ca selecţioner de ceea ce se petrece la echipele de club, de-asta nici n-ai cum să pregăteşti ca lumea un meci. Ca să fie clar, clar: în acest moment nu-mi place ideea de a prelua o naţională, fie că e Italia, Germania, România, Japonia", a mai spus Lucescu.</p>
      <p>Răzvan Lucescu a câștigat, duminică, Liga Campionilor Asiei, alături de Al Hilal, obținând astfel și calificarea la Campionatul Mondial al Cluburilor, care va avea loc în perioada 11-21 decembrie, în Qatar.</p>
      <p>În România, Lucescu a pregătit Rapid, FC Brașov, echipa națională și Petrolul Ploiești. Cele mai bune performanțe le-a obținut la echipa giuleșteană, unde a obținut două Cupe ale României și a ajuns până în sferturile de finală ale Cupei UEFA, în sezonul 2005/2006.</p>
    </article>
  </body>
</html>