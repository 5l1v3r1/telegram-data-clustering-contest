<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/tragikes-stigmes-gia-ton-gianni-poylopoylo-sto-sfyri-to-chryso-akinito-toy-stin-ekali-pos-kai-giati-to-chanei-tis-epomenes-meres/"/>
    <meta property="og:site_name" content="europost.gr"/>
    <meta property="article:published_time" content="2019-11-25T17:16:15+00:00"/>
    <meta property="og:title" content="Τραγικές στιγμές για τον Γιάννη Πουλόπουλο: Στο σφυρί, το «χρυσό» ακίνητό του στην Εκάλη – Πως και γιατί το χάνει τις επόμενες μέρες?…"/>
    <meta property="og:description" content="Σε άσχημη ψυχολογική κατάσταση βρίσκεται, σύμφωνα με πληροφορίες, ο σπουδαίος τροβαδούρος του έρωτα Γιάννης Πουλόπουλος ο οποίος, χτυπημένος κι αυτός από την κρίση, θα δει να βγαίνει στο σφυρί ένα σημαντικό περιουσιακό στοιχείο που είχε"/>
  </head>
  <body>
    <article>
      <h1>Τραγικές στιγμές για τον Γιάννη Πουλόπουλο: Στο σφυρί, το «χρυσό» ακίνητό του στην Εκάλη – Πως και γιατί το χάνει τις επόμενες μέρες?…</h1>
      <address>
        <time datetime="2019-11-25T17:16:15+00:00">25 Nov 2019, 17:16</time>
      </address>
      <p>Σε άσχημη ψυχολογική κατάσταση βρίσκεται, σύμφωνα με πληροφορίες, ο σπουδαίος τροβαδούρος του έρωτα Γιάννης Πουλόπουλος ο οποίος, χτυπημένος κι αυτός από την κρίση, θα δει να βγαίνει στο σφυρί ένα σημαντικό περιουσιακό στοιχείο που είχε καταφέρει να αποκτήσει: ένα οικόπεδο-φιλέτο στην Εκάλη.</p>
      <p>Η φωνή του, που σημάδεψε τη δεκαετία του ’70, τα τραγούδια του, που έντυσαν τις μεγαλύτερες επιτυχίες του ελληνικού κινηματογράφου, και το απαράμιλλο ήθος του τον οδήγησαν στο βάθρο των κορυφαίων Ελλήνων λαϊκών τραγουδιστών.</p>
      <p>Και μπορεί το όνομα του 78χρονου σήμερα Γιάννη Πουλόπουλου να έγινε συνώνυμο της επιτυχίας, όμως ο ίδιος δεν γλίτωσε από τα δόντια της οικονομικής κρίσης και βρίσκεται πλέον αντιμέτωπος με τη λαίλαπα των πλειστηριασμών.</p>
      <p>Σε λιγότερο από έναν μήνα ο ζωντανός θρύλος του ελληνικού πενταγράμμου κινδυνεύει να χάσει ένα οικόπεδο «φιλέτο» στην Εκάλη, που απέκτησε τη «χρυσή» εποχή του ελληνικού τραγουδιού! Πρόκειται για οικόπεδο συνολικού εμβαδού 1.466 τ.μ., το οποίο θα βγει στο ηλεκτρονικό «σφυρί» στις 19 Δεκεμβρίου, με τιμή εκκίνησης τα 757.218 ευρώ.</p>
      <p>Μπήκε σε υποθήκη το 2014</p>
      <p>Το συγκεκριμένο περιουσιακό στοιχείο, εντός του οποίου υπήρχε παλιά ένα διώροφο κτίσμα που έχει κατεδαφιστεί, ήταν στην κατοχή του από το 1970 και μπήκε σε υποθήκη το 2014, όταν ο τραγουδιστής προέβη σε τραπεζικό δανεισμό για να ενισχύσει την οικογενειακή επιχείρηση που διατηρεί στην Άνοιξη Αττικής.</p>
      <p>Πρόκειται για έναν πολυχώρο κοινωνικών εκδηλώσεων με την ονομασία Ekru, που δημιούργησε η οικογένειά του το 2009, ο οποίος χτυπήθηκε από την οικονομική κρίση των περασμένων ετών.<br/>Στο τιμόνι της επιχείρησης βρίσκονται η σύζυγός του Μπέττυ Κοκκινάκη και η κόρη του Αντα Πουλοπούλου, ενώ ο ίδιος έλαβε δάνειο ύψους 300.000 ευρώ από τη Eurobank το 2014 προκειμένου να στηρίξει το οικογενειακό εγχείρημα.</p>
      <p>Η παρατεταμένη οικονομική δυσπραγία, ωστόσο, είχε ως αποτέλεσμα να μην μπορεί να ανταποκριθεί στις δόσεις για την αποπληρωμή του δανείου κι έτσι η τράπεζα προχωρά στον εκπλειστηριασμό του υποθηκευμένου οικοπέδου.</p>
    </article>
  </body>
</html>