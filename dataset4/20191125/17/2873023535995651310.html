<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220364_prothermansi-notopoyloy-gia-tis-ekloges"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="Προθέρμανση Νοτοπούλου για τις εκλογές"/>
    <meta property="og:description" content="Ολομέτωπη επίθεση στον νέο δήμαρχο κατά τη διάρκεια της καταστατικής συνέλευσης και συγκρότησης της δημοτικής παράταξης «Θεσσαλονίκη Μαζί» με επικεφαλής την Κατερίνα Νοτοπούλου, που θα εκφράζει όλο τον προοδευτικό κόσμο της πόλης."/>
  </head>
  <body>
    <article>
      <h1>Προθέρμανση Νοτοπούλου για τις εκλογές</h1>
      <address><time datetime="2019-11-25T17:51:00+00:00">25 Nov 2019, 17:51</time> by <a rel="author">Απόστολος Λυκεσάς</a></address>
      <p>Η πανηγυρική χροιά -που τονίστηκε από την παρουσία σχεδόν 200 ατόμων- που συνδυάστηκε με σφοδρή επίθεση στον νέο δήμαρχο ήταν τα στοιχεία που έδωσαν τον τόνο στην καταστατική συνέλευση και συγκρότηση της δημοτικής παράταξης «Θεσσαλονίκη Μαζί» με επικεφαλής την Κατερίνα Νοτοπούλου.</p>
      <p>Χθες στην αίθουσα του δημοτικού συμβουλίου όπου πραγματοποιήθηκε η συγκέντρωση, διά του καταστατικού και του συντονιστικού οργάνου που εκλέχθηκε, μπήκαν ουσιαστικά οι βάσεις στην προσπάθεια για συγκρότηση ενός μεγάλου σχήματος που θα καλύπτει και θα εκφράζει όλο τον προοδευτικό κόσμο της πόλης με τελικό στόχο τις επόμενες δημοτικές εκλογές. Κι αν αυτό φαντάζει μακρινός στόχος, ας σημειωθεί ότι είναι η πρώτη φορά που ο συγκεκριμένος πολιτικός χώρος δείχνει αποφασισμένος συγκροτημένα και να ασκήσει αντιπολίτευση αλλά και να βάλει στόχο η όλη προσπάθεια να κατατείνει στη νίκη στις επόμενες δημοτικές εκλογές.</p>
      <p>«Η παράταξη «Θεσσαλονίκη Μαζί» έχει κληθεί να σηκώσει ένα ιστορικό βάρος για την πόλη» τόνισε η Κ. Νοτοπούλου, αναφέροντας πως «η Θεσσαλονίκη από τη μια δέχεται επίθεση από συντηρητικές φωνές που την καθηλώνουν ξανά στη μιζέρια και από την άλλη από κεντρικές σκανδαλώδεις πολιτικές, που επιδεικτικά συνεχίζουν να αγνοούν τον κρίσιμο ρόλο τον οποίο θα μπορούσε να διαδραματίσει η Θεσσαλονίκη στη Νοτιοανατολική Ευρώπη».</p>
      <h3>Εμμονές</h3>
      <p>Ολομέτωπη ήταν η επίθεση στον δήμαρχο Κωνσταντίνο Ζέρβα, για τον οποίο σχολίασε ότι έχει εμμονές με την προηγούμενη διοίκηση Μπουτάρη, ότι «κάνει τον καλό μαθητή στον κ. Μητσοτάκη», αλλά «τώρα που η φούσκα του προοδευτικού δημάρχου έχει ξεφουσκώσει από τις πρώτες μέρες, δική μας ευθύνη είναι να οργανώσουμε τους πολίτες της Θεσσαλονίκης και να υπερασπιστούμε στην πράξη την εμπιστοσύνη που μας έδειξαν. Τώρα που ο δήμαρχος κατέβηκε από το εθνικιστικό του άρμα, μιας και η κυβέρνηση που στηρίζει ενστερνίστηκε τη Συμφωνία των Πρεσπών, ούτε λύσεις για τα προβλήματα βλέπουμε - το όραμα περιορίζεται στην ευταξία. Αν είναι όραμα αυτό, θα το απαντήσουν οι πολίτες. Εμείς αυτό που απαντάμε είναι με λύσεις στα ζητήματα των πολιτών. Από την καθαριότητα μέχρι την προστασία του δημοτικού συμφέροντος».</p>
      <p>Ειδικότερα, δήλωσε ότι είναι δίπλα στους απλήρωτους εργαζόμενους της 3Κ, αναφέρθηκε στη διακοπή εργασιών στο μετρό και στην ειδική συνεδρίαση-«παρωδία», όπως τη χαρακτήρισε, την οποία συγκάλεσε ο Δήμος Θεσσαλονίκης σε μια προσπάθεια να ρίξει στάχτη στα μάτια σε όσους ζητούσαν διαβούλευση υποστηρίζοντας «και μετρό και αρχαία», αλλά και στη σημαντική πρωτοβουλία που ανέλαβε ως επικεφαλής της δημοτικής παράταξης για την προστασία του δημόσιου χαρακτήρα του νερού, με επιστολή που έστειλε στον κ. Ζέρβα, καλώντας τον να καταθέσει μια ισχυρή εναλλακτική πρόταση για τη διασφάλιση του δημόσιου χαρακτήρα της ύδρευσης και της αποχέτευσης της πόλης.</p>
      <p>Δεν ξέχασε, τέλος, την πολιτική και αγωνιστική παρακαταθήκη που της κληροδότησε η παράταξη «Ανοιχτή Πόλη» και έκανε αναφορές στις μάχες που κέρδισε σε δύσκολους καιρούς, με επικεφαλής τους συντρόφους της Τάσο Κουράκη, Τριαντάφυλλο Μηταφίδη και Ρία Καλφακάκου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/209201_katargontas-tin-apli-analogiki"/>
        <a href="https://www.efsyn.gr/ellada/koinonia/182996_asfaira-pyra-gia-tis-epihorigiseis"/>
        <a href="https://www.efsyn.gr/ellada/koinonia/178766_otan-den-paei-o-dimarhos-sta-5-ekat-eyro-pane-ta-hrimata-ston-dimarho"/>
        <a href="https://www.efsyn.gr/ellada/koinonia/217331_anistorites-axioseis-ston-dimo-thessalonikis"/>
        <a href="https://www.efsyn.gr/ellada/koinonia/208180_anithika-paihnidia-ston-dimo-thessalonikis"/>
        <a href="https://www.efsyn.gr/ellada/koinonia/205189_ennea-hronia-poy-allaxan-ti-thessaloniki"/>
      </related>
    </article>
  </body>
</html>