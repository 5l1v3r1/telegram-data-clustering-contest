<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/toti-condamnatii-poarta-alba-optat-psd-primar-o-singura-data-detinutii-votat-altcineva-1_5ddc06b45163ec4271688ed0/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-25T17:37:43+00:00"/>
    <meta property="og:title" content="Toţi condamnaţii de la Poarta Albă au optat pentru PSD. Primar: „O singură dată deţinuţii au votat cu altcineva“"/>
    <meta property="og:description" content="PSD a obţinut scor de 100% la votarea cu urna mobilă de la Penitenciarul Poarta Albă, unde deţinuţii au votat-o în unanimitate pe candidata Viorica Dăncilă. Acelaşi lucru s-a întâmplat şi în cazul bătrânilor de la azilul din comună. Situaţia se repetă la fiecare rundă de alegeri electorale."/>
  </head>
  <body>
    <article>
      <h1>Toţi condamnaţii de la Poarta Albă au optat pentru PSD. Primar: „O singură dată deţinuţii au votat cu altcineva“</h1>
      <address><time datetime="2019-11-25T17:37:43+00:00">25 Nov 2019, 17:37</time> by <a rel="author">Sinziana Ionescu</a></address>
      <h4>PSD a obţinut scor de 100% la votarea cu urna mobilă de la Penitenciarul Poarta Albă, unde deţinuţii au votat-o în unanimitate pe candidata Viorica Dăncilă. Acelaşi lucru s-a întâmplat şi în cazul bătrânilor de la azilul din comună. Situaţia se repetă la fiecare rundă de alegeri electorale.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/rezultatul-alegerilor-prezidentiale-2019-constanta-voturi-obtinut-klaus-iohannis-viorica-dancila-1_5ddaef1f5163ec4271607157/index.html"/>
        <a href="https://adevarul.ro/locale/constanta/pimarul-localitatii-ciobanu-i-a-spus-unui-batran-imobilizat-voteze-1_5dda6f555163ec42715bd670/index.html"/>
        <a href="https://adevarul.ro/locale/constanta/un-batran-79-ani-votat-doua-sectii-1_5ddac02e5163ec42715ed05b/index.html"/>
      </related>
      <p>Poarta Albă este una dintre comunele liberale ale judeţului Constanţa, judeţ condus de ani de zile de o administraţie PSD.</p>
      <p>Scorul PNL este însă stricat de fiecare dată de votul masiv acordat PSD de către electorii din două instituţii de pe raza comunei: Penitenciarul Poarta Albă şi Azilul de bătrâni. </p>
      <p>Astfel că dacă PNL obţine, prin tradiţie, un scor care depăşeşte lejer 70%, la numărarea voturilor din cele două instituţii (penitenciar şi azil) scorul scade cu aproximativ 20%. </p>
      <p>„Aşa se întâmplă la fiecare votare. Asta e regula la ei. Se ştie, când vine urna mobilă de la penitenciar, că avem numai voturi PSD. Poate mai greşeşte vreunul şi pune ştampila pe altceva. La fel se întâmplă şi la azilul de bătrâni. Sunt oameni bolnavi, oameni cu probleme... îi aduce târâş, cu branula în mână... doar să voteze PSD“, spune primarul Vasile Delicoti (PNL). </p>
      <p>La Penitenciarul Poarta Albă sunt circa 600 deţinuţi, iar în Azilul pentru persoane vârstnice sunt internaţi 100 bătrâni aduşi din tot judeţul Constanţa. Unii dintre ei şi-au făcut mutaţie aici, pentru că nu mai au unde să meargă. Azilul aparţine de Direcţia Generală de Asistenţă Socială şi Protecţia Copilului Constanţa. </p>
      <p>O singură dată, preferinţa electorală a deţinuţilor a fost alta, îşi aminteşte clar primarul Delicoti. La alegerile europarlamentare din 2009, persoanele private de libertate au votat cu alt candidat, care nu era al PSD. „Nu ştiu de ce, au votat-o pe EBA, pe Elena Băsescu. Probabil erau mai tineri, le plăcea de ea... Atunci a fost singura excepţie. În rest, numai PSD au votat“, precizează edilul-şef al comunei Poarta Albă. </p>
      <p>În comuna Poarta Albă sunt 3 secţii de votare (2 la centrul de tineret, 1 la Colegiul tehnic agricol), iar altă secţie este la Nazarcea. </p>
      <p>„Dacă per total avem 75%, pentru PNL, când vin deţinuţii şi azilul procentul scade la 58%. Problema este lineară la electorale“, a constatat primarul Vasile Delicoti. </p>
      <p>În judeţul Constanţa sunt 623.230 persoane cu drept de vot, dintre care au votat 296.043 electori. Pe listele suplimentare au fost înscrişi 33.591 alegători, iar cu urna mobilă au votat 1.964 cetăţeni. În total, în judeţul Constanţa au votat 331.598 persoane. Prezenţa la urne a fost de 53,20%, conform datelor Biroului Electoral Central. </p>
      <p><a href="https://prezenta.bec.ro/prezidentiale24112019/romania-pv-temp">Aici găsiţi rezultatele</a> de la secţiile de votare din judeţul Constanţa. </p>
      <p>
        <b>Pe aceeaşi temă: </b>
      </p>
      <p>
        <a href="https://adevarul.ro/locale/constanta/rezultatul-alegerilor-prezidentiale-2019-constanta-voturi-obtinut-klaus-iohannis-viorica-dancila-1_5ddaef1f5163ec4271607157/index.html">
          <b>UPDATE Rezultate finale ale alegerilor prezidenţiale 2019 Constanţa. Klaus Iohannis a zdrobit-o pe Viorica Dăncilă</b>
        </a>
      </p>
      <p>
        <a href="https://adevarul.ro/locale/constanta/un-batran-79-ani-votat-doua-sectii-1_5ddac02e5163ec42715ed05b/index.html">
          <b>Un bătrân de 79 de ani a votat la două secţii</b>
        </a>
      </p>
      <hr/>
    </article>
  </body>
</html>