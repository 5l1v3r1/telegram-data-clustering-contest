<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/in-de-buurt/ravels/man-uit-poppel-opgepakt-bij-elf-invallen-om-wapens-en-drugs-in-nederland~a1d798af/"/>
    <meta property="og:site_name" content="HLN"/>
    <meta property="article:published_time" content="2019-11-25T17:12:00+00:00"/>
    <meta property="og:title" content="Man uit Poppel opgepakt bij elf invallen om wapens en drugs in Nederland"/>
    <meta property="og:description" content="Een man uit het Kempische Poppel (een deelgemeente van Ravels) is in Nederland opgepakt op verdenking van internationale handel in wapens en verdovende middelen. Ook drie mannen uit Tiel (Gelderlan..."/>
  </head>
  <body>
    <article>
      <h1>Man uit Poppel opgepakt bij elf invallen om wapens en drugs in Nederland</h1>
      <address><time datetime="2019-11-25T17:12:00+00:00">25 Nov 2019, 17:12</time> by <a rel="author">mvdb</a></address>
      <p>
        <b>Een man uit het Kempische Poppel (een deelgemeente van Ravels) is in Nederland opgepakt op verdenking van internationale handel in wapens en verdovende middelen. Ook drie mannen uit Tiel (Gelderland) en Haarlem (Noord-Holland) zitten vast.</b>
      </p>
      <p>Op elf plekken in zeven plaatsen in Nederland zijn woningen en bedrijven doorzocht. Dat leverde 50.000 euro aan contant geld, een vuurwapen en honderden liters afval van de fabricage van synthetische drugs op, aldus een woordvoerder van de politie.</p>
      <p>De invallen, deels op woonwagenkampen, maakten deel uit van een al langer lopend onderzoek naar internationale vuurwapenhandel en verdovende middelen, zegt de politie.</p>
      <h3>Geldhonden</h3>
      <p>Arrestatieteams hebben de verdachten tegelijkertijd gearresteerd. In Tiel, Dodewaard, Lienden, Maurik, Den Bosch, Breda en Haarlem zijn panden doorzocht. Daarbij werden ook geldhonden (speurhonden die afgericht zijn om de geur van geld, een combinatie van speciaal papier en bankbiljetteninkt, te herkennen, red.) ingezet, net als specialisten van de Nederlandse strijdkrachten die verborgen ruimtes kunnen opsporen.</p>
      <p>Alle verdachten zitten in hechtenis. Zij worden donderdag voorgeleid aan de rechter-commissaris, het equivalent van een Belgische onderzoeksrechter.</p>
    </article>
  </body>
</html>