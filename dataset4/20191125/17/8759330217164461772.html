<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905190/schandalig-brescia-voorzitter-shockeert-met-racistische-grap-over-balotelli.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T17:14:00+00:00"/>
    <meta property="og:title" content="Schandalig: Brescia-voorzitter shockeert met racistische 'grap' over Balotelli"/>
    <meta property="og:description" content="Brescia-voorzitter Massimo Cellino shockeert maandag met uitspraken over Mario Balotelli. De voorzitter heeft met racistische woorden gereageerd op de ophef rond Balotelli van de afgelopen weken."/>
  </head>
  <body>
    <article>
      <h1>Schandalig: Brescia-voorzitter shockeert met racistische 'grap' over Balotelli</h1>
      <address>
        <time datetime="2019-11-25T17:14:00+00:00">25 Nov 2019, 17:14</time>
      </address>
      <p>
        <b>Brescia-voorzitter Massimo Cellino shockeert maandag met uitspraken over Mario Balotelli. De voorzitter heeft met racistische woorden gereageerd op de ophef rond Balotelli van de afgelopen weken.</b>
      </p>
      <p>Begin november werd Brescia-spits Balotelli racistisch bejegend op bezoek bij Hellas Verona. Hij kreeg veel steun, maar werd bij een aantal supportersgroepen, waaronder die van zijn eigen club, ook de zondebok. Donderdag werd hij door trainer Fabio Grosso weggestuurd tijdens de training wegens onvoldoende inzet en hij zat ook niet bij de selectie voor de wedstrijd tegen AS Roma.</p>
      <p>Voorzitter Cellino reageerde daar maandag op. "Balotelli is zwart en hij is ermee bezig om zichzelf blanker te maken, maar dat gaat moeizaam", luidden de belachelijke woorden van de praeses in Italiaanse media. "Onze trainer maakte de afgelopen week een fout door over Balotelli te praten en niet over het team", aldus Cellino, die vindt dat Balotelli te veel aan zichzelf denkt op het veld.</p>
      <p>"We haalden Balotelli aan het einde van de transferperiode binnen, omdat we dachten dat hij een toegevoegde waarde zou kunnen zijn. Hij is een zwakke plek. Als we blijven praten over Balotelli, doen we onszelf en hem pijn", zegt de voorzitter, die de schuld niet alleen bij Balotelli legt, maar ook bij de recent ontslagen trainer Eugenio Corini.</p>
      <p><b>Statement Brescia<br/></b>Brescia heeft maandag met een statement gereageerd op de uitspraken van Cellino. 'De uitspraken van Cellino zijn overduidelijk als paradoxale grap bedoeld die verkeerd is opgevat', <a href="https://www.dailymail.co.uk/sport/football/article-7723443/The-shocking-words-Brescia-president-ex-Leeds-owner-Massimo-Cellino-Mario-Balotelli.html">aldus Brescia</a>. Volgens het persbericht wilde de voorzitter met de grap juist de media-aandacht rond Balotelli afzwakken om de speler te beschermen.</p>
    </article>
  </body>
</html>