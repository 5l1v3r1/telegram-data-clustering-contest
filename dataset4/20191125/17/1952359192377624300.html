<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191125_04736956?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-25T17:48:00+00:00"/>
    <meta property="og:title" content="Ronald Vargas riskeert drie speeldagen schorsing, voetbalbond is duidelijk: “Dennis had ook rood moeten krijgen”"/>
    <meta property="og:description" content="Het parket van de Koninklijke Belgische Voetbalbond (KBVB) heeft maandag drie speeldagen schorsing en een boete van 3.000 euro voorgesteld als minnelijke s..."/>
  </head>
  <body>
    <article>
      <h1>Ronald Vargas riskeert drie speeldagen schorsing, voetbalbond is duidelijk: “Dennis had ook rood moeten krijgen”</h1>
      <address>
        <time datetime="2019-11-25T17:48:00+00:00">25 Nov 2019, 17:48</time>
      </address>
      <p>
        <b>Het parket van de Koninklijke Belgische Voetbalbond (KBVB) heeft maandag drie speeldagen schorsing en een boete van 3.000 euro voorgesteld als minnelijke schikking voor Ronald Vargas, omdat de aanvaller van KV Oostende afgelopen speeldag rechtstreeks werd uitgesloten. De kustploeg gaat niet akkoord met het voorstel.</b>
      </p>
      <p>Na een halfuur moest KVO vrijdag met een man minder voort op bezoek bij Club Brugge. Vargas pakte tegen zijn voormalige broodheer een rode kaart, nadat hij met de studs op de enkel van verdediger Deli was gaan staan. Na een korte check bij de VAR sloot scheidsrechter Boterberg de Venezolaanse spits meteen uit.</p>
      <table bordered="">
        <tr>
          <td><pic src="https://sportimages.nieuwsblad.be/images/lib/basic/sport/football/club/logo/Large/4035.png"/> Club Brugge</td>
          <td>Einde <br/>2 - 0</td>
          <td><pic src="https://sportimages.nieuwsblad.be/images/lib/basic/sport/football/club/logo/Large/100078.png"/> KV Oostende</td>
        </tr>
        <tr>
          <td colspan="3"><a href="https://www.nieuwsblad.be/sportwereld/live/voetbal/298034/">Verslag</a> / <a href="https://www.nieuwsblad.be/sportwereld/live/voetbal/298034/">Opstellingen</a></td>
        </tr>
      </table>
      <p>Indien KV Oostende het voorstel had aanvaard, moest Vargas geschorst toekijken in de thuismatch tegen Anderlecht (1 december), de bekermatch tegen opnieuw Club Brugge (4 december) en de uitwedstrijd tegen Eupen (8 december). De kustploeg vecht het schikkingsvoorstel echter aan, zo maakte de club bekend via Twitter. De Venezolaanse spits zal dinsdag voor de Geschillencommissie verschijnen met het oog op een lichtere straf.</p>
      <p>
        <b>RBFA: “Dennis moest rood krijgen”</b>
      </p>
      <p>In de slotfase van diezelfde partij faalde de VAR wel toen Emmanuel Dennis fel doorging op KVO-speler Hjulsager. Dennis kwam er vanaf met een gele kaart, maar volgens het Referee Department had dat rood moeten zijn. “Dennis speelde de bal niet een maakte een stevige fout, waarbij hij de veiligheid van zijn tegenstander in gevaar bracht. We verwachtten hier een rode kaart.”</p>
      <figure>
        <iframe data-src="https://twitter.com/RoyalBelgianFA/status/1199009791051481088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>