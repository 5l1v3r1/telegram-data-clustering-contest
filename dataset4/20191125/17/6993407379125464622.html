<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-opalennia-svitlovodsk/30291533.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T17:32:35+00:00"/>
    <meta property="og:title" content="У 13 тисяч жителів Світловодська є проблеми з опаленням, ДСНС каже – ситуація контрольована"/>
    <meta property="og:description" content="У Держслужбі з надзвичайних ситуацій повідомили, ситуація із поривами трубопроводу, що призвела до проблем з центральним опаленням у майже 13-ти тисяч жителів Світловодська на Кіровоградщині, є контро"/>
  </head>
  <body>
    <article>
      <h1>У 13 тисяч жителів Світловодська є проблеми з опаленням, ДСНС каже – ситуація контрольована</h1>
      <address>
        <time datetime="2019-11-25T17:32:35+00:00">25 Nov 2019, 17:32</time>
      </address>
      <p>У Держслужбі з надзвичайних ситуацій повідомили, ситуація із поривами трубопроводу, що призвела до проблем з центральним опаленням у майже 13-ти тисяч жителів Світловодська на Кіровоградщині, є контрольованою.</p>
      <p>«Аварійно-відновлювальні роботи тривають на 13 ділянках, над їх ліквідацією працюють 13 бригад. Залучено аварійно-рятувальну, інженерну та пожежну техніку. Напоготові електростанції та обігрівач повітря, мотопомпи, розгорнуто 7 пунктів обігріву, рухомий пункт управління. Близько 100 рятувальників та більш ніж два десятки одиниць техніки працюють задля того, щоб в домівках людей було тепло», – повідомили у ДСНС.</p>
      <p>Згідно з повідомленням, на місці поривів теплотраси фахівці провели «повний аналіз ситуації».</p>
      <p>24 листопада у Світловодську в 13-ти місцях прорвало трубопровід мереж централізованого теплопостачання. Сьогодні вранці ДСНС повідомила, що у місті працюють всі котельні підприємства «Світловодськпобут», які обслуговують житлові будинки та заклади освіти. При цьому 135 житлових будинків та 23 заклади освіти мали тепло, а 111 житлових будинків та 2 дошкільні навчальні заклади не обігрівалися через пориви на мережах.</p>
      <p>У Світловодську проживає майже 45 тисяч людей.</p>
    </article>
  </body>
</html>