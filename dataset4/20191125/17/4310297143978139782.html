<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pro-vincia.com.ua/kultura/46410-tut-zaknchuyutsya-dorogi.html"/>
    <meta property="og:site_name" content="Провінція"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="Тут закінчуються дороги..."/>
    <meta property="og:description" content="«Хотіли б запропонувати Вашому виданню долучитися до створення Бренду Черкаської області та стати МЕДІА-партнером зі створення БРЕНДУ області…»Лист з такою пропозицією надійшов сьогодні на електронну скриньку «Провінції». В електронних і друкованих ЗМІ, на телебаченні широко повідомлялося, що Черкаська ОДА розпочала процес створення Бренду Черкаської області. Охочі можуть зайти сюди, зареєструватися та з 20 листопада по 6 грудня залишити свій варіант. Українською мовою, до 4-х слів. Збирають пропозиції у групі на Фейсбук «Черкащина туристична»Цікаво, кому, крім нас, здається, що час для проведення цього конкурсу не настав? І чиновники з ОДА ставлять воза поперед кобили…Адже на сьогодні в Черкаську область:"/>
  </head>
  <body>
    <article>
      <h1>Тут закінчуються дороги...</h1>
      <address>
        <time datetime="2019-11-25T17:30:00+00:00">25 Nov 2019, 17:30</time>
      </address>
      <p><b>«Хотіли б запропонувати Вашому виданню долучитися до створення Бренду Черкаської області та стати МЕДІА-партнером зі створення БРЕНДУ області…»<br/></b><br/>Лист з такою пропозицією надійшов сьогодні на електронну скриньку «<u>Провінції</u>». <br/><br/>В електронних і друкованих ЗМІ, на телебаченні широко повідомлялося, що Черкаська ОДА розпочала процес створення Бренду Черкаської області. <br/><br/>Охочі можуть зайти <a href="https://www.facebook.com/%D0%A7%D0%B5%D1%80%D0%BA%D0%B0%D1%89%D0%B8%D0%BD%D0%B0-%D0%A2%D1%83%D1%80%D0%B8%D1%81%D1%82%D0%B8%D1%87%D0%BD%D0%B0-1568607483400935/?tn-str=k*F">сюди</a>, зареєструватися та з 20 листопада по 6 грудня залишити свій варіант. Українською мовою, до 4-х слів. Збирають пропозиції у групі на Фейсбук «Черкащина туристична»<br/><br/>Цікаво, кому, крім нас, здається, що час для проведення цього конкурсу не настав? І чиновники з ОДА ставлять воза поперед кобили…<br/><br/>Адже на сьогодні в Черкаську область:</p>
      <figure>
        <img src="https://pro-vincia.com.ua/uploads/posts/2019-11/1574696149_0.jpg"/>
      </figure>
      <p>- не можна прилетіти: в регіоні чимало аеропортів та аеродромів, але вони законсервовані або розікрадені. Навіть аеропорт в Черкасах з 1994 року не обслуговує жодного регулярно рейсу; <br/><br/>- не можна приплити, бо рейсового або туристичного річкового сполучення ні по Дніпру, ні по іншим водоймам в області зараз немає; <br/><br/>- По автотрасам можна проїхати; але це – реально небезпечно, бо всі основні траси області – в критичному стані, а другорядні дороги – в жахливому; <br/><br/>- по залізниці приїхати поки що цілком реально…</p>
      <figure>
        <img src="https://pro-vincia.com.ua/uploads/posts/2019-11/1574696277_3.png"/>
      </figure>
      <p>Враховуючи інфраструктурну занедбаність регіону, займатись придумуванням Бренду Черкаської області – пуста справа. Зараз об’єктивно Черкаська область є умовно цікавою для невибагливого внутрішнього туризму (Умань, Канів, Чигирин, Кам’янка, шевченківські місця Звенигородського району) та – неприваблива для іноземців. Хіба що для любителів екстремальних подорожей на позашляховиках по ямам та колдобинам…<br/><br/>Для підвищення рівня впізнаваності Черкащини в Україні та світі слід терміново, ще на вчора, скласти план екстреного відновлення транспортної інфраструктури. І бажано, щоб цим питанням займалися не українські структури, а турки, італійці, білоруси…<br/><br/>Будь-яка компліментарна форма Бренду Черкаської області сьогодні – це неправда. А будь-яка правда про Черкащину – не буде Брендом. <br/><br/>Тому що зараз Черкащина – це край, де закінчуються дороги…<br/><br/><b>Сергій Цюрюпа</b></p>
    </article>
  </body>
</html>