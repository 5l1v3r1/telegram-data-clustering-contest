<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-sad-w-kaliszu-zapyta-specjaliste-czy-karpie-odczuwaja-bol-i-,nId,3354171"/>
    <meta property="og:site_name" content="RMF24"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="Sąd w Kaliszu zapyta specjalistę, czy karpie odczuwają ból i strach"/>
    <meta property="og:description" content="Biegły ichtiolog musi odpowiedzieć na pytanie, czy karpie odczuwają ból i strach - taką decyzję podjął Sąd Okręgowy w Kaliszu, rozpatrujący apelację od wyroku więzienia dla 59-letniego sprzedawcy, który gilotynował ryby bez ogłuszania ich. Odwołanie wniosła w tej sprawie Fundacja Viva!, która domaga się zaostrzenia kary."/>
  </head>
  <body>
    <article>
      <h1>Sąd w Kaliszu zapyta specjalistę, czy karpie odczuwają ból i strach</h1>
      <address><time datetime="2019-11-25T17:03:00+00:00">25 Nov 2019, 17:03</time> by <a rel="author" href="https://www.rmf24.pl/tylko-w-rmf24/edyta-bienczak" target="_blank">Edyta Bieńczak</a></address>
      <p>
        <b>Biegły ichtiolog musi odpowiedzieć na pytanie, czy karpie odczuwają ból i strach - taką decyzję podjął Sąd Okręgowy w Kaliszu, rozpatrujący apelację od wyroku więzienia dla 59-letniego sprzedawcy, który gilotynował ryby bez ogłuszania ich. Odwołanie wniosła w tej sprawie Fundacja Viva!, która domaga się zaostrzenia kary.</b>
      </p>
      <figure>
        <img src="https://i.iplsc.com/-/0009EVQR2128WXXW-C123-F4.jpg"/>
        <figcaption>
          <cite>/Zdjęcie ilustracyjne /Pixabay</cite>
        </figcaption>
      </figure>
      <p>Sprawa sięga grudnia 2018 roku: w wielkopolskim Krotoszynie 59-letni obecnie <b>Wojciech C. sprzedawał na targowisku karpie, uśmiercając je gilotyną, bez wcześniejszego ogłuszenia.</b></p>
      <p>Nagranie wideo z targu trafiło w ręce <b>obrońców praw zwierząt z fundacji Międzynarodowy Ruch na Rzecz Zwierząt Viva!,</b> a ci zawiadomili policję o podejrzeniu popełnienia przez sprzedawcę przestępstwa.</p>
      <p>"Kiedy otwierałam filmik nagrany w Krotoszynie, byłam przekonana, że nic mnie nie zaskoczy. Myliłam się. <b>Mężczyzna w sposób absolutnie okrutny zabijał ryby. Naprawdę nie dało się na to patrzeć"</b> - mówiła wówczas Anna Plaszczyk z fundacji Viva!.</p>
      <h4>Twierdził, że nie wiedział, że nie wolno w taki sposób zabijać karpi</h4>
      <p>Sprawa znalazła swój finał w sądzie. Dla oskarżonego Wojciecha C. <b>prokuratura z Krotoszyna żądała 6 miesięcy więzienia</b> "ze względu na wysoce szkodliwy społecznie czyn". Pełnomocnik Fundacji Viva! mec. Katarzyna Topczewska <b>zażądała natomiast roku więzienia</b> i zakazu hodowli i sprzedaży ryb na 5 lat.</p>
      <p>Prawniczka nazwała sprawę precedensową. Podkreślała również, że ustawodawca przesądził, że <b>jedynym sposobem na zabijanie i minimalizowanie cierpienia zwierząt jest ich wcześniejsze ogłuszenie.</b></p>
      <p>Wojciech C. przyznał się do zarzucanego mu czynu, ale <b>podkreślał równocześnie, że nie wiedział, że nie można w taki sposób zabijać karpi.</b> W sądzie zapewniał, że nigdy więcej po taką metodę nie sięgnie, i wnioskował o uniewinnienie.</p>
      <h4>Skazany na bezwzględne więzienie</h4>
      <p>11 marca tego roku Sąd Rejonowy w Krotoszynie skazał Wojciecha C. na <b>3 miesiące bezwzględnego więzienia, nawiązkę w wysokości 1000 zł</b> i przepadek dowodu rzeczowego: gilotyny.</p>
      <p>"Każde zwierzę, każdy kręgowiec, a więc także ryba, <b>powinny być wcześniej ogłuszone.</b> Oskarżony tego nie robił" - mówiła wówczas sędzia Dorota Wojtkowiak-Mielicka.</p>
      <p><b>"Oskarżony był już wcześniej skazany na więzienie,</b> w związku z tym przepisy Kodeksu karnego <b>nie przewidują możliwości warunkowego zawieszenia</b> kary - dlatego jest ona bezwzględna" - tłumaczyła podczas uzasadnienia wyroku.</p>
      <p>Pełnomocnik Fundacji Viva! zaskarżyła wyrok.</p>
      <h4>Adwokat opłacony z internetowej zbiórki na rzecz obrony Wojciecha C.</h4>
      <p>W poniedziałek w Sądzie Okręgowym w Kaliszu odbyła się apelacja w tej sprawie.</p>
      <p>"Mam nadzieję, że w najgorszym przypadku sąd utrzyma ten wyrok w mocy, bo <b>nie wyobrażam sobie, żeby była inna kara niż bezwarunkowe pozbawienie wolności"</b> - podkreślała mec. Topczewska.</p>
      <p>Jak zaznaczyła: <b>"Gilotyna to była tępa krajalnica do sera i dlatego w mojej ocenie to było szczególne okrucieństwo".</b></p>
      <p>Oskarżonego reprezentował na sprawie apelacyjnej mec. Wojciech Kołodziejczyk z Kalisza, który został <b>opłacony z pieniędzy zebranych w internetowej zbiórce</b> na rzecz obrony Wojciecha C.</p>
      <p>Leszek Świerzewski z Pudliszek, który zainicjował zbiórkę, wyjaśnił, że postanowił pomóc oskarżonemu, bo <b>"każdy wędkarz i rybak wie, że ryb się nie ogłusza:</b> wszystko idzie pod nóż i pod maszyny - a tu za coś takiego karać więzieniem, to niesprawiedliwe".</p>
      <h4>Czy karpie mają układ nerwowy pozwalający na odczuwanie bólu i strachu?</h4>
      <p>Podczas apelacji sąd poinformował o możliwości zmiany kwalifikacji prawnej czynu: ze znęcania się nad rybami ze szczególnym okrucieństwem na uśmiercanie ich.</p>
      <p>Ponadto sędzia Maria Siwek-Walczak postanowiła powołać biegłego z zakresu ichtiologii, by uzyskać odpowiedzi m.in. na pytania, <b>czy karpie mają układ nerwowy pozwalający na odczuwanie bólu i strachu</b> oraz czy posiadają na skórze receptory wyczuwające krew od innego osobnika tego gatunku, co może powodować ich cierpienie.</p>
      <p>Biegły ichtiolog ma również poinformować sąd, <b>czy podczas zabijania karpi istotny jest stopień naostrzenia ostrza gilotyny.</b></p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-sa-zarzuty-dla-lekarza-weterynarii-chodzi-o-transport-tygrys%2CnId%2C3354030%3Fparametr%3Dembed_linki">Są zarzuty dla lekarza weterynarii. Chodzi o transport tygrysów</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fciekawostki%2Fnews-osiol-utknal-na-zalanym-polu-uratowali-go-strazacy%2CnId%2C3354093%3Fparametr%3Dembed_linki">Osioł utknął na zalanym polu. Uratowali go strażacy</a>
        </li>
      </ul>
    </article>
  </body>
</html>