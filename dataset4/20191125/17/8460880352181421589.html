<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/hazai-sport/az-evszazad-merkozesere-emlekezett-az-aranycsapat-testulet-2142915/"/>
    <meta property="og:site_name" content="BAMA"/>
    <meta property="article:published_time" content="2019-11-25T17:40:00+00:00"/>
    <meta property="og:title" content="Az Évszázad mérkőzésére emlékezett az Aranycsapat Testület"/>
    <meta property="og:description" content="Az angolok ellen 66 évvel ezelőtt a londoni Wembley Stadionban aratott 6-3-as diadalt az Aranycsapat."/>
  </head>
  <body>
    <article>
      <h6 class="kicker">IGAZI PÉLDAKÉPEK</h6>
      <h1>Az Évszázad mérkőzésére emlékezett az Aranycsapat Testület</h1>
      <address>
        <time datetime="2019-11-25T17:40:00+00:00">25 Nov 2019, 17:40</time>
      </address>
      <h4>Az Évszázad mérkőzésére, az angolok ellen 66 évvel ezelőtt a londoni Wembley Stadionban aratott 6-3-as diadalra emlékezett hétfő délután az Aranycsapat Testület.</h4>
      <blockquote>„Az 1953. november 25-én elért győzelem olyan történelmi eseménnyé vált, amely egy csapásra világhírűvé tette azokat a labdarúgókat, akik részt vettek rajta, ezért szeretettel és tisztelettel emlékezünk rájuk”</blockquote>
      <p>– mondta Lomnici Zoltán, a testület elnöke a Groupama Arénában tartott ünnepségen.</p>
      <p>Lomnici felidézte, hogy Szabó Tünde sportért felelős államtitkár két és fél évvel ezelőtt, Puskás Ferenc születésének 90. évfordulóján hirdette meg az Aranycsapat Emlékévet, és a mostani már nagyjából a 250. olyan rendezvény, amely az Aranycsapat sikereire tekint vissza. Kiemelte: az események jelentős részét a határon túl tartották meg, ezáltal is erősítve az ott élő magyarokban a hazához való ragaszkodást.</p>
      <p>Bajkai István országgyűlési képviselő, az Aranycsapat Testület alelnöke azt hangsúlyozta, hogy az 1953-as angol-magyarra az egész világ úgy tekintett, mint a két rendszer, a kapitalizmus és a szocializmus küzdelmére. A honatya 1953. november 25-ét a magyar futballtörténelem legnagyobb napjának nevezte.</p>
      <p>Bajkai István hangsúlyozta, hogy a magyar csapat harmadik találatát – amelyet Puskás Ferenc visszahúzós csele előzött meg – az évszázad góljának választották meg. Az országgyűlési képviselő kiemelte, hogy Magyarország akkoriban egy új játékrendszerrel forradalmasította a világ futballját.</p>
      <blockquote>„Az Aranycsapat tagjai igazi példaképek voltak, akik elkötelezetten szerették a hazájukat, alázattal tekintettek az egész életre, és elvittek bennünket akkor a világ tetejére”</blockquote>
      <p>– zárta mondandóját a képviselő.</p>
      <p>Az emlékezésen részt vett az Aranycsapat Testület több tagja, ifj. Buzánszky Jenő, Grosics Edina, valamint az Aranycsapat öt tagját ápoló Pénzes István professzor, illetve házigazdaként a testület együttműködő partnere, Takács Tibor, a Nagy Béla Hagyományőrző Egyesület elnöke is.</p>
    </article>
  </body>
</html>