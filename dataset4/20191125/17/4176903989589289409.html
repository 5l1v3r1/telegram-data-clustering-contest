<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/trener-bajerna-posebno-zelimo-bas-pobedu-protiv-zvezde-u-beogradu/"/>
    <meta property="og:site_name" content="Krstarica"/>
    <meta property="article:published_time" content="2019-11-25T17:35:08+00:00"/>
    <meta property="og:title" content="Trener Bajerna: Posebno želimo baš pobedu protiv Zvezde u Beogradu"/>
    <meta property="og:description" content="Trener fudbalskog kluba Bajern Minhen Hans Diter Flik rekao je danas da želi pobedu protiv Crvene zvezde u Beogradu baš zbog atmosfere na njenom stadionu."/>
  </head>
  <body>
    <article>
      <h1>Trener Bajerna: Posebno želimo baš pobedu protiv Zvezde u Beogradu</h1>
      <address><time datetime="2019-11-25T17:35:08+00:00">25 Nov 2019, 17:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-uwvwty5cb3.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Trener fudbalskog kluba Bajern Minhen Hans Diter Flik rekao je danas da želi pobedu protiv Crvene zvezde u Beogradu baš zbog atmosfere na njenom stadionu.</p>
      <p>„Posebno želimo pobedu na ovom stadionu, pred ovakvom atmosferom, protiv domaćinske ekipe kao što je Zvezda, koja je ovde pobedjivala velike klubove. Veoma je važno da pobedimo i završimo kao prvi u grupi“, rekao je Flik na konferenciji za novinare u Beogradu.</p>
      <p>Bajern Minhen će sutra igrati protiv Crvene zvezde u petom kolu Grupe B Lige šampiona.</p>
      <p>Flik je posebno govorio o atmosferi na stadionu „Rajko Mitić“.</p>
      <p>„Atmosfera na ovom stadionu je nešto posebno. Pokazali smo ekipi šta može da očekuje u Beogradu. Jedva čekam, radoznao sam da vidim atmosferu i svi jedva čekaju utakmicu da je osete jer ona našeg protivnika čini još težim“, kazao je Flik.</p>
      <p>Novinari su sadašnjeg trenera nemačkog kluba pitali za 1991. godinu i legendarnu pobedu Zvezde u dvomeču sa Bajernom u polufinalu Kupa šampiona.</p>
      <p>Flik je tada bio igrač i godinu dana pre te utakmice otišao je iz Bajerna u Keln.</p>
      <p>„Tada sam otišao u Keln, ali to je bilo odavno. Ne mogu toliko da se setim šta se tačno dogadjalo, ali su reakcije u nemačkoj javnosti bile i te kako upečatljive. To je bio veliki podvig Crvene zvezde“, rekao je Flik.</p>
      <p>On je postavljen kao privremeno rešenje na mestu trenera Bajerna umesto smenjenog Nika Kovača, a istakao je da uživa u trenutnoj situaciji.</p>
      <p>Utakmica Crvena zvezda – Bajern Minhen će početi sutra u 21.00 na stadionu „Rajko Mitić“.</p>
      <p>(Beta)</p>
    </article>
  </body>
</html>