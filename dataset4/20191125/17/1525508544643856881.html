<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781029/%D8%A7%D8%AD%D8%AF%D8%A7%D8%AB-%D9%85%DA%A9%D8%A7%D9%86-%D9%87%D8%A7%DB%8C-%D9%88%D8%B1%D8%B2%D8%B4%DB%8C-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C-%D8%B3%D8%A7%D9%85%D8%A7%D9%86%D8%AF%D9%87%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T17:57:58+00:00"/>
    <meta property="og:title" content="استاندار چهارمحال و بختیاری: احداث مکان های ورزشی در چهارمحال و بختیاری ساماندهی می شود"/>
    <meta property="og:description" content="شهرکرد- استاندار چهارمحال و بختیاری گفت: احداث مکان های ورزشی در چهارمحال و بختیاری ساماندهی می شود."/>
  </head>
  <body>
    <article>
      <h1>استاندار چهارمحال و بختیاری: احداث مکان های ورزشی در چهارمحال و بختیاری ساماندهی می شود</h1>
      <address>
        <time datetime="2019-11-25T17:57:58+00:00">25 Nov 2019, 17:57</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی اداره کل ورزش و جوانان استان، اقبال عباسی در شورای‌عالی ورزش چهارمحال و بختیاری با اشاره به ظرفیت ورزشی استان تأکید کرد: طرح‌های اولویت‌دار ورزش استان تا نشست بعدی شورای عالی ورزش شناسایی، مشخص و اعلام شود.</p>
      <p>وی افزود: روش‌های تکمیل و بهره‌برداری سریع‌تر از پروژه های ورزش و جوانان استان براساس اعتبارات دولتی و میزان مشارکت بخش خصوصی ارائه شود.</p>
      <p>استاندار چهارمحال و بختیاری اضافه کرد: در این صورت می‌توان برای توزیع بودجه تصمیم‌گیری مفیدتر و مطلوب‌تری انجام داد.</p>
      <p>عباسی ادامه داد: یکی از ظرفیت های مهم چهارمحال و بختیاری برای معرفی در سطح کشور، ارتفاع از سطح دریا، میزان اکسیژن، سلامت جسمی و فکری، علاقه‌مندی مردم به ورزش و میهمان‌نوازی مردم این استان است.</p>
      <p>وی گفت: گروه‌ها و هیئت‌های ورزشی چهارمحال و بختیاری گزارش فعالیت‌های مؤثر در بخش‌های مختلف به همراه دستاوردها و افتخارآفرینی‌های خود را از طریق رسانه‌های گروهی اطلاع‌رسانی کنند.</p>
      <p>استاندار چهارمحال و بختیاری اظهار داشت: میزبانی رقابت های ورزشی و حضور سالانه حدود ۲۰ هزار ورزشکار رشته‌های مختلف ورزشی به همراه خانواده در این استان مزیت بسیار مناسبی در حوزه اطلاع‌رسانی و معرفی بام ایران به سراسر کشور است.</p>
      <p>وی افزود: در همین راستا هماهنگی بیشتر بین دستگاه‌های اجرایی مرتبط با ورزش در چهارمحال و بختیاری ضرورت دارد.</p>
      <p>عباسی تأکید کرد: مسئولان ورزش و جوانان چهارمحال و بختیاری طرح‌های قابل برون‌سپاری به بخش خصوصی را شناسایی و در راستای واگذاری این طرح‌های اقدام لازم را در سریع‌ترین زمان ممکن انجام دهند.</p>
      <p>وی ادامه داد: دولت می‌تواند برای تکمیل زیرساخت‌های مرتبط با طرح‌های ورزشی از اعتبارات دولتی بودجه اختصاص دهد.</p>
      <p>استاندار چهارمحال و بختیاری تصریح کرد: اداره کل ورزش و جوانان استان نسبت به شناسایی و انجام روند استخدام مدال‌آوران پارالمپیک، پارآسیایی و جهانی استان که از شرایط قانونی برخوردار هستند، اقدام کند.</p>
    </article>
  </body>
</html>