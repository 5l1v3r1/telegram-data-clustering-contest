<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/tvd__peremozhets_vidkrytogo_kubka_lvova_z_futzalu_331642.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-25T17:32:00+00:00"/>
    <meta property="og:title" content="ТВД – переможець &quot;Відкритого кубка Львова&quot; з футзалу"/>
    <meta property="og:description" content="Львівський ТВД став переможцем престижного міжнародного футзального турніру серед ветеранів «Відкритий Кубок Львова»."/>
  </head>
  <body>
    <article>
      <h1>ТВД – переможець "Відкритого кубка Львова" з футзалу</h1>
      <h2>Львівський ТВД став переможцем престижного міжнародного футзального турніру серед ветеранів «Відкритий Кубок Львова».</h2>
      <address>
        <time datetime="2019-11-25T17:32:00+00:00">25 Nov 2019, 17:32</time>
      </address>
      <figure>
        <img src="https://galinfo.com.ua/media/gallery/intxt/t/v/tvd_champ.jpg"/>
      </figure>
      <p>Участь у турнірі взяли 9 команд з різних куточків України, а також команда з польського Перемишля. За найвищі місця на турнірі боролися гравці, вік яких перевищує 40 років. Іскри від ветеранського футзалу летіли у Львові у палаці спорту «Галичина».</p>
      <p>Перемога на турнірі, який відбувся за підтримки Львівської міської ради й увійшов до масштабного спортивного проекту Відкриті Кубки Львова, гравцям ТВД дався не так уже й легко. У фіналі турніру команда Леоніда Маковського поступалася з рахунком 0:1, однак таки зуміла схилити шальки терезів у матчі проти земляків з «Меркурія». Матч завершився перемогою ТВД з рахунком 3:1. Усі голи переможці ветеранського турніру забили у другому таймі. Фінал турніру по-справжньому вдався і запам’ятався вболівальникам. Непростим він виявився і для арбітражу змагань.</p>
      <p>У матчі за третє місце команді «Фенікс-Стефано» з Підмонастиря не вистачило сил, щоб на рівних два тайми змагатися з потужною командою «Ятрань» 80 з Умані. Останні у матчі перемогли з рахунком 5:1, хоча останні три голи у матчі забили уже на останній хвилині поєдинку. Більше того, гравці з Умані запам’яталися ще й достойною грою проти львівського ТВД на груповому етапі турніру. Команда з Умані поступилася майбутньому переможцю турніру з рахунком 2:4, однак цей поєдинок також фахівці назвали «малим» фіналом.</p>
      <p>У турнірі «Кубка Надії», у яких потрапили найслабші команди за підсумками першого кваліфікаційного етапу, зустрілися поляки, друга команда з Умані та ветерани з Рівного. Останні стали найсильнішими у цьому міні-турнірі і додому повернулися з не з порожніми руками.</p>
      <p>Організатори турніру отримали чимало схвальних відгуків за організацію. Команди в один голос заявили, що з радістю приїдуть до Львова знову, адже такі турніри – це не тільки популяризація футзалу у регіоні, а й хороша промоція міста Лева.</p>
      <p>Участь в офіційній церемонії нагородження взяли президент Асоціації футзалу Львівщини Мирослав Хом’як, генеральний менеджер АФЛ Богдан Мельник, віце-президенти АФЛ Андрій Тодощук та Олег Верещинський, а також заступник начальника управління молоді та спорту ЛМР Ксенія Пилипів. Окрім пам’ятних командних подарунків, організатори відзначили найкращих у таких номінаціях:</p>
      <p><b>Найкращий бомбардир</b> – Олександр Казанюк («Ятрань» 80)</p>
      <p><b>Приз глядацьких симпатій</b> – Іван Павлюх («Карпати»</p>
      <p><b>Найкращий гол турніру </b>– Степан Пилип («Фенікс-Стефано»)</p>
      <p><b>Найкращий воротар</b> – Віталій Кадира («Меркурій»)</p>
      <p><b>Найкращий захисник</b> – Анатолій Саулевич («Рочин»)</p>
      <p><b>Найкращий нападник</b> – Анатолій Подоляк («Меркурій»)</p>
      <p><b>Найкращий гравець</b> – Валерій Легчанов (ТВД)</p>
      <p><b>Найкращий тренер </b>– Сергій Онищук («Ятрань» 80)</p>
      <p><b>Найстарший гравець </b>– Віталій Засморжук (60 років, «РівнеСтандрарт)</p>
      <p>Нагадаємо, як повідомляв <a href="https://galinfo.com.ua/news/ctav_vidomym_sklad_ukrainskoi_zbirnoi_z_futzalu_na_matchi_z_horvatamy_331443.html">Гал-інфо раніше</a>, 22 листопада став відомий склад національної збірної України на товариські матчі з хорватами.</p>
    </article>
  </body>
</html>