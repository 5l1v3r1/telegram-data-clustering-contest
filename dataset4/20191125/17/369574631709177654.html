<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/novinare-pribila-nekdo-obzaloval-za-udajnou-pomluvu-ministra/r~9ba712be0faa11eab1410cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-25T17:52:12+00:00"/>
    <meta property="og:title" content="Novinář Přibil tvrdil, že exministr Chovanec ovlivňoval Čapí hnízdo. Půjde před soud"/>
    <meta property="og:description" content="Přibil v článku, kvůli kterému je obžalován, psal, že Chovanec ovlivňoval vyšetřovatele kauzy Čapí hnízdo Pavla Nevtípila."/>
  </head>
  <body>
    <article>
      <h1>Novinář Přibil tvrdil, že exministr Chovanec ovlivňoval Čapí hnízdo. Půjde před soud</h1>
      <address>
        <time datetime="2019-11-25T17:52:12+00:00">25 Nov 2019, 17:52</time>
      </address>
      <p>Přibil se k obžalobě nevyjádřil, píše Deník N. "Je (Přibil) obžalován pro pomluvu. Obžaloba byla podána 8. listopadu k Obvodnímu soudu pro Prahu 4," řekla serveru obvodní státní zástupkyně pro Prahu 4 Blanka Valsamisová. Další detaily nechtěla komentovat.</p>
      <p>"Ve věci dosud nebylo žádným způsobem rozhodnuto, nebylo nařízeno hlavní líčení. Spis je u předsedy senátu, který se s jeho obsahem seznamuje. To je vše, co vám mohu v daném okamžiku sdělit," oznámil serveru mluvčí obvodního soudu Michal Dvořák.</p>
      <p>Přibil v článku, kvůli kterému je obžalován, na svých stránkách <a href="https://www.ppmagazin.com/ctverice-vysetrovatelu-promluvila-vznikla-kauza-capi-hnizdo-na-objednavku-jak-tvrdi-tvrdi/">ppmagazin.com</a> psal, že Chovanec s tehdejším policejním prezidentem Tomášem Tuhým ovlivňoval vyšetřovatele kauzy Pavla Nevtípila.</p>
      <p>Text článku byl založen na výpovědi čtveřice policistů, podle kterých dal Chovanec pokyn k vyšetřování případu údajného dotačního podvodu Babiše kvůli "zájmu ČSSD, snížit nebo odstranit politickou konkurenci". Podle vyjádření policistů v článku také hlavní vyšetřovatel případu dostal za kauzu post zástupce odboru hospodářské kriminality, jelikož "je tvárný".</p>
      <p>Související</p>
      <h3>Policie chce poslat k soudu Přibila za lživý článek o ovlivňování kauzy Čapí hnízdo</h3>
      <figure>
        <img src="https://cdn.xsd.cz/resize/66e623c34ba13de581300d7dff7dcfaf_resize=240,135_.jpg?hash=9153a9c4ebeb3892cf30aa930d91577b"/>
      </figure>
      <p>"Nikdy jsem s vyšetřovatelem Čapího hnízda nemluvil a nemluvil s ním ani generál Tuhý (Tomáš, tehdejší policejní prezident), aby ho jakkoli úkoloval. Od samého začátku to bylo vylhané," řekl Deníku N Chovanec. Generální inspekce bezpečnostních sborů (GIBS) prověřovala jednání policistů citovaných v Přibilově článku. V březnu dospěla k závěru, že nejsou podezřelí z trestného činu ani přestupku.</p>
      <p>Přibil Deníku N už dříve sdělil, že s policisty citovanými v článku nemluvil přímo. "V článku je uvedeno, že jsem s nimi komunikoval prostřednictvím jejich zmocněnce, což je paní Lhotáková. Předala mi jejich stanovisko," uvedl. Zmíněná Petra Lhotáková působí v Odborové alianci integrovaného záchranného systému a pod článkem, kterého se obžaloba týká, na Přibilově stránce je podepsána.</p>
      <p>Stíhání Babiše i dalších osob v případu Čapí hnízdo zastavilo Městské státní zastupitelství v Praze v září. Spisový materiál má nyní k dispozici nejvyšší státní zástupce Pavel Zeman, který může v tříměsíční lhůtě rozhodnutí zrušit.</p>
      <p>Přibil, bývalý novinář Mladé fronty Dnes (MfD) patřící do holdingu Agrofert dříve vlastněného Babišem, figuroval v nahrávkách, které se před dvěma lety objevovaly na twitterovém účtu Julius Šuman. Na záznamu hovořil s tehdejším vlastníkem MfD a ministrem financí Babišem o zveřejňování kompromitujících materiálů na ČSSD a ODS. Babiš nahrávky označil za zmanipulované a za součást kampaně proti své osobě. Současný premiér i Přibil odmítli, že by měli k dispozici spisy z vyšetřovaných kauz.</p>
    </article>
  </body>
</html>