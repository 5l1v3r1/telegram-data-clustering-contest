<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/kultura/manji-troskovi-za-grejanje-uz-pomoc-eu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T17:16:01+00:00"/>
    <meta property="og:title" content="Manji troškovi za grejanje uz pomoć EU"/>
    <meta property="og:description" content="Zbog poboljšanja energetske efikasnosti, deo zgrade Narodnog pozorišta Užice biće rekonstruisan, kako je najavljeno, do proleća naredne godine."/>
  </head>
  <body>
    <article>
      <h1>Manji troškovi za grejanje uz pomoć EU</h1>
      <h2>Počinje rekonstrukcija dela zgrade Narodnog pozorišta Užice</h2>
      <address><time datetime="2019-11-25T17:16:01+00:00">25 Nov 2019, 17:16</time> by <a rel="author">N. Kovačević</a></address>
      <p>
        <b>Zbog poboljšanja energetske efikasnosti, deo zgrade Narodnog pozorišta Užice biće rekonstruisan, kako je najavljeno, do proleća naredne godine.</b>
      </p>
      <p>Projekat je vredan 225.000 evra, od čega je EU, kroz svoj Program podrške razvoju opština EU PRO i u saradnji sa kancelarijom UN za projektne usluge u Srbiji, obezbedila 150.000 evra, dok je ostatak učešće Grada. Izvođač radova je užička zanatska zadruga CMP.</p>
      <p>Tokom rekonstrukcije, koja će, kako je najavio gradonačelnik Tihomir Petković, trajati 150 dana i završiće se do kraja marta naredne godine, zameniće se stolarija u holovima i kancelarijama i postaviće se termoizolacija na unutrašnjim stranama zidova.</p>
      <p>– Holovi su visoki i sa velikim staklenim površinama. Uradiće se termoizolacija sa unutrašnjih strana zidova u pozorišnoj sali i kancelarijama, što će doprineti smanjenju troškova grejanja i boljoj energetskoj efikasnosti zgrade, istakao je Petković i naveo da radovi nisu mogli da počnu tokom leta.</p>
      <p>– Počeli smo ovih dana, jer smo morali da sačekamo da se završi 24. Jugoslovenski pozorišni festival. Nismo mogli da čekamo proleće naredne godine, jer donacija EU mora da se iskoristi u tom periodu. Verujem da će se još jedan projekat Grada i EU uspešno završiti, poručio je gradonačelnik.</p>
      <p>Kako je zgrada pozorišta zaštićena kao deo jedinstvene ambijentalne celine Trga partizana, izgrađenog šezdesetih godina prošlog veka, Petković je dodao da je za radove pribavljena saglasnost Zavoda za zaštitu spomenika kulture u Kraljevu.</p>
      <p>Navodeći da je neophodna i rekonstrukcija sistema grejanja u pozorištu, kako bi se koristili ekološki prihvatljivi energenti, on je objasnio da je to skup projekat od nekoliko stotina hiljada evra i da se nada da će deo novca za to lokalna samouprava uspeti da obezbedi iz donatorskih programa.</p>
      <p>S obzirom na to da je rekonstrukcija počela u toku pozorišne sezone, Marijana Zorzić Petrović, tehnička direktorka NP Užice, objasnila je da će se deo repertoara prikazivati na Maloj sceni tog pozorišta, deo u nedavno otvorenom Kulturnom centru na Zlatiboru, ali i u okolnim opštinama, ukoliko bude interesovanja.</p>
      <blockquote><b>Putujuće pozorište </b><br/>Prvo gostovanje „putujućeg“ užičkog pozorišta biće u utorak, 26. novembra, u 20 časova na Zlatiboru u Kulturnom centru sa predstavom „Kako život“, po tekstu Nine Mitrović i u režiji Slavenka Saletovića. U četvrtak, 28. novembra, u isto vreme na Tari, u hotelu Omorika, igraće se komad „Kraj vikenda“, po tekstu Moma Kapora i u režiji Lilijane Ivanović. U petak, 29. novembra, užički glumci će gostovati u NP Beograd gde će, od 20,30 časova igrati „Kako život“.</blockquote>
      <h3>Povezani tekstovi:</h3>
    </article>
  </body>
</html>