<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/demisie-dupa-vot-liberalii-din-olt-cer-demisia-directorului-spitalului-slatina-pentru-ca-pacientii_1406610.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:58:58+00:00"/>
    <meta property="og:title" content="Demisie după vot! Liberalii din OLT cer demisia directorului Spitalului Slatina pentru că pacienţii nu au putut vota cu urna mobilă"/>
    <meta property="og:description" content="Candidatul PNL la funcţia de primar al municipiului Slatina, Mario De Mezzo, a solicitat luni, într-o conferinţă de presă, demisia managerului..."/>
  </head>
  <body>
    <article>
      <h1>Demisie după vot! Liberalii din OLT cer demisia directorului Spitalului Slatina pentru că pacienţii nu au putut vota cu urna mobilă</h1>
      <address><time datetime="2019-11-25T17:58:58+00:00">25 Nov 2019, 17:58</time> by <a rel="author">Maria Stan</a></address>
      <p>Candidatul PNL la funcţia de primar al municipiului Slatina, Mario De Mezzo, a solicitat luni, într-o conferinţă de presă, demisia managerului Spitalului Judeţean de Urgenţă (SJU) Slatina, Cătălin Rotea, deoarece pacienţii nu au putut să voteze duminică, în spital, cu ajutorul urnei mobile, ci au fost transportaţi la secţiile de la o şcoală din proximitatea spitalului.</p>
      <p>"Avem informaţii clare că oamenii au solicitat să voteze în spital. Directorul spitalului ar fi trebuit să se asigure că oamenii pot vota. Să scoţi oameni cu branule, cu bandaje, din spital, oamenii au fost transportaţi de la spital la şcoală, fără ambulanţă, fără un medic, vă spun că am fost acolo şi nu a fost nicio ambulanţă, mi se pare inacceptabil. (...) Pentru aceste lucruri Cătălin Rotea ar trebui să-şi dea demisia pe loc", a spus Mario De Mezzo.</p>
      <p>Preşedintele PNL Olt, Liviu Voiculescu, a calificat drept inuman faptul că bolnavii au fost nevoiţi să ajungă în tricouri, pijamale sau halate, cu branule şi bandaje, pe o vreme rece, în secţia de votare de la o şcoală din Slatina pentru că nu au fost înregistrate la timp solicitările de a vota la urna mobilă.</p>
      <p>"A fost deschis dosar penal. Oamenii erau lăsaţi la 100 de metri de secţia de votare, la zero grade afară şi oamenii veneau în tricouri şi în pijamale. Este inuman ce s-a întâmplat. Este intolerabil în 2019 să alegi să te comporţi aşa, un director de spital să permită lucrul ăsta, un atentat la sănătatea acelor oameni. Nu au fost în stare să înregistreze 140 de cereri de urnă mobilă, trebuia să-şi facă ancheta internă, să demită pe cine a greşit sau să răspundă cel care a greşit, dar să scoţi oamenii cu maşini de la administrativ a fost o bătaie de joc şi un comportament inuman", a declarat Liviu Voiculescu.</p>
      <p>Preşedintele PNL Slatina, Viorel Dumitrescu, medic de familie, a susţinut că în ziua votului, în Slatina "a fost o atmosferă de teroare".</p>
      <p>"După 30 de ani, m-am simţit ieri ca în vremea fesenismului, o atmosferă de teroare la nivelul oraşului, maşini care cărau la vot cu toate că li se făceau observaţii. Spre seară lucrurile s-au înrăutăţit în mod evident. Totul a culminat la Şcola Nr 5, când în jurul orei 18,30 - 19,00 oameni îmbrăcaţi în halat, în pijama, în tricou s-au prezentat la vot, oameni în vârstă, oameni cu bandaje la cap, pe corp. În momentul când am ajuns acolo, un comando cu un coleg de-al meu (medic n.r.) a venit să mă întrebe de ce îi fac eu observaţie. După 30 de ani asta e democraţia pe care ne-o propune conducerea PSD Olt. Nu trebuie să se mai întâmple şi nu voi accepta o asemenea atitudine", a spus Dumitrescu.</p>
      <p>Liberalii au subliniat că în municipiul Slatina, în al doilea tur al alegerilor prezidenţiale, pe primul loc s-a clasat candidatul PNL Klaus Iohannis, la o diferenţă de aproape 3.000 de voturi faţă de candidatul PSD.</p>
      <p>Spitalul Judeţean de Urgenţă Slatina a anunţat, duminică seara, că se va constitui o comisie de anchetă pentru a stabili motivul pentru care nu au fost depuse în timp util cererile de urnă mobilă pentru pacienţi.</p>
      <p>În acest caz Poliţia a deschis dosar penal pentru împiedicarea exercitării dreptului electoral, după ce pacienţii unităţii spitaliceşti din Slatina nu au putut vota la urna mobilă, fiind transportaţi la o secţie din apropiere.</p>
      <p>Purtătorul de cuvânt al Inspectoratului de Poliţie Judeţean (IPJ) Olt, Cristian Grigorescu, a declarat, pentru AGERPRES, că duminică seara, în jurul orei 19,00, poliţiştii au fost sesizaţi de către un pacient referitor la faptul că nu i-a fost asigurată urna mobilă pentru a vota în spitalul din Slatina.</p>
      <p>"În urma verificărilor, s-a stabilit că solicitările pentru urna mobilă nu au fost depuse la secţia de votare în termen legal. Duminică au fost făcute din nou solicitări de urnă mobilă pentru pacienţi, care au fost respinse pentru că erau depuse tardiv, iar spitalul a pus la dispoziţia pacienţilor maşini pentru a fi transportaţi la secţia de votare. În cauză a fost deschis dosar penal in rem pentru împiedicarea exercitării drepturilor electorale", a spus Grigorescu.</p>
      <p>Spitalul Judeţean de Urgenţă Slatina a precizat duminică seara, într-un comunicat de presă, că au fost depuse 130 de solicitări de urnă mobilă pentru pacienţi, însă acestea nu au fost depuse la secţia de votare până în seara zilei de 23 noiembrie, aşa cum prevăd normele legale. Spitalul a pus la dispoziţia pacienţilor care au vrut să voteze maşini cu care aceştia au fost transportaţi la o secţie de votare din proximitate.</p>
    </article>
  </body>
</html>