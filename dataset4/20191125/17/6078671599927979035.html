<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/pike-septemvri-godina-1618802.html"/>
    <meta property="og:site_name" content="Cross"/>
    <meta property="article:published_time" content="2019-11-25T17:17:00+00:00"/>
    <meta property="og:title" content="Пике иска да премести Купа &quot;Дейвис&quot; през септември"/>
    <meta property="og:description" content="/КРОСС/ Футболната звезда Жерар Пике, който е част от инвеститорите, променили формата на тенис турнира Купа &quot;Дейвис&quot;, се надява и вярва, че то може да се превърне в супер събитие през септември. Но за да се случи това, той трябва да получи подкрепата от АТР."/>
  </head>
  <body>
    <article>
      <h1>Пике иска да премести Купа "Дейвис" през септември</h1>
      <address>
        <time datetime="2019-11-25T17:17:00+00:00">25 Nov 2019, 17:17</time>
      </address>
      <p>/КРОСС/ Футболната звезда Жерар Пике, който е част от инвеститорите, променили формата на тенис турнира Купа "Дейвис", се надява и вярва, че то може да се превърне в супер събитие през септември. Но за да се случи това, той трябва да получи подкрепата от АТР.</p>
      <p>Ако това стане факт догодина, ще пострада сериозно турнирът в София, който в календара за 2020 година е с начална дата 28 септември.</p>
      <p>Звездата на Барселона в последните години е част от множество проекти извън своя спорт, а сега е представител на консорциума "Космос", който вложи 3 милиарда долара за 25 години. На всички е ясно, че турнир като този с участието на големите звезди в тениса, не е подходящ в календара в края на годината.<br/><br/>Проблемът е новата АTP Cup, която стартира след 6 седмици и събира 24 отбора, след които и България с играещ капитан Григор Димитров. Мачовете трябва да се играят в Австралия точно преди началото на първия турнир от Големия шлем- Откритото първенство на Австралия в Мелбърн.</p>
      <p>А идеята на Пике е да обедини двата турнира и да получи повече подкрепа от АТР за избора на подходящ период за провеждане. Футболистът инвеститор се надява на промените във върха на АТР, където италианецът Андреа Гауденци ще смени Крис Кемрод като президент, които да увеличат шансовете за диалог.<br/><br/>"През миналата година ние определено опитахме да търсим диалог с АTP. Определено ситуацията не беше идеална за нас при разговорите с президента - обясни Пике, като беше рамо до рамо с шефа на ITF Дейвид Хагърти. - Мисля, че Новак и Рафа, като номер 1 и 2 в света на тениса, изразиха ясно мнението си и то е, че искат само едно подобно събитие. И ако е възможно, да бъде разположено през септември в рамките на две седмици. Това е и нашето желание, нашето предложение към АТР. Няма смисъл да има две сходни състезания в кратък период в рамките на една година".</p>
      <p>  </p>
    </article>
  </body>
</html>