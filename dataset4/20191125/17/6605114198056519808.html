<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/szazezernel-is-tobb-no-valt-kapcsolati-eroszak-aldozatava-tavaly-nemetorszagban-2052213/"/>
    <meta property="og:site_name" content="SZOLJON"/>
    <meta property="article:published_time" content="2019-11-25T17:29:00+00:00"/>
    <meta property="og:title" content="Százezernél is több nő vált kapcsolati erőszak áldozatává tavaly Németországban"/>
    <meta property="og:description" content="A szakértői becslések alapján pedig nagyjából minden harmadik nőt sújtja az erőszak valamilyen formája legalább egyszer."/>
  </head>
  <body>
    <article>
      <h6 class="kicker">HIVATALOS BŰNÜGYI STATISZTIKA</h6>
      <h1>Százezernél is több nő vált kapcsolati erőszak áldozatává tavaly Németországban</h1>
      <address>
        <time datetime="2019-11-25T17:29:00+00:00">25 Nov 2019, 17:29</time>
      </address>
      <h4>Százezernél is több nő vált kapcsolati erőszak áldozatává 2018-ban Németországban a hivatalos bűnügyi statisztika szerint, a szakértői becslések alapján pedig nagyjából minden harmadik nőt sújtja az erőszak valamilyen formája legalább egyszer – ismertette a szövetségi család-, idős-, nő- és ifjúságügyi minisztérium Berlinben hétfőn, a nők elleni erőszak megszüntetésének nemzetközi napján.</h4>
      <p>A szövetségi bűnügyi hivatal (BKA) kimutatása szerint tavaly 140 755 ember sérelmére követtek el kapcsolaton belüli erőszakos bűncselekményt Németországban. Az esetek típusai a gyilkosságtól a nemi erőszakon át az úgynevezett tartós követés általi zaklatásig (stalking) széles skálát ölelnek fel, és az áldozatok túlnyomó többsége, 81,3 százaléka nő volt.</p>
      <p>Ez azt jelenti, hogy 114 393 nő esett kapcsolati erőszak áldozatává 2018-ban, ami több száz fős növekedés az egy évvel korábbi 113 965-höz képest.<br/>Az esetek között 324 gyilkosság és emberölés van, vagyis tavaly majdnem minden nap meghalt egy nő a kapcsolati erőszak következtében.</p>
      <p>Az ügyek legnagyobb csoportját a nem súlyos testi sértések alkotják 68 482 esettel. A második a fenyegetés, a stalking és a kényszerítés összefoglaló kategóriájába tartozó bűncselekmények csoportja 28 657 üggyel. A harmadik a súlyos testi sértés 12 093 esettel.</p>
      <p>A BKA adatai azt is megmutatják, hogy a nők elleni erőszak valamennyi társadalmi rétegben és életkori csoportban előfordul – emelte Franziska Giffey miniszter, hozzátéve: Németország minden egyes lakosa ismerhet a közvetlen környezetéből olyan nőt, akit érint a kapcsolaton belüli erőszak.</p>
      <p>A tárca közleményében hangsúlyozták, hogy a BKA adatai csak a bejelentett bűncselekményekről szólnak, és a hatóságok előtt ismeretlen erőszakos bűncselekmények úgynevezett szürke zónájáról készített szakértői elemzések azt mutatják, hogy nagyságrendekkel több az érintett. A becslések alapján több mint 12 millió nőt – a nők nagyjából egyharmadát – sújtja az erőszak valamilyen formában az élete során legalább egyszer.</p>
      <p>A kormány ezért elindította az Erősebb az erőszaknál elnevezésű programját, amellyel összehangolja a kapcsolati erőszak áldozatainak támogatására indított kezdeményezéseket. A segítségre szorulók és a segíteni vagy tájékozódni kívánók számára egy külön portált is fejlesztettek, és a tárca költségvetéséből egy 120 millió eurós (40 milliárd forint) beruházási program is indul 2020-tól a titkos menedékházak, krízisközpontok és tanácsadó szolgálatok fejlesztésére.</p>
    </article>
  </body>
</html>