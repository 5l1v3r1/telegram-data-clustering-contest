<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/tv/kijkers-opgelet-netflix-maakt-startdatum-tweede-seizoen-sex-education-bekend~a545b6cf/"/>
    <meta property="og:site_name" content="HLN"/>
    <meta property="article:published_time" content="2019-11-25T17:03:07+00:00"/>
    <meta property="og:title" content="Kijkers, opgelet! Netflix maakt startdatum tweede seizoen ‘Sex Education’ bekend"/>
    <meta property="og:description" content="De kogel is eindelijk door de kerk: het tweede seizoen van ‘Sex Education’ komt er voor veel kijkers wellicht sneller dan ze zelf hadden verwacht. Dat maakte Netflix zopas bekend via Twitter. Het n..."/>
  </head>
  <body>
    <article>
      <h1>Kijkers, opgelet! Netflix maakt startdatum tweede seizoen ‘Sex Education’ bekend</h1>
      <address><time datetime="2019-11-25T17:03:07+00:00">25 Nov 2019, 17:03</time> by <a rel="author">TDS</a></address>
      <p>
        <b>De kogel is eindelijk door de kerk: het tweede seizoen van ‘Sex Education’ komt er voor veel kijkers wellicht sneller dan ze zelf hadden verwacht. Dat maakte Netflix zopas bekend via Twitter. Het nieuwe seizoen gaat al op 17 januari 2020 van start en zal acht afleveringen tellen.</b>
      </p>
      <p>De serie ‘Sex Education’ over de studenten van Moordale High School, is wereldwijd een grote hit. Naar schatting keken meer dan 40 miljoen huishoudens de reeks binnen de eerste vier weken na release. Na aanhoudende verzoeken van fans, maakt Netflix nu bekend dat het tweede seizoen, dat acht afleveringen zal tellen, op 17 januari 2020 van start zal gaan.</p>
      <p>
        <sub>(lees verder onder de tweet)</sub>
      </p>
      <figure>
        <iframe data-src="https://twitter.com/NetflixNL/status/1198963909249708033" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hoofdrolspelers Gillian Anderson (Jean), Asa Butterfield (Otis), Emma Mackey (Maeve), Ncuti Gatwa (Eric), Aimee-Lou Wood (Aimee), Connor Swindells (Adam), Kedar Williams-Stirling (Jackson), Tanya Reynolds (Lily) en Patricia Allison (Ola) keren allemaal terug in hun welbekende rol. Maker Laurie Nunn staat weer aan het roer als bedenker en uitvoerend producent met ondersteuning van uitvoerend producent Jamie Campbell.</p>
      <p>Het eerste seizoen ontving lovende kritieken. De serie werd voornamelijk geprezen voor de verfrissende en vrouwvriendelijke manier waarop het coming-of-age-verhaal werd gebracht. “Dat mensen over de hele wereld zich zo verbonden voelden met de personages die als ideeën in mijn hoofd zijn ontstaan, is ongelooflijk”, aldus het brein achter de reeks. “Ik ben enorm dankbaar voor iedereen die de tijd heeft genomen om naar de serie te kijken, en ik kan niet wachten om deze geweldige reis voort te zetten.”</p>
      <figure>
        <img src="https://images2.persgroep.net/rcs/ZKh3JMdAjro7kV6N_Wz7HaIdOV4/diocontent/139163048/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AP</cite>
        </figcaption>
      </figure>
    </article>
  </body>
</html>