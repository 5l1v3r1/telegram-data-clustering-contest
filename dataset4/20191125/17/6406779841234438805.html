<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/economie/europese-beurzen-sluiten-in-het-groen-1.1612845"/>
    <meta property="og:site_name" content="RD.nl"/>
    <meta property="article:published_time" content="2019-11-25T17:42:00+00:00"/>
    <meta property="og:title" content="Europese beurzen sluiten in het groen"/>
    <meta property="og:description" content="De aandelenbeurzen in Europa zijn maandag met winst gesloten. Berichten van Chinese staatsmedia dat Peking en Washington een gedeeltelijke handelsdeal naderen zorgden voor optimisme onder beleggers. In Amsterdam was ABN AMRO een opvallende daler na een analistenrapport over de huidige witwas-sores bij de bank."/>
  </head>
  <body>
    <article>
      <h1>Europese beurzen sluiten in het groen</h1>
      <address><time datetime="2019-11-25T17:42:00+00:00">25 Nov 2019, 17:42</time> by <a rel="author">ANP</a></address>
      <p>
        <b>De aandelenbeurzen in Europa zijn maandag met winst gesloten. Berichten van Chinese staatsmedia dat Peking en Washington een gedeeltelijke handelsdeal naderen zorgden voor optimisme onder beleggers. In Amsterdam was ABN AMRO een opvallende daler na een analistenrapport over de huidige witwas-sores bij de bank.</b>
      </p>
      <p>De AEX-index op Beursplein 5 sloot 0,7 procent in de plus op 596,66 punten. De MidKap klom 0,2 procent tot 881,68 punten. Parijs, Frankfurt en Londen gingen tot 1 procent vooruit.</p>
      <p>ABN AMRO eindigde met enige afstand onderaan in de AEX-index met een min van 2,4 procent. Analisten van KBC Securities verwachten dat het onderzoek van het Openbaar Ministerie naar overtredingen van de witwasregels door de bank zal resulteren in een boete van 200 miljoen tot 250 miljoen euro. Chemicaliëndistributeur IMCD was de grootste winnaar met een plus van 3,6 procent.</p>
      <p>Takeaway was na ABN de grootste verliezer en daalde 0,8 procent in de AEX. Het bestuur van de Britse maaltijdbezorger Just Eat (plus 0,6 procent) schaart zich unaniem achter het fusievoorstel van Takeaway en raadt aandeelhouders aan niet in te gaan op het bod van de in Amsterdam genoteerde techinvesteerder Prosus (plus 0,5 procent).</p>
      <p>In de MidKap was navigatiespecialist TomTom de grootste daler met een min van 5,4 procent. AMG zakte 1,4 procent nadat kredietbeoordelaar Standard &amp; Poor’s (S&amp;P) de vooruitblik voor de metalenspecialist op negatief zette vanwege de relatief hoge schuldenlast. Kunstmestproducent OCI stond met een plus van 2,6 procent bovenaan na publicatie van kwartaalresultaten.</p>
      <p>Op de lokale markt steeg Curetis dik 30 procent in beurswaarde. Het biotechnologiebedrijf liet in een handelsupdate weten een spoedige beslissing van de Amerikaanse toezichthouder FDA te verwachten over bredere toelating van zijn diagnosesysteem Unyvero.</p>
      <p>In Parijs kreeg Louis Vuitton Moët Hennessy (LVMH) er 2 procent bij. Het Franse luxeconcern neemt de Amerikaanse juweliersketen Tiffany over voor meer dan 16 miljard dollar. Novartis klom 1 procent in Zürich. De Zwitserse farmaceut koopt de Amerikaanse biotechnoloog The Medicines voor zo’n 9,7 miljard dollar.</p>
      <p>De euro was 1,1009 dollar waard tegen 1,1030 op vrijdag. De prijs van een vat Amerikaanse olie zakte 0,1 procent tot 57,75 dollar. Brentolie werd 0,1 procent goedkoper op 63,35 dollar per vat.</p>
    </article>
  </body>
</html>