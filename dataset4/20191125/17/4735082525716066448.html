<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191129590-Rodzina-Mackiewicza-Michalkiewicz-skompromitowal-nagrode.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:23:39+00:00"/>
    <meta property="og:title" content="Rodzina Mackiewicza: Michalkiewicz skompromitował nagrodę"/>
    <meta property="og:description" content="Uważamy, że Nagrodę im. Józefa Mackiewicza kompromituje udział w Kapitule Stanisława Michalkiewicza - przekonuje rodzina polskiego pisarza."/>
  </head>
  <body>
    <article>
      <h1>Rodzina Mackiewicza: Michalkiewicz skompromitował nagrodę</h1>
      <address><time datetime="2019-11-25T17:23:39+00:00">25 Nov 2019, 17:23</time> by <a rel="author">p.mal</a></address>
      <p>
        <b>Uważamy, że Nagrodę im. Józefa Mackiewicza kompromituje udział w Kapitule Stanisława Michalkiewicza - przekonuje rodzina polskiego pisarza.</b>
      </p>
      <p>Nagroda Literacka im. Józefa Mackiewicza przyznawana jest od 2002 roku. Uroczystość wręczenia nagrody odbywa się każdego roku 11 listopada. Przyznawana jest polskim autorom za książki w szczególny sposób popularyzujące rodzimą kulturę, historię i tradycję.</p>
      <p>W skład kapituły wchodzi m.in. Stanisław Michalkiewicz, który wywołał kontrowersje atakując ofiarę księdza pedofila. Kobiecie zarzucił chęć wyłudzenia odszkodowania. </p>
      <p>
        <a href="https://www.rp.pl/apps/pbcsedit.dll/Wy%C5%BCszej%20Szkole%20Kultury%20Spo%C5%82ecznej%20i%20Medialnej%20w%20Toruniu">Sąd apelacyjny utrzymał w mocy wyrok przyznający jej milion zł odszkodowania i 800 zł miesięcznej dożywotniej renty.</a>
      </p>
      <p>Komentując ten wyrok publicysta Radia Maryja i Telewizji Trwam mówił m.in., że "dostać milion złotych za molestowanie, że tam ktoś kiedyś wsadził rękę pod spódniczkę, no któż by nie chciał. Wiele pań za mniejsze pieniądze spódniczki podciąga".</p>
      <p>Oświadczenie w sprawie kapituły nagrody wydała rodzina Józefa Mackiewicza. </p>
      <p>"Uważamy, że Nagrodę im. Józefa Mackiewicza kompromituje udział w Kapitule Stanisława Michalkiewicza – osoby znanej z antysemickich wypowiedzi, a ostatnio brutalnych ataków na panią Katarzynę – ofiarę księdza pedofila. Z głębokim niepokojem obserwujemy atmosferę wokół Nagrody: szowinistyczne wystąpienia niektórych członków jury, sposób, w jaki Nagroda jest reklamowana w mediach społecznościowych i osoby, które ją promują. W tym roku, do udziału w gali wręczenia Nagrody, zachęcał Robert Bąkiewicz, organizator i mówca na Marszu Niepodległości, piętnujący „elity, które nie protestują, gdy Żydzi chcą ograbić Polskę."" - czytamy.</p>
      <p>"Józef Mackiewicz odrzucał antysemityzm. Jako pierwszy publicysta zwracał uwagę na zasadniczą różnicę w sytuacji Żydów - wszystkich skazanych na zagładę – i Polaków, którym jedynie groziła śmierć podczas wojny. Pierwszy pisał o zamordowanych w Katyniu, licznych oficerach z polskich rodzin żydowskich. W jego wielkich powieściach występują Kozacy Dońscy, Polacy, Ukraińcy, Litwini, Żydzi, Rosjanie i Białorusini. Polacy niczym się nie wyróżniają – wszyscy są tylko ludźmi. „Nienawidzę nacjonalizmu i szowinizmu. Tak długo mieszkam wśród obcych, że już dawno miałem sposobność się przekonać, że wszyscy ludzie są jednakowi, a każdą ciasnotę poglądów, czy to narodowych czy partyjnych, uważam za raka na ciele ludzkości, który życie ludzkie przeistacza w nudę. Czy to będzie ‘Deutschland uber alles’, czy ‘Polska uber alles’, czy ‘Partia uber alles’ – jest dla mnie jednako wstrętne” – pisał w liście do siostry, Seweryny Orłosiowej, w roku 1958. Łączenie twórczości Józefa Mackiewicza z przejawami antysemityzmu, szowinizmu, homofobii i ludzkiej podłości, jest niedopuszczalne" - przekazano.</p>
      <p>Pod oświadczeniem podpisali się: </p>
      <p>Kazimierz Orłoś - siostrzeniec Józefa Mackiewicza</p>
      <p>Piotr Niemczyk - stryjeczny wnuk</p>
      <p>Joanna Orłoś - cioteczna wnuczka</p>
      <p>Maciej Orłoś - cioteczny wnuk</p>
      <p>Agnieszka Tempska - stryjeczna wnuczka</p>
    </article>
  </body>
</html>