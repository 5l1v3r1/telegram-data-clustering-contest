<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://plejada.pl/newsy/zniewolona-ksenija-miszyna-wygrala-ukrainski-taniec-z-gwiazdami-zdjecia/8h9lh9v"/>
    <meta property="og:site_name" content="Plejada.pl"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Dręczycielka &quot;Zniewolonej&quot; wygrała &quot;Taniec z gwiazdami&quot;. Wzruszeniom nie było końca"/>
    <meta property="og:description" content="&quot;Zniewolona&quot; była hitem TVP1. Jedną z gwiazd ukraińskiego serialu jest Ksenija Miszyna, która uczestniczyła w lokalnej odsłonie programu &quot;Taniec z gwiazdami&quot;. Aktorka zakwalifikowała się do finału konkursu, w którym wygrała Kryształową Kulę."/>
  </head>
  <body>
    <article>
      <h1>Dręczycielka "Zniewolonej" wygrała "Taniec z gwiazdami". Wzruszeniom nie było końca</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">Milena Majek</a></address>
      <p>
        <b>"Zniewolona" była hitem TVP1. Jedną z gwiazd ukraińskiego serialu jest Ksenija Miszyna, która uczestniczyła w lokalnej odsłonie programu "Taniec z gwiazdami". Aktorka zakwalifikowała się do finału konkursu, w którym wygrała Kryształową Kulę.</b>
      </p>
      <p>Ksenija Miszyna (Ксенія Мішина) od sierpnia <a href="https://plejada.pl/newsy/zniewolona-serialowa-lidija-wygra-taniec-z-gwiazdami-w-ukrainie-ksenija-miszyna/bm3z0c9"><u>uczestniczyła w ukraińskim "Tańcu z gwiazdami"</u></a>. Gwiazda serialu "<a href="https://plejada.pl/newsy/zniewolona-w-tvp-1-serial-tvp-kiedy-gdzie-nowe-odcinki-opisy/t8s31k7"><u>Zniewolona</u></a>" uchodziła za jedną z głównych faworytek do wygrania całej edycji programu "<a href="https://plejada.pl/taniec-z-gwiazdami"><u>Tanci z zirkamy</u></a>", który produkuje telewizja 1+1. Aktorka niemal w każdym odcinku była w gronie najlepiej ocenianych uczestników. Wysokie noty otrzymywała zarówno od jury, jak i od samych widzów. Co więcej, jako pierwsza w szóstej edycji ukraińskiej wersji show, otrzymała maksymalną liczbę punktów od jurorów już w drugim odcinku.</p>
      <anchor name="image_1e07c8fc-b971-4893-ae18-4d5861ef4d6e">
        <figure>
          <img src="https://ocdn.eu/pulscms-transforms/1/3b0ktkpTURBXy9lOTA0Nzg4MTljNTA2ODg3ZjIyMTZiMTQ3YWI4ZGE2MC5qcGeSlQLNAxQAwsOVAgDNAvjCww"/>
          <figcaption>Ksenija Miszyna z serialu "Zniewolona" brała udział w programie "Tanci z zirkamy"<cite>Foto: Instagram/tanci1plus1</cite></figcaption>
        </figure>
        <h3>"Zniewolona": Ksenija Miszyna wygrała ukraińską wersję programu "Taniec z gwiazdami"</h3>
        <p>W niedzielę gwiazda serialu "Zniewolona" <a href="https://plejada.pl/newsy/zniewolona-ksenija-miszyna-weszla-do-finalu-programu-taniec-z-gwiazdami-w-ukrainie/y0cbxpf"><u>walczyła o zwycięstwo w programie</u></a>. Do ostatecznego starcia stanęli także aktorka Wiktorija Bulitko i Dmytro Dikusar oraz Hanna Rizatdinowa i Ołeksandr Prochorow.</p>
        <figure>
          <embed-post data-src="https://www.instagram.com/p/B5SVtDHHZy1" data-service="Instagram"/>
        </figure>
        <p>Program "Tanci z zirkamy" emitowany jest przez stację 1+1 od 2006 roku. Trzecią edycję wygrał polski aktor <a href="https://plejada.pl/marcin-mroczek"><u>Marcin Mroczek</u></a>, którego partnerką była Hanna Pełypenko. W 2017 roku program powrócił na antenę po dziesięcioletniej przerwie w transmisji.</p>
        <figure>
          <embed-post data-src="https://www.instagram.com/p/B5SAw0fHBFw" data-service="Instagram"/>
        </figure>
        <h3>"Zniewolona": fenomen serialu</h3>
        <p>Serial "Zniewolona" okazał się w Polsce wielkim przebojem. Za emisję odpowiadała TVP1. Bardzo wysokie wyniki oglądalności sprawiły, że drugi sezon "Zniewolonej" premierowo został przedstawiony w naszym kraju, na miesiąc przed premierą na Ukrainie.</p>
        <p>Każdy odcinek "Zniewolonej" oglądało prawie 3 mln widzów w Polsce. Akcja serialu rozgrywała się w 1856 roku, czyli przed reformą uwłaszczeniową, kiedy chłopi nie posiadali jeszcze wolności osobistej. Głównym wątkiem produkcji jest historia chłopki Katieriny Wierbickiej (w tej roli <a href="https://plejada.pl/katerina-kowalczuk"><u>Katierina Kowalczuk</u></a>). Dziewczyna ma nienaganne maniery i wiele talentów artystycznych, które rozwijała pod okiem matki chrzestnej, szlachcianki Anny Czerwinskiej.</p>
        <p><i>Zobacz</i>: <a href="https://plejada.pl/newsy/zniewolona-katerina-kowalczuk-w-bikini-i-nago-zdjecia-instagram-odc-11-opis-2-sezon/3z78wn5"><u>Gwiazda "Zniewolonej" na bardzo odważnym zdjęciu. Pozuje NAGO! [+18]</u></a></p>
        <anchor name="image_914d2ff1-e0c8-473c-b5bd-1901526cb726">
          <figure>
            <img src="https://ocdn.eu/pulscms-transforms/1/WiSktkpTURBXy81OWNiM2M4M2U4ZGUzYzIzYWY3YmY1MzExYjg2YmMzYy5qcGeSlQLNAxQAwsOVAgDNAvjCww"/>
            <figcaption>Gwiazdy "Zniewolonej" w Polsce<cite>Foto: Jordan Krzemiński / AKPA</cite></figcaption>
          </figure>
          <p>Za reżyserię "Zniewolonej" odpowiadali Feliks Gerczikow i Maksym Lytwynow, a autorką scenariusza była Swietłana Ciwinska. W rolach głównych wystąpili: Katierina Kowalczuk, Ołeksij Jarowienko, Stanisław Bokłan, Olha Sumska i Mark Drobot. Ksenija Miszyna odgrywała w serialu rolę Lidiji Szefer, dręczycielki głównej bohaterki, pięknej i dobrej Katii (w tej roli Katierina Kowalczuk).</p>
          <p>
            <i>Dziękujemy, że przeczytałaś/eś nasz artykuł do końca. Jeśli chcesz być na bieżąco z życiem gwiazd, zapraszamy do naszego serwisu ponownie!</i>
          </p>
          <footer>Źródło: <a href="https://plejada.pl/"><u/>Plejada.pl</a></footer>
        </anchor>
      </anchor>
    </article>
  </body>
</html>