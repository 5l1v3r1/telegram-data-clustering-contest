<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121545/emigracja-z-powodu-zmian-klimatu-zaskakujace-badania.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-25T17:41:00+00:00"/>
    <meta property="og:title" content="Emigracja z powodu zmian klimatu? Zaskakujące badania"/>
    <meta property="og:description" content="Aż 40 proc. młodych Polaków rozważa zmianę kraju zamieszkania ze względu na zmiany klimatu – wynika z badań Europejskiego Banku Inwestycyjnego."/>
  </head>
  <body>
    <article>
      <h1>Emigracja z powodu zmian klimatu? Zaskakujące badania</h1>
      <address>
        <time datetime="2019-11-25T17:41:00+00:00">25 Nov 2019, 17:41</time>
      </address>
      <h4>Aż 40 proc. młodych Polaków rozważa zmianę kraju zamieszkania ze względu na zmiany klimatu – wynika z badań Europejskiego Banku Inwestycyjnego.</h4>
      <p>EBI badało, co społeczeństwa różnych państw myślą o zmianach klimatu. 86 proc. ankietowanych z Polski przyznało, że widzi wpływ tych zmian na własne codzienne życie. 51 proc. twierdzi z kolei, że zmiany klimatu to najpoważniejsze wyzwanie, z jakim muszą się zmierzyć Polacy.</p>
      <p>To bardzo wysoki wynik. W rzeczonym badaniu jedynie kłopot z dostępem do usług medycznych i świadczeń był wskazywany częściej (74 proc.). 41 proc. respondentów z Polski twierdzi z kolei, że ze zmianami klimatu nic się już nie da zrobić.</p>
      <h3>Emigracja ze względu na klimat?</h3>
      <p>Zmiany klimatu mogą mieć różnorakie następstwa. Jednym z nich może być masowa migracja. 80 proc. badanych twierdzi, że "uchodźcy klimatyczni" zaczną w przyszłości napływać. Warto dodać, że z badań wynika, że również i Polacy nie wykluczają emigracji z powodu zmian klimatu. Aż 40 proc. ankietowanych w grupie wiekowej 15-29 lat przyznało, że rozważa możliwość wyprowadzki do innego kraju z tego powodu.</p>
      <p>"Polacy są bardzo zaniepokojeni zmianą klimatu i jej wpływem na ich codzienne życie oraz przyszłość. Jednocześnie pozostają jednak optymistami, jeśli chodzi o możliwość zażegnania kryzysu klimatycznego" – komentuje wyniki ankiety szefowa EBI Emma Navarro.</p>
      <footer>/ Źródło: Interia.pl <br/>/ jfi</footer>
    </article>
  </body>
</html>