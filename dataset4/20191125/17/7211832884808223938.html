<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/general/607385"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T17:01:00+00:00"/>
    <meta property="og:title" content="ศาลยกคำร้องดีเอสไอขอถอนประกัน &quot;ชัยวัฒน์&quot;"/>
    <meta property="og:description" content="ศาลอาญาคดีทุจริตฯยกคำร้องดีเอสไอขอถอนประกัน &quot;ชัยวัฒน์ ลิ้มลิขิตอักษร&quot; ชี้ยังไม่มีพฤติการณ์เพียงพอว่าเข้าไปยุ่งเหยิงพยานหลักฐาน"/>
  </head>
  <body>
    <article>
      <h1>ศาลยกคำร้องดีเอสไอขอถอนประกัน "ชัยวัฒน์"</h1>
      <address><time datetime="2019-11-25T17:01:00+00:00">25 Nov 2019, 17:01</time> by <a rel="author">PostToday</a></address>
      <p>ศาลอาญาคดีทุจริตฯยกคำร้องดีเอสไอขอถอนประกัน "ชัยวัฒน์ ลิ้มลิขิตอักษร" ชี้ยังไม่มีพฤติการณ์เพียงพอว่าเข้าไปยุ่งเหยิงพยานหลักฐาน</p>
      <p>เมื่อวันที่ 25 พ.ย. 62 ศาลอาญาคดีทุจริตและประพฤติมิชอบกลาง นัดไต่สวนและฟังคำสั่งกรณีที่พนักงานสอบสวน กรมสอบสวนคดีพิเศษ (ดีเอสไอ) ยื่นคำร้อง รายงานพฤติการณ์ของนายชัยวัฒน์ ลิ้มลิขิตอักษร อดีตหัวหน้าอุทยานแห่งชาติแก่งกระจาน ซึ่งเป็นผู้ต้องหาที่เกี่ยวข้องกับการเสียชีวิตของนายพอละจี รักจงเจริญ แกนนำชาวกะเหรี่ยงบ้านโป่งลึก-บางกรอย เพื่อให้เพิกถอนการปล่อยตัวชั่วคราว เนื่องจากเห็นว่าเป็นการเข้าไปยุ่งเหยิงกับพยานหลักฐานหลังจากที่นายชัยวัฒน์ได้ให้สัมภาษณ์กับสื่อมวลชน</p>
      <p>ขณะที่ นายชัยวัฒน์ ได้ยื่นคำร้องคัดค้าน โดยยอมรับว่าให้สัมภาษณ์สื่อมวลชนจริง แต่เป็นการอธิบายเหตุการณ์ที่เกิดขึ้น และภายหลังจากได้รับการปล่อยชั่วคราวก็ไม่ได้เข้าไปในพื้นที่เกิดเหตุ พร้อมแถลงยืนยันต่อศาลว่า จะไม่ให้สัมภาษณ์สื่อมวลชนอีกและจะไม่เข้าไปในพื้นที่เกิดเหตุ โดยขอให้ศาลยกคำร้องโดยไม่มีเงื่อนไข</p>
      <p>ศาลพิเคราะห์พยานหลักฐานแล้ว เห็นว่า นายชัยวัฒน์ ยังไม่มีพฤติการณ์เพียงพอว่าจะเข้าไปยุ่งเหยิงกับพยานหลักฐานจึงยังไม่มีเหตุให้ถอนคำร้องขอปล่อยชั่วคราว ให้ยกคำร้อง</p>
    </article>
  </body>
</html>