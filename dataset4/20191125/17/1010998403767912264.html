<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/horata-sa-infektirani-kak-paten-policaj-reagira-na-signal-za-zaplahi-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="„Хората са… инфектирани”: Как пътен полицай реагира на сигнал за заплахи (ВИДЕО)"/>
    <meta property="og:description" content="Шофьор, преобърнал се с джипа си, заплаши екип на bTV"/>
  </head>
  <body>
    <article>
      <h1>„Хората са… инфектирани”: Как пътен полицай реагира на сигнал за заплахи (ВИДЕО)</h1>
      <h2>Шофьор, преобърнал се с джипа си, заплаши екип на bTV</h2>
      <address><time datetime="2019-11-25T17:03:00+00:00">25 Nov 2019, 17:03</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/25/INFEKTIRANI_SITE_1574693384-1.mp4"/>
      </figure>
      <p>На забележително миролюбиво и безконфликтно поведение от страна на екип на „Пътна полиция” стана свидетел екип на bTV Новините след зрелищната катастрофа пред Националния стадион в София днес следобед. Водачът на джип, който съумя да обърне возилото си на една страна и да запуши ключовото кръстовище, заплаши нашите колеги със саморазправа, а намиращите се на място униформени даже отказаха да излязат от патрулката си.</p>
      <p>„Какво да правим ние? Да слезнем и какво? Снимате им колата, хората са инфектирани (!!!)”, заяви единият от пътните полицаи, след като нашият оператор сигнализира, че е бил заплашен с побой заради това, че снима катастрофиралата кола.</p>
      <figure>
        <img src="https://img.bg.sof.cmestatic.com/media/images/640x/Nov2019/2112031722.jpg"/>
        <figcaption>Снимка: btvnovinite.bg</figcaption>
      </figure>
      <p>За щастие, нито при безумната катастрофа, нито при събитията след нея има пострадали. Важно е да се отбележи, че по закон полицията е задължена да се намесва с цел опазване на обществения ред, живота, здравето и собствеността на гражданите. Остава открит въпросът дали има инструкция към служителите на „Пътна полиция”, обработващи пътнотранспортни произшествия, да не се намесват при възникнали заради катастрофите конфликти.</p>
      <p>Ако действително има такова нареждане, това поставя под сериозен риск не само журналистите в центъра на София, но и на практика всеки гражданин, който може да стане обект на юмручно правосъдие. Защото „хората са инфектирани”.</p>
    </article>
  </body>
</html>