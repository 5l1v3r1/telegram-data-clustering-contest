<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/607389"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-25T17:59:00+00:00"/>
    <meta property="og:title" content="'มนัญญา' ถามตรง 'สุริยะ' หากเลื่อนแบน 3 สารต้องตอบประชาชนว่าใช้เหตุผลอะไร "/>
    <meta property="og:description" content="รมช.เกษตรฯ ส่งสัญญาณหมดเวลาเกรงใจ ยังทำงานตามหน้าที่ไม่ก้าวก่ายใครและไม่ชอบให้ใครมาก่าวกายทำงาน ย้ำโครงการฯ ดำเนินตามนโยบายรัฐบาลทุกประการ"/>
  </head>
  <body>
    <article>
      <h1>'มนัญญา' ถามตรง 'สุริยะ' หากเลื่อนแบน 3 สารต้องตอบประชาชนว่าใช้เหตุผลอะไร </h1>
      <address><time datetime="2019-11-25T17:59:00+00:00">25 Nov 2019, 17:59</time> by <a rel="author">PostToday</a></address>
      <p>รมช.เกษตรฯ ส่งสัญญาณหมดเวลาเกรงใจ ยังทำงานตามหน้าที่ไม่ก้าวก่ายใครและไม่ชอบให้ใครมาก่าวกายทำงาน ย้ำโครงการฯ ดำเนินตามนโยบายรัฐบาลทุกประการ</p>
      <p>น.ส.มนัญญา ไทยเศรษฐ์ รมช.เกษตรและสหกรณ์ ประชุมชี้แจงสหกรณ์จังหวัด77จังหวัด เพื่อมือมอบนโยบายช่วยเหลือเกษตรกรที่มีผลกระทบหลังแบน3สารเคมี ที่จะมีผลวันที่1ธ.ค.62 ว่า ขอให้เดินหน้านโยบายแบนสาร3ชนิด</p>
      <p>ทั้งนี้ ไม่ว่าวันที่27 พ.ย.นี้ คณะกรรมการวัตถุอันตราย จะประชุมเพื่อรับรองมติ 22 ต.ค. 2562  หรือ จะมีการกลับมติ ก็จะให้กรมส่งเสริมสหกรณ์เดินหน้าต่อไป เพราะเป็นการช่วยเหลือสมาชิกในการทำการเกษตรและลดการใช้สารเคมีในระยะยาว  เป็นไปตามนโยบายรัฐบาล ของพล.อ.ประยุทธ์ จันทร์โอชา นายกรัฐมนตรี  ที่แถลงไว้กับรัฐสภา ดังนั้นโครงการนี้คือการดำเนินการตามนโยบายของรัฐบาลทุกประการ</p>
      <p>"ขณะนี้ มีความสับสนเรื่องการแบนสารว่ารัฐบาลกำลังทำอะไร เนื่องจากกระทรวงเกษตรฯในส่วนหน่วยงานที่ดูแล กำลังเดินหน้าชี้แจงแนวปฏิบัติเพื่อให้มีการจัดเก็บสารเคมี ก็มีข่าวว่ากระทรวงเกษตรฯโดยกรมวิชาการเกษตร ออกมาพูดเรื่องจะเลื่อนการแบนสารเคมีฯ  จึงได้มีคำสั่งให้กรมวิชาเกษตร ทำหนังสือชี้แจงมาภายในวันที่26 พ.ย.นี้ ก่อนมีการประชุมคณะกรรมการวัตถุอันตราย วันที่27 พ.ย." น.ส.มนัญญา กล่าว</p>
      <p>นอกจากนี้ ยังมีอีกเรื่องที่สับสน คือ กรณี นายสุริยะ จึงรุ่งเรืองกิจ รมว.กระทรวงอุตสาหกรรม ได้มาให้สัมภาษณ์ว่าอาจจะมีการทบทวนมติเช่นกัน ทำนองว่าอาจมีการเลื่อนระยะเวลาออกไปอีก 6 เดือน</p>
      <p>ขณะที่กรมวิชาการเกษตร ออกประกาศกรมที่1511/2562 ที่กรมเป็นผู้เสนอว่าต้องดำเนินการเก็บคืนสารใน30วัน ลงนามโดยอธิบดีกรมวิชาการเกษตร ภายหลังมติคณะกรรมการวัตถุอันตรายวันที่ 22 ต.ค.62มีมติให้แบน 3 สาร กระทรวงเกษตรฯในฐานะปฏิบัติมาวางแนวทางรองรับไว้ครบถ้วน  </p>
      <p>อย่างไรก็ตาม รมว.อุตสาหกรรม ได้ออกมาสื่อสารว่าอาจจะเลื่อนการแบน ต้องเป็นเรื่องที่ท่านต้องตอบคำถามประชาชนให้ได้ ว่ามีเหตุผลอย่างไร จึงต้องเลื่อนจากครั้งแรกที่มีมติแบน มาประชุมครั้งที่สองมีอะไร ถึงมาเลื่อนด้วยคำพูดตนเอง  กระทรวงเกษตรฯเองได้ทำสิ่งรองรับไว้หมดแล้ว ชี้แจงสารวัตรเกษตร สหกรณ์ทุกจังหวัด เพื่อมีมาตรการดูแลเกษตรกรให้ดีที่สุด</p>
      <p>"หากสมมุติว่าเลื่อน ต้องให้โอกาสประชาชน ผู้บริโภค รู้ว่าสวนไหนแปลงไหนใช้สาร 3 ตัวนี้ เพราะมีคนมาพูดว่า แปลงจีเอพีก็ให้ใช้ 3 สารได้ เพราะฉะนั้นก็เอาแบบวินวิน  ฟาร์มไหนใช้ให้ติดป้ายหน้าฟาร์ม   เพราะจะได้ทราบว่ามีพิษอะไร ก็วินๆด้วยกัน" น.ส.มนัญญา กล่าว</p>
      <p>ทั้งนี้เมื่อถามว่าจะหารือ กับ รมว.อุตสาหกรรม หรือไม่ ถึงท่าทีที่ได้ส่งสัญญาณว่าจะเลื่อนการแบน น.ส.มนัญญา กล่าวว่าคงไม่ต้องคุยกับนายสุริยะ เพราะงานอยู่ภายใต้การกำกับดูแลของใคร ก็ต้องให้เกียรติเขาทำงาน ด้วยไม่ชอบก้าวก่ายใคร แต่ทุกคนพยายามเข้ามาก้าวก่ายการทำงานเรา  และไม่ชอบให้เข้ามา ซึ่งควรต้องให้สิทธิกันในการทำงานกัน</p>
      <p>อย่างไรก็ตาม ถ้าครั้งนี้ยืดเวลาได้ก็หมายความว่าต้องยืดตลอดใช่หรือไม่ ครั้งนี้ 6 เดือน ต่อไปก็ต่ออีก 6 เดือน ใช่หรือไม่และมีอะไรรองรับว่าจะไม่ยืดต่ออีก </p>
      <p>ทั้งนี้เงื่อนเวลาในการเก็บคืนสารภายใน 30วัน เป็นระยะเวลาที่กรมวิชาการเกษตร ดำเนินการเสนอคณะกรรมการวัตถุอันตราย จนมีคำสั่งของกรมวิชาการเกษตร ลงประกาศในราชกิจจา ไปแล้ว  ซึ่งทุกอย่างได้ทำมาสุดมือเตรียมไว้ทุกอย่าง รวมถึงการกำหนดระยะเวลาจัดเก็บ โดยไม่เคยไปก้าวก่ายหน่วยงาน เป็นหน้าที่ที่เสนอมาตามภารกิจ ในฐานะที่ได้รับแบ่งงานจากรมว.เกษตรฯให้รับผิดชอบกรมนี้</p>
      <p>สำหรับประเด็นที่บอกว่าจะกระทบการนำเข้าวัตถุดิบผลิตอาหารสัตว์ เป็นหน้าที่ของหน่วยงานที่ดูแลเรื่องนี้อย่างใกล้ชิด มีทั้งกระทรวงการต่างประเทศ กระทรวงพาณิชย์ กระทรวงอุตสาหกรรม กระทรวงสาธารณสุข ซึ่งเกี่ยวข้องกับการค้าระหว่างประเทศ ไม่ใช่นำมาเป็นประเด็นไม่แบน3สารที่เป็นเรื่องภายในที่ต้องการคุ้มครองคนไทยให้ปลอดภัย</p>
    </article>
  </body>
</html>