<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%9e%d7%a9%d7%a8%d7%93-%d7%94%d7%91%d7%a8%d7%99%d7%90%d7%95%d7%aa-%d7%a0%d7%a2%d7%a8%d7%9a-%d7%9c%d7%aa%d7%a7%d7%a6%d7%99%d7%91-%d7%9e%d7%a2%d7%91%d7%a8/"/>
    <meta property="og:site_name" content="ביזנעס"/>
    <meta property="article:published_time" content="2019-11-25T17:17:01+00:00"/>
    <meta property="og:title" content="משרד הבריאות נערך לתקציב מעבר"/>
    <meta property="og:description" content="נראה שתקציב 2020 לפחות לאורך החודשים הראשונים, יהיה 1/12 מתקציב 2019 ללא התחשבות בגידול בצרכים ובכמות האוכלוסייה • במשרד הבריאות לא יכולים להמתין להכרעות ונערכים לשנת 2020 מקוצצת תקציבית"/>
  </head>
  <body>
    <article>
      <h1>משרד הבריאות נערך לתקציב מעבר</h1>
      <address><time datetime="2019-11-25T17:17:01+00:00">25 Nov 2019, 17:17</time> by <a rel="author">אברהם חסידה</a></address>
      <p>
        <b>נראה שתקציב 2020 לפחות לאורך החודשים הראשונים, יהיה 1/12 מתקציב 2019 ללא התחשבות בגידול בצרכים ובכמות האוכלוסייה • במשרד הבריאות לא יכולים להמתין להכרעות ונערכים לשנת 2020 מקוצצת תקציבית</b>
      </p>
      <p>היום קיים סגן שר הבריאות יעקב ליצמן, יחד עם מנכל המשרד משה בר סימן טוב, פגישה רבת משתתפים במטרה להיערך לתקציב בזמן ממשלת מעבר.</p>
      <p>לאור האירועים הפוליטיים המתמשכים ובסימן ההערכות לחורף, זימן ליצמן את נציגי בתי החולים, האוצר ומשרדו להיערך לנושא.</p>
      <p>בשל ממשלת המעבר השנייה אליה נדחו הבטחות והיענות לתביעות שנדרשו כבר בכנסת ה-20, עתה צפויים חודשים רבים בשנת 2020 בהם המשרדים יקבלו רק 1/12 מתקציב 2019 המאושר, ללא כל אפשרות למשיכת תקציב מהמשך השנה.</p>
      <p>במערכת הבריאות, מצב זה הינו ממש קריטי, לאור העובדה שכבר עתה הם ניצבים בפני מחסור תקציבי קשה, ובחודשי ינואר-פברואר החורפיים, יש צורך מהותי בתגבור ציוד וצוותות, מה ששואב בדרך כלל תקציבים מהמשך השנה.</p>
      <p>ליצמן אמר בישיבת ההיערכות, שהאתגרים העצומים ידועים וגם המצוקות התקציביות, אבל ברור כי בשילוב ידיים המערכת תדע לצלוח את עונת החורף, גם מול הקושי התקציבי של ממשלת המעבר והסיטואציה הפוליטית שנמשכת זמן רב.</p>
      <p>סגן השר ליצמן: ״הדרישות שלנו לתקציב לא השתנו, וכולנו יחד רתומים לתוספת המשאבים הנדרשת. אנחנו נמצאים בתקופת מעבר ועונת החורף ואני יודע ומוקיר את היכולות של צוותי הרפואה הישראליים, שהן מהגבוהות בעולם ואת המחויבות שלהם לתת טיפול ומזור למטופלים, גם בתקופה הקרובה שהיא מאתגרת עבור כולנו. אנחנו נפעל להביא את המשאבים הדרושים כשנגיע לקרקע יציבה".</p>
      <p>מנכל משרד הבריאות, משה בר סימן טוב הוסיף, כי כל הנוכחים מבינים את גודל המשימה והאחריות שרובצת על כתפם. אנחנו מתכננים סדרת פגישות נוספות עם השטח ועם מנהלי בתי חולים נוספים במתכונת דומה, על מנת להתכונן ולתכלל את האירועים יחד כמערכת אחת.</p>
      <p>"ברור לנו שהמצב אינו אידאלי מבחינה תקציבית. אבל יהיה זמן ומקום לדון על הדברים והמטרה המידית של כולם היא, לעבור את התקופה הקרובה ביציבות ושירות מיטבי למטופלים. אני מאמין בצוותים ובדרגים הניהוליים ויודע שהם רתומים למשימה גם בתקופת אי וודאות פוליטית.״</p>
      <p>נכחו בישיבה נציגים מכל בתי החולים הציבוריים.</p>
    </article>
  </body>
</html>