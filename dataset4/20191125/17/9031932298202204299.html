<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-25/wlamal-sie-do-domu-82-letniej-kulturystki-seniorka-zlamala-na-nim-stol/"/>
    <meta property="og:site_name" content="Polsat News"/>
    <meta property="article:published_time" content="2019-11-25T17:38:00+00:00"/>
    <meta property="og:title" content="Włamał się do domu 82-letniej kulturystki. Seniorka... złamała na nim stół"/>
    <meta property="og:description" content="82-letnia Willie Murphy ma na swoim koncie główne nagrody w konkursach dla kulturystów i codziennie ćwiczy na siłowni w Maplewood w New Jersey (Stany Zjednoczone). Boleśnie przekonał się o tym 28-letni włamywacz, który wyważył drzwi domu kobiety. Próba kradzieży zakończyła się dla niego wizytą w szpitalu."/>
  </head>
  <body>
    <article>
      <h1>Włamał się do domu 82-letniej kulturystki. Seniorka... złamała na nim stół</h1>
      <address>
        <time datetime="2019-11-25T17:38:00+00:00">25 Nov 2019, 17:38</time>
      </address>
      <p>
        <b>82-letnia Willie Murphy ma na swoim koncie główne nagrody w konkursach dla kulturystów i codziennie ćwiczy na siłowni w Maplewood w New Jersey (Stany Zjednoczone). Boleśnie przekonał się o tym 28-letni włamywacz, który wyważył drzwi domu kobiety. Próba kradzieży zakończyła się dla niego wizytą w szpitalu.</b>
      </p>
      <related>
        <a href="https://www.polsatnews.pl/wiadomosc/2019-10-15/wlamywacz-zasnal-w-okradanym-mieszkaniu-obudzili-go-policjanci/"/>
      </related>
      <p>Dochodziła godz. 23 w czwartek. Willie Murphy szykowała się do snu, gdy nagle usłyszała, że ktoś głośno puka do drzwi frontowych.</p>
      <p>
        <b>"Wybrał zdecydowanie zły dom"</b>
      </p>
      <p>- Na zewnątrz stał młody mężczyzna. Mówił do mnie: "jestem chory, jestem chory. Proszę wezwij pogotowie - relacjonowała 82-latka w wywiadzie dla lokalnej stacji WHAM - oddziału ABC. Mężczyzna domagał się, by kobieta wpuściła go do domu.</p>
      <p>
        <b>
          <a href="https://www.polsatnews.pl/wiadomosc/2019-11-04/kobieta-w-8-miesiacu-ciazy-obronila-rodzine-przed-wlamywaczami-jednego-zastrzelila-drugi-uciekl/?ref=wyszukiwarka">ZOBACZ: Kobieta w 8. miesiącu ciąży obroniła rodzinę przed włamywaczami. Jednego zastrzeliła, drugi uciekł</a>
        </b>
      </p>
      <p>Seniorka nie straciła zimnej krwi i zamiast na pogotowie, zadzwoniła na policję. Jednak po chwili "chory" z impetem wyważył drzwi frontowe.</p>
      <p>- Wybrał zdecydowanie zły dom - skomentowała 82-latka. Kobieta zaczaiła się na włamywacza, a po chwili rzuciła w niego najbliższą rzeczą, którą miała pod ręką - stołem. Pod wpływem uderzenia mebel złamał się w pół, a złodziej upadł na podłogę.</p>
      <figure>
        <iframe data-src="https://twitter.com/sethpalmer3/status/1197994160768180224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Szampon na twarz, uderzenia miotłą</b>
      </p>
      <p>Murphy podbiegła do mężczyzny i zaczęła po nim skakać. Po chwili - korzystając z tego, że napastnik jest zamroczony - złapała za butelkę szamponu i miotłę.</p>
      <p>- Wylałam mu cały szampon prosto na twarz. Zanim się zorientował, zaczęłam okładać go miotłą. Próbował się bronić, ale nic to nie dało - dodała seniorka.</p>
      <p>
        <b>
          <a href="https://www.polsatnews.pl/wiadomosc/2019-11-20/zlodziej-okradl-mieszkanie-zostawil-po-sobie-napis-na-scianie-i-dowod-osobisty/?ref=wyszukiwarka">ZOBACZ: Złodziej okradł mieszkanie. Zostawił po sobie napis na ścianie i... dowód osobisty</a>
        </b>
      </p>
      <p>Ostatecznie z pomocą napastnikowi przyszli... policjanci. Obrażenia 28-latka okazały się na tyle poważne, że musiał zostać przewieziony do szpitala. Funkcjonariusze pogratulowali seniorce - po sporządzeniu protokołu, zrobili sobie z nią pamiątkowe "selfie".</p>
      <p>Już następnego dnia kobieta wróciła na siłownię. Ma nadzieję, że jej historia zainspiruje osoby w każdym wieku. Sama, w wieku 82-lat, w martwym ciągu podnosi sztangę o ciężarze ponad 100 kg.</p>
      <p>
        <a href="https://www.polsatnews.pl/wideo/polska-stacja-polarna-szuka-chetnych-do-pracy-zjawiskowe-noce-polarne-i-towarzystwo-niedzwiedzi-w-pakiecie_6760332/">WIDEO - Polska Stacja Polarna szuka chętnych do pracy. Zjawiskowe noce polarne i towarzystwo niedźwiedzi w pakiecie</a>
      </p>
      <figure>
        <img src="https://r.dcs.redcdn.pl/http/o2/redefine/cp/m5/m5qc3ai2j47f8xieoupcrekhk9p3ju2w.jpg"/>
      </figure>
    </article>
  </body>
</html>