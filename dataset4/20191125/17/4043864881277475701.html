<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/25/7233002/"/>
    <meta property="og:site_name" content="Українська правда"/>
    <meta property="article:published_time" content="2019-11-25T17:10:28+00:00"/>
    <meta property="og:title" content="Незаконне збагачення – знову кримінал: президент підписав закон"/>
    <meta property="og:description" content="Президент Володимир Зеленський підписав закон про відновлення кримінальної відповідальності за незаконне збагачення."/>
  </head>
  <body>
    <article>
      <h1>Незаконне збагачення – знову кримінал: президент підписав закон</h1>
      <address>
        <time datetime="2019-11-25T17:10:28+00:00">25 Nov 2019, 17:10</time>
      </address>
      <p>Президент Володимир Зеленський підписав закон про відновлення кримінальної відповідальності за незаконне збагачення.</p>
      <p><b>Джерело:</b> <a href="https://president.gov.ua/news/prezident-pidpisav-zakon-pro-vidnovlennya-kriminalnoyi-vidpo-58533?fbclid=IwAR1kKIjQVzCLnVYmiyBDQHfUGhhCkpF52ikIvtULp9xAC9D3HqbjdVY4Si4">сайт </a>глави держави</p>
      <p><b>Деталі:</b> Йдеться про закон "Про внесення змін до деяких законодавчих актів України щодо конфіскації незаконних активів осіб, уповноважених на виконання функцій держави або місцевого самоврядування, і покарання за набуття таких активів" № 263-ІХ, який Верховна Рада ухвалила 31 жовтня.</p>
      <p>У президента пояснили, що завданням закону є також запровадження інституту стягнення в дохід держави необґрунтованих активів посадовців.</p>
      <p>Зокрема, документ доповнює Кримінальний кодекс новою статтею 368-5 "Незаконне збагачення", згідно з якою набуття вищевказаними особами активів, вартість яких більш ніж на 6,5 тис. неоподатковуваних мінімумів доходів громадян перевищує їхні законні доходи, карається позбавленням волі на строк від 5 до 10 років з позбавленням права обіймати певні посади чи займатися певною діяльністю на строк до 3 років.</p>
      <p>Також внесено зміни до Цивільного процесуального кодексу, згідно з якими справи про визнання активів необґрунтованими та їхнє стягнення в дохід держави розглядає Вищий антикорупційний суд. "Це буде гарантією неупередженого розгляду", - запевняють в ОП.</p>
      <p>Крім того, Цивільний процесуальний кодекс тепер передбачає, що позов про визнання необґрунтованими активів та їхнє стягнення в дохід держави пред'являється щодо активів, набутих після дня набрання чинності цим законом, якщо різниця між їхньою вартістю та законними доходами чиновника у 500 і більше разів перевищує розмір прожиткового мінімуму для працездатних осіб, а також щодо доходів від цих активів.</p>
      <p>
        <b>Читайте також: <a href="https://www.pravda.com.ua/articles/2019/02/27/7207791/">Закриття 65 справ НАБУ і втрата траншу МВФ: наслідки рішення Конституційного суду </a> </b>
      </p>
      <p>
        <b>Передісторія:</b>
      </p>
      <ul>
        <li>31 жовтня Верховна Рада проголосувала за повернення в Кримінальний кодекс статті, яка передбачає покарання за <a href="https://www.pravda.com.ua/news/2019/10/31/7230631/">незаконне збагачення</a>.</li>
        <li>У червні <a href="https://www.pravda.com.ua/news/2019/06/3/7217009/">Зеленський подавав </a>проект закону, яким пропонувалося карати держслужбовців за сумнівні активи.</li>
        <li>26 лютого Конституційний суд <a href="https://www.pravda.com.ua/news/2019/02/26/7207773/">визнав неконституційною </a>статтю 368-2 Кримінального кодексу, яка передбачає покарання для чиновників за незаконне збагачення.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/22/7232774/"/>
        <a href="https://www.pravda.com.ua/columns/2019/11/22/7232731/"/>
        <a href="https://www.epravda.com.ua/news/2019/11/19/653877/"/>
      </related>
    </article>
  </body>
</html>