<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/ludovic-orban-intalnire-daniel-constantin-sorin-cimpeanu-307420.html"/>
    <meta property="og:site_name" content="B1 TV"/>
    <meta property="article:published_time" content="2019-11-25T17:05:13+00:00"/>
    <meta property="og:title" content="Ludovic Orban se întâlnește, marți, cu Daniel Constantin și Sorin Cîmpeanu, fondatorii Pro România care au sprijinit învestirea guvernului liberal"/>
    <meta property="og:description" content="Premierul Ludovic Orban se va întâlni marți, la Palatul Victoria, cu parlamentarii Pro România, Daniel Constantin și Sorin Cîmpeanu, potrivit programului oficial anunțat de Biroul de presă al..."/>
  </head>
  <body>
    <article>
      <h1>Ludovic Orban se întâlnește, marți, cu Daniel Constantin și Sorin Cîmpeanu, fondatorii Pro România care au sprijinit învestirea guvernului liberal</h1>
      <address><time datetime="2019-11-25T17:05:13+00:00">25 Nov 2019, 17:05</time> by <a rel="author">Redacția B1.ro</a></address>
      <p>Premierul <a href="https://www.b1.ro/tag/ludovic-orban-54875.html">Ludovic Orban</a> se va întâlni marți, la Palatul Victoria, cu parlamentarii Pro România, <a href="https://www.b1.ro/tag/daniel-constantin-55209.html">Daniel Constantin</a> și Sorin Cîmpeanu, potrivit programului oficial anunțat de Biroul de presă al Guvernului. </p>
      <p>"Ora 09.00 Întâlnire cu <a href="https://www.b1.ro/tag/daniel-constantin-55209.html">Daniel Constantin</a> și Sorin Cîmpeanu, parlamentari ai Pro România (Palatul Victoria)", se arată în programul premierului.</p>
      <p>Întâlnirea liderului PNL cu cei doi fondatori ai Pro România are loc în contextul în care în discursul său de duminică seară, președintele Klaus Iohannis a anunțat că, în noul său mandat, se va implica pentru crearea unei noi majorități în Parlament. </p>
      <p>Amintim, în acest context, că <a href="https://www.b1.ro/tag/daniel-constantin-55209.html">Daniel Constantin</a> și Sorin Cîmpeanu au votat pentru învestirea Guvernului Orban, contrar direcției anunțate de Victor Ponta, liderul Pro România, gest care a atras suspendarea celor doi din partid. </p>
    </article>
  </body>
</html>