<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/nazory/glosa-petra-peska-euro-pod-stolem-1364522"/>
    <meta property="og:site_name" content="E15.cz"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="Glosa Petra Peška: Euro pod stolem"/>
    <meta property="og:description" content="Přijmout, či nepřijmout? Variace hamletovské otázky, která by se týkala společné evropské měny, teď není aktuální. Neboli, není na stole. Je ale dobré si čas od času připomenout, jaké vlastně postoje jednotlivé strany k euru mají. Mimo jiné i proto, že momentálně nejsilnější hnutí ANO své názory na euro občas mění, takže je fajn znát aktuální stav."/>
  </head>
  <body>
    <article>
      <h1>Glosa Petra Peška: Euro pod stolem</h1>
      <address><time datetime="2019-11-25T17:03:00+00:00">25 Nov 2019, 17:03</time> by <a rel="author">Petr Pešek</a></address>
      <p>
        <b>Přijmout, či nepřijmout? Variace hamletovské otázky, která by se týkala společné evropské měny, teď není aktuální. Neboli, není na stole. Je ale dobré si čas od času připomenout, jaké vlastně postoje jednotlivé strany k euru mají. Mimo jiné i proto, že momentálně nejsilnější hnutí ANO své názory na euro občas mění, takže je fajn znát aktuální stav.</b>
      </p>
      <p>Debatu se nyní podařilo otevřít nové předsedkyni TOP 09 Markétě Pekarové Adamové. Ponechme stranou její poněkud zvláštní geopolitické argumenty typu, že je „potřeba vymanit se ze společnosti zlotého a forintu“. Slova o tom, že by bylo dobré vyměnit korunu za euro, z úst některých představitelů této strany zaznívají dlouhodobě a je v pořádku, že to šéfka TOP 09 deklarovala takhle jasně.</p>
      <p>Reakce na sebe nenechaly dlouho čekat, zvláště od ODS. V pondělí se odmítavě v SMS zaslané serveru Novinky.cz vyjádřil i premiér Andrej Babiš, pro zachování koruny jsou i komunisté, SPD a i nová Trikolóra. Byť každý s jinou mírou razance, podobně jako je tomu u stoupenců eura. Od proeurových postojů (STAN) po zdrženlivěji kladné reakce ve stylu „až to pro nás bude výhodné“ (ČSSD a Piráti) po „zvážení rizik i pozitiv vstupu do eurozóny“ (KDU-ČSL).</p>
      <related>
        <a href="https://www.e15.cz/rozhovory/mam-vyhodu-ze-jsem-nikdy-nebyla-v-jine-partaji-rika-nova-sefka-top-09-pekarova-adamova-1364498"/>
      </related>
      <p>Rozdělení politické scény na dva tábory – korunový a eurový – zdaleka neznamená, že by mohla na takovém základě vzniknout i širší spolupráce stran se stejným názorem. Zvlášť rozdíly mezi některými členy toho korunového něco podobného vylučují (A naopak, příslušnost k různým táborům nemusí spolupráci nutně vylučovat). Proti přijetí eura se navíc v současnosti vyslovuje většina obyvatel – což by v případě referenda bylo klíčové – a nakloněna výměně měny není ani Česká národní banka.</p>
      <p>Alespoň na chvilku se ale objevilo věcné téma, které se netočí jen kolem jednoho člověka v čele vlády.</p>
      <related>
        <a href="https://www.e15.cz/zahranicni/eu-varuje-slovensko-a-dalsich-sedm-statu-hrozi-jim-rozpoctova-nekazen-1364367"/>
      </related>
      <related>
        <a href="https://www.e15.cz/byznys/burzy-a-trhy/jpmorgan-americke-akcie-uz-nekupujte-ted-prisel-cas-vsadit-na-eurozonu-1362876"/>
      </related>
      <related>
        <h4>Související články</h4>
        <a href="https://www.e15.cz/byznys/finance-a-bankovnictvi/spolecna-evropska-mena-slavi-dvacet-let-nemecku-nebo-slovensku-se-vyplatila-francii-spis-uskodila-1354996"/>
        <a href="https://www.e15.cz/domaci/euro-prijmout-ci-neprijmout-spolecnou-evropskou-menu-1358479"/>
        <a href="https://www.e15.cz/byznys/finance-a-bankovnictvi/penize-skoro-zadarmo-euro-slibuje-superlevne-pujcky-1359985"/>
        <a href="https://www.e15.cz/domaci/slaba-koruna-zdrazuje-dovozy-cnb-muze-sahnout-ke-zvyseni-sazeb-1359465"/>
        <a href="https://www.e15.cz/nazory/glosa-petra-peska-addio-euro-pochybnosti-o-spolecne-mene-se-opet-vyjevuji-1359939"/>
      </related>
    </article>
  </body>
</html>