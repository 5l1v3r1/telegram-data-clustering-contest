<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/antirrio-o-enas-ek-ton-dyo-nekron-skafoys-eiche-skotosei-ti-mitera-eiche-vgei-to-nomo-paraskeyopoyloy/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T17:19:16+00:00"/>
    <meta property="og:title" content="Αντίρριο: Ο ένας εκ των δύο νεκρών του σκάφους είχε σκοτώσει τη μητέρα του και είχε βγει με το νόμο Παρασκευόπουλου!"/>
    <meta property="og:description" content="Ο 57χρονος που έχασε τη ζωή του στη θαλασσοταραχή είναι ο μητροκτόνος της Τιθορέας Φθιώτιδας - Στις 17 Μαΐου 2011 και ενώ βρισκόταν υπό την επήρεια"/>
  </head>
  <body>
    <article>
      <h1>Αντίρριο: Ο ένας εκ των δύο νεκρών του σκάφους είχε σκοτώσει τη μητέρα του και είχε βγει με το νόμο Παρασκευόπουλου!</h1>
      <address><time datetime="2019-11-25T17:19:16+00:00">25 Nov 2019, 17:19</time> by <a rel="author">ΣΥΝΕΙΔΗΣΗ</a></address>
      <p>
        <i>
          <b>Ο 57χρονος που έχασε τη ζωή του στη θαλασσοταραχή είναι ο μητροκτόνος της Τιθορέας Φθιώτιδας – Στις 17 Μαΐου 2011 και ενώ βρισκόταν υπό την επήρεια ναρκωτικών, είχε πυροβολήσει την μητέρα του εξ επαφής με καραμπίνα – Καταδικάστηκε σε 20ετή κάθειρξη, όμως, λόγω και του νόμου Παρασκευόπουλου, αποφυλακίστηκε το 2017 – Είχε νοσηλευτεί στο «Δρομοκαΐτειο»</b>
        </i>
      </p>
      <p>Ένα μυστικό έκρυβε το ένα από τα δύο θύματα της <b>κακοκαιρίας «Γηρυόνης»</b>, που βρήκαν φρικτό θάνατο, όταν η μανιασμένη θάλασσα, εξαιτίας των ισχυρών ανέμων, αναποδογύρισε το σκάφος τους, πνίγοντας τους δύο φίλους μέσα στην καμπίνα.</p>
      <p>Τα δύο θύματα, ηλικίας 57 και 59 ετών, είχαν νοικιάσει το όμορφο σκάφος, με την ονομασία «Άγιος Νικόλαος», από την περιοχή της <b>Καλλιθέας</b> στην <b>Αθήνα</b>, προκειμένου να πάνε ταξίδι αναψυχής, μιας και αγαπούσαν την θάλασσα.</p>
      <p>Ο 57χρονος πνιγμένος είναι ο μητροκτόνος της <b>Τιθορέας Φθιώτιδας</b>: στις 17 Μαΐου 2011 είχε πυροβολήσει την μητέρα του εξ επαφής με καραμπίνα, την ώρα μάλιστα, που η άτυχη γυναίκα κοιμόταν για μεσημέρι, ενώ ο γιος της βρισκόταν υπό την επήρεια ναρκωτικών ουσιών.</p>
      <p>Σύμφωνα με τις πληροφορίες, ο Λ.Μ. ειδοποίησε μόνος του την αστυνομία και ζήτησε από τους αστυνομικούς να τον συλλάβουν, γιατί σκότωσε την 73χρονη μητέρα του με καραμπίνα. «Ελάτε να με πιάσετε, σκότωσα τη μάνα μου» είχε πει στο τηλέφωνο.</p>
      <p>Ο <b>57χρονος Λεωνίδας</b> περίμενε πολύ ήρεμος τους αστυνομικούς στο σπίτι του και ανέφερε πως δεν άντεχε άλλο αυτή την κατάσταση, δηλαδή να ελέγχει τη ζωή του η μητέρα του, και γι’ αυτό τη σκότωσε, πυροβολώντας την στο στήθος.</p>
      <p>Τότε είχε οδηγηθεί στον εισαγγελέα και είχε καταδικαστεί με 20 χρόνια φυλάκισης, όμως, λόγω και του<b> νόμου Παρασκευόπουλου</b>, κατάφερε και βγηκε από την φυλακή το 2017.</p>
      <p>Αξίζει να αναφερθεί πως το 1994 ο αδερφός του, Γιάννης, είχε βρεθεί δολοφονημένος, καθώς επίσης ήταν μπλεγμένος στα δίχτυα των ναρκωτικών.</p>
      <p>Να σημειωθεί πως ο 57χρονος μητροκτόνος, μετά την αποφυλάκισή του, δεν είχε ενοχλήσει ξανά τις Αρχές, ενώ τον τραβούσε η αγάπη του για την θάλασσα. Παράλληλα, είχε ασχοληθεί με τον αποκρυφισμό και τον μυστικισμό.</p>
      <p>Ο μητροκτόνος στο παρελθόν εργαζόταν στο Καλαμάκι Αττικής, ως υπάλληλος εταιρείας σκαφών αναψυχής και είχε νοσηλευτεί για μικρά χρονικά διαστήματα στο «<b>Δρομοκαΐτειο</b>».</p>
      <p>protothema.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/giryonis-eikones-tromoy-tin-kakokairia-voithiste-mas-pnigomaste-video/"/>
        <a href="http://sinidisi.gr/pliris-apokatastasi-tis-kykloforias-stin-athinon-korinthoy-sta-dyo-reymata-kykloforias/"/>
        <a href="http://sinidisi.gr/aytopsia-stin-kineta-zimies-se-pano-300-spitia/"/>
        <a href="http://sinidisi.gr/giryonis-tragodia-stin-rodo-nekri-75chroni-katakoiti-plimmyrismeno-spiti-tis-video/"/>
        <a href="http://sinidisi.gr/quot-ntythikan-quot-sta-leyka-ta-vardoysia-deite-foto/"/>
        <a href="http://sinidisi.gr/portokali-fiogko-peto-dimarchos-symvoyloi-tin-imera-exaleipsis-tis-vias-ton-gynaikon-foto/"/>
      </related>
    </article>
  </body>
</html>