<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/showbizz/katja-schuurman-bijt-van-zich-af-nee-ik-ben-niet-seksverslaafd~a4079144/"/>
    <meta property="og:site_name" content="HLN"/>
    <meta property="article:published_time" content="2019-11-25T17:30:12+00:00"/>
    <meta property="og:title" content="Katja Schuurman bijt van zich af: “Nee, ik ben niet seksverslaafd!”"/>
    <meta property="og:description" content="De Nederlandse Katja Schuurman (44) heeft zich voor het eerst uitgesproken over de geruchten dat ze in een kliniek zou zijn opgenomen voor een seksverslaving. De actrice, die de afgelopen weken de ..."/>
  </head>
  <body>
    <article>
      <h1>Katja Schuurman bijt van zich af: “Nee, ik ben niet seksverslaafd!”</h1>
      <address><time datetime="2019-11-25T17:30:12+00:00">25 Nov 2019, 17:30</time> by <a rel="author">Redactie</a></address>
      <p>
        <b>De Nederlandse Katja Schuurman (44) heeft zich voor het eerst uitgesproken over de geruchten dat ze in een kliniek zou zijn opgenomen voor een seksverslaving. De actrice, die de afgelopen weken de tijd voor zichzelf nam tijdens een yoga-retraite ergens in het buitenland, doet alle geruchten rond haar seksleven via een bericht op Instagram af als pertinent onwaar.</b>
      </p>
      <p>Het Nederlandse weekblad Story kwam onlangs met het opmerkelijke bericht dat Schuurman in een kliniek zou verblijven om haar “onstuitbare zucht naar seksuele avonturen in bedwang te krijgen”. Die conclusie werd onder meer getrokken nadat Katja <u><a href="https://www.hln.be/showbizz/tv/nederlandse-katja-schuurman-is-voor-de-vrije-liefde-we-hadden-al-eens-zeven-mensen-tegelijk-in-de-jacuzzi~ac98fffa/">tijdens de bedgeheimen in ‘Gert Late Night’</a></u> toegaf dat ze dit jaar nog seks had gehad in een bubbelbad met zeven mensen. Ook zei ze dat ze voorstander is van een vrije liefde. “We zijn sowieso altijd met z’n twee”, zei Katja, die deze zomer trouwde met chef-kok Freek van Noortwijk. “Maar soms denken we: oh, daar is ook wel een leuk iemand. Dan kan er van alles ontstaan.” Het gaat ook niet altijd om vrouwen, stelde ze. “Nee, allebei.”</p>
      <related>
        <h4>Lees ook</h4>
        <a href="https://www.hln.be/showbizz/nog-altijd-vrije-liefde-man-van-katja-schuurman-reageert-op-veelbesproken-uitspraken-over-hun-seksleven~ac84c4ac/"/>
      </related>
      <p>Schuurman is niet te spreken over de beweringen van tijdschrift Story. Ze spreekt van “bizarre geesten die absurde berichten de wereld in slingeren.” “Zouden ze misschien in overweging willen nemen dat ik ouders en een dochter heb. Ik waardeer seks, ik hou van intimiteit, zoals de meeste gezonde mensen. Ik ben er ópener over geweest dan de meesten (<i>das war einmal</i>), maar verwar mijn plezier niet met zoiets serieus als verslaving”, schrijft ze op Instagram. “Als dat verslaving is, dan hoop ik dat ik daarvan nooit genees.”</p>
      <p>Schuurman verblijft overigens nog een paar dagen in het oord. Ze doet er aan yoga, mediteert, wandelt en heeft gesprekken met bijzondere mensen. “Ik heb tijd om me nieuwe routines eigen te maken. Ik haat structuur, maar ik heb het meer nodig dan ik wilde inzien. ‘<i>Real freedom comes from setting limitations here and there.</i>’ Ik ben rustiger, krachtiger en meer in balans. Ik voel me bevoorrecht dat ik deze tijd voor mezelf heb kunnen nemen.”</p>
      <figure>
        <embed-post data-src="https://www.instagram.com/p/B5SzUG5nmHz" data-service="Instagram"/>
      </figure>
    </article>
  </body>
</html>