<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_67338897_Sas_Sari_e_po-zabavno"/>
    <meta property="og:site_name" content="webcafé"/>
    <meta property="article:published_time" content="2019-11-25T17:41:00+00:00"/>
    <meta property="og:title" content="&quot;Със Сари е по-забавно&quot;"/>
    <meta property="og:description" content="Пауло Дибала се радва на изключителен сезон"/>
  </head>
  <body>
    <article>
      <h1>"Със Сари е по-забавно"</h1>
      <address><time datetime="2019-11-25T17:41:00+00:00">25 Nov 2019, 17:41</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/25/paulo-dybala552/1170x778.jpg"/>
        <figcaption>Пауло Дибала се радва на изключителен сезон след пристигането на Маурицио Сари в Ювентус<cite>Снимка: © Getty Images</cite></figcaption>
      </figure>
      <p>
        <b>Пауло Дибала призна, че му е „по-забавно“ да играе под ръководството на Маурицио Сари и че се чувства като „важен футболист“ за Ювентус.</b>
      </p>
      <p>Аржентинецът има вече шест гола този сезон срещу 10-те, които отбеляза през целия минал, и се чувства по-освободен, отколкото при Макс Алегри.</p>
      <p>„Променен е начинът, по който се води тимът – каза Дибала в интервю за El Pais. – Сари разбира играта по съвсем различен начин. За мен, а предполагам и за останалите нападатели, е по-забавно.</p>
      <p>Задържаме повече топката и създаваме много положения. Това ти дава повече шансове да опиташ нещо различно, защото знаеш, че ще получиш още една възможност.</p>
      <p>Научаваш се да играеш бързо и да атакуваш през цялото време. Има мачове, в които създаваме по 20 положения. Можете да си представите какво означава това за един нападател.“</p>
      <p>
        <b>26-годишният Дибала бе титуляр, благодарение на отсъствието поради контузия на Кристиано Роналдо, и отново се разписа при победата с 3:1 над Аталанта.</b>
      </p>
      <p>„Чувствам се като важен играч, уважаван от феновете и съотборниците си – продължи аржентинецът. – Но не се чувствам като лидер и не се опитвам да бъда такъв.</p>
      <p>Един лидер трябва да носи нещо позитивно на отбора. Не е нужно да крещиш или да обиждаш, за да бъдеш уважаван от съотборниците си. Трябва да знаеш как да говориш със съотборниците си. А понякога не е нужно да казваш нищо.</p>
      <p>Евра, например, беше феноменален в това отношение. Буфон – също. ТОй е Джентълмен и само присъствието му е внушително.“</p>
      <related>
        <a href="https://www.webcafe.bg/sportcafe/futbol-svyat/id_1042952232_Obyasneno_Zashto_futbolistite_v_Italiya_igrayat_s_chervena_boya_na_litsata"/>
        <a href="https://www.webcafe.bg/sportcafe/futbol-svyat/id_1977165876"/>
        <a href="https://www.webcafe.bg/sportcafe/futbol-svyat/id_1485899156"/>
        <a href="https://www.webcafe.bg/sportcafe/futbol-svyat/id_579837805"/>
      </related>
    </article>
  </body>
</html>