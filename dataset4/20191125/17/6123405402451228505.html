<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/prescrizione-di-maio-avverte-il-pd-non-fate-come-salvini-639235.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T17:32:00+00:00"/>
    <meta property="og:title" content="Prescrizione, Di Maio avverte il Pd: “Non fate come Salvini”"/>
    <meta property="og:description" content="Il leader del M5s: &quot;A battersi contro questa norma di assoluto buon senso c’è la Lega che, dopo averla approvata, ha cominciato a dire ‘no’&quot;"/>
  </head>
  <body>
    <article>
      <h1>Prescrizione, Di Maio avverte il Pd: “Non fate come Salvini”</h1>
      <h2>Il leader del M5s: "A battersi contro questa norma di assoluto buon senso c’è la Lega che, dopo averla approvata, ha cominciato a dire ‘no’"</h2>
      <address>
        <time datetime="2019-11-25T17:32:00+00:00">25 Nov 2019, 17:32</time>
      </address>
      <h3>Prescrizione,  continua lo stallo fra il Movimento 5 Stelle e il Partito Democratico sulla Giustizia</h3>
      <p>"​Vittime di disastri, vittime di stupri, vittime di malaffare e corruzione hanno diritto ad avere giustizia. Spesso invece i processi contro i loro colpevoli sono durati talmente a lungo da andare in prescrizione e chi doveva pagare non ha mai pagato". Lo scrive il capo politico di M5s, Luigi Di Maio, intervenendo sul 'nodo' della riforma del processo penale: la prescrizione. "Ecco perché il nostro ministro della Giustizia, Alfonso Bonafede, sta lavorando al dimezzamento dei tempi dei processi ed ecco perché nel frattempo abbiamo già approvato una riforma che blocca la prescrizione dopo il primo grado di giudizio, scrive Di Maio.</p>
      <p>"A battersi contro questa norma di assoluto buon senso c’è la Lega che, dopo averla approvata, ha cominciato a dire ‘no’, ‘aspettate un attimo’, ‘vediamo’. Salvini si è messo di traverso e accanto a lui è ovviamente comparso tutto il carrozzone di centrodestra, con in capo Berlusconi che – proprio grazie alla prescrizione – l’ha fatta franca innumerevoli volte", osserva Di Maio. "Ora, noi con questa gente e con questo modo di prendere in giro gli italiani per difendere i propri interessi, non vogliamo avere niente a che fare. Mi aspetto che la musica sia cambiata. Il Pd ai tempi di Berlusconi al governo, ma anche all’inizio della scorsa legislatura, diceva di interrompere la prescrizione ancor prima della sentenza di primo grado, già al rinvio a giudizio. Possiamo fare questo passo importante insieme. Questo governo può davvero cambiare le cose. Ma le parole non bastano, servono i fatti. Noi ci siamo, come sempre", conclude.</p>
    </article>
  </body>
</html>