<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474569-rosati-wsciekly-na-obnizenie-wieku-emerytalnego-przez-pis"/>
    <meta property="og:site_name" content="wPolityce.pl"/>
    <meta property="article:published_time" content="2019-11-25T17:05:52+00:00"/>
    <meta property="og:title" content="Rosati wściekły na obniżenie wieku emerytalnego: &quot;Cofnięcie tej reformy jest chyba największym błędem PiS&quot;"/>
    <meta property="og:description" content="&quot;Badania pokazują, że 150 tysięcy kobiet zrezygnowało z pracy w wyniku programu 500+. Moim zdaniem wynika to z błędów w programie, gdyż nie jest uzależniony od progu dochodowego&quot; - stwierdził Dariusz Rosati."/>
  </head>
  <body>
    <article>
      <h1>Rosati wściekły na obniżenie wieku emerytalnego: "Cofnięcie tej reformy jest chyba największym błędem PiS"</h1>
      <address><time datetime="2019-11-25T17:05:52+00:00">25 Nov 2019, 17:05</time> by <a rel="author" href="https://wpolityce.pl/autorzy/721-kronika-klamliwej-histerii" target="_blank">Kronika kłamliwej histerii</a></address>
      <p>
        <b>Poseł KO i były działacz PZPR Dariusz Rosati w rozmowie z portalem wiadomo.co straszył, że w Polsce może dojść do kryzysu finansowego podobnego jak w Grecji. Krytykował PiS za wydatki socjalne, chociaż KO w kampanii wyborczej obiecywała, że je utrzyma. Stwierdził tez, że Polacy są obecnie rzekomo gorzej wyedukowani niż byli w czasach PRL-u.</b>
      </p>
      <blockquote>Grecja padła ofiarą nieodpowiedzialnych i rozrzutnych rządów. (…) trzynaste emerytury, skracanie czasu pracy, niski wiek emerytalny i niepłacenie podatków. Idziemy bardzo podobną drogą</blockquote>
      <p>— stwierdził Rosati. Poseł KO jest zawiedziony tym, że dzięki programowi 500 plus niektóre kobiety decydują się zrezygnować z pracy i poświęcić się opiece nad dziećmi. Dlatego też proponował zmianę programu 500 plus tak, aby nie był on dostępny dla wszystkich rodziców.</p>
      <blockquote>Badania pokazują, że 150 tysięcy kobiet zrezygnowało z pracy w wyniku programu 500+. Moim zdaniem wynika to z błędów w programie, gdyż nie jest uzależniony od progu dochodowego</blockquote>
      <p>— mówił.</p>
      <blockquote>Uważam, że świadczenie powinno być powiązane z pracą. To nie może być świadczenie zamiast pracy, tylko uzupełnienie finansowe dla kogoś, kto pracuje i jest w stanie sobie pomóc</blockquote>
      <p>— zaznaczył.</p>
      <p>Dariusz Rosati uważa też, że odwrócenie reformy PO-PSL i przywrócenie przez PiS poprzedniego wieku emerytalnego było „chyba największym błędem” PiS.</p>
      <blockquote>Cofnięcie tej reformy jest chyba największym błędem, jaki popełniło PiS w czasie swoich rządów</blockquote>
      <p>— stwierdził.</p>
      <p>Dariusz Rosati odpowiedział na pytanie dziennikarza wiadomo.co, czy w szkole przydałyby się lekcje ekonomii, bo wielu Polaków wierzy, iż programy socjalne PiS są finansowane z budżetu tej partii.</p>
      <blockquote>Cały czas to podkreślam, że w szkołach powinniśmy uczyć o budżecie, długu publicznym w celu wyrabiania pewnej odpowiedzialności wśród ludzi. To, co pan mówi, rzeczywiście się słyszy od ludzi z brakiem wykształcenia i ja nad tym ubolewam. Bo to, że PiS wygrywa wybory dwa razy z rzędu i jeszcze obiecuje gruszki na wierzbie, bardzo źle świadczy o naszym systemie edukacji. Moim zdaniem ludzie byli lepiej wyedukowani trzydzieści lat temu, niż obecnie w tej chwili mamy do czynienia z myśleniem, że rząd rozdaje pieniądze z „kasy partii”. Mało ludzi rozumie, że są to pieniądze z naszych podatków</blockquote>
      <p>— mówił.</p>
      <blockquote>W systemie socjalistycznym edukacja była naprawdę na bardzo wysokim poziomie. To był jeden z nielicznych obszarów, w których nie odstępowaliśmy od krajów zachodnich</blockquote>
      <p>— podkreślił Rosati.</p>
      <p>
        <b>Wygląda na to, że Dariusz Rosati chciałby zmiany lub odwrócenia wielu zmian PiS, które docenili Polacy - nie podoba mu się obniżenie wieku emerytalnego, krytykuje też program 500 plus w obecnej formie.</b>
      </p>
      <p>as/wiadomo.co</p>
    </article>
  </body>
</html>