<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/unicredit-studia-l-uscita-da-yapi-credi-al-mercato-piace-l-addio-alla-turchia-639238.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-25T17:58:00+00:00"/>
    <meta property="og:title" content="UniCredit studia l'uscita da Yapi Credi. Al mercato piace l'addio alla Turchia"/>
    <meta property="og:description" content="UniCredit apre il dossier Yapi Kredi in vista della presentazione del nuovo piano industriale Team23, strategie che verranno comunicate al mercato fra..."/>
  </head>
  <body>
    <article>
      <h1>UniCredit studia l'uscita da Yapi Credi. Al mercato piace l'addio alla Turchia</h1>
      <address><time datetime="2019-11-25T17:58:00+00:00">25 Nov 2019, 17:58</time> by <a rel="author">Andrea Deugeni</a></address>
      <p><b>UniCredit</b> apre il <i>dossier</i> <b>Yapi Kredi</b> in vista della<b> presentazione del nuovo piano industriale <i>Team23</i></b>, strategie che verranno <b>comunicate al mercato fra otto giorni.</b> Un <i>dossier</i> che secondo quanto ha fatto sapere la banca guidata da <b>Jean Pierre Mustier </b>potrebbe portare alla “<b>potenziale evoluzione dell'attuale<i> joint venture </i></b>(<i>sull’82% del capitale della banca, ndr</i>) in Turchia”, evoluzione su cui però “<b>al momento “non è stato raggiunto un accordo definitivo”.</b> Anche <b>Koc Holding</b>, il gruppo turco della famiglia Koc con cui l’istituto di Piazza Gae Aulenti pariteticamente condivide la maggioranza delle azioni del terzo istituto più grande diAnkara con un<b> valore di mercato di 3,7 miliardi</b>, ha <b>confermato le trattative in corso.</b><br/><br/>Ma cosa significa <b>“evoluzione”</b> e <b>“riorganizzazione della struttura azionaria”</b> in <i>Kof Financial Services</i> (Kfs) di cui parlano i soci turchi di Mustier? Le note delle due società sono arrivate dopo che <i>Les Echoes</i> ha rivelato che<b> UniCredit sarebbe in trattativa per cedere la propria quota in Kof Financial Services (Kfs) a Koc Holding,</b> una configurazione su cui il mercato sta scommettendo da quando la stessa banca paneuropea aveva fatto sapere di aver avviato discussioni con il gruppo di Ankara <b>finalizzate a rivedere termini del patto di sindacato che oggi vincola la maggioranza di Yapi.</b><br/><br/>E così mettendo semplicemente insieme le mosse che UniCredit ha già messo in atto sul dossier turco, ovvero la<b> svalutazione da 850 milioni di euro della partecipazione in Koc Holding</b> (portandola a un valore di libro pari a 1,3 miliardi), la<b> riduzione dell’esposizione infragruppo sulla Turchia </b>e la<b> vendita di obbligazioni Yapi sottoscritte in passato</b>, gli <b>investitori oggi sono tornati a scommettere e ad apprezzare il progressivo disimpegno di Mustier dalla Turchia</b>. Operazione che secondo gli analisti avrebbe degli effetti benefici sul capitale e che completerebbe la campagna vendita che il banchiere ha portato avanti e che ha già visto l’uscita dalla polacca <b>Bank Pekao</b>, dall'asset management di<b> Pioneer Investment</b> e da <b>FinecoBank</b>.</p>
      <p>Già in occasione della<b> vendita della quota di bond ad agosto</b>, quando le indiscrezioni su un'uscita da Yapi avevano iniziato a rafforzarsi, <b>il titolo Unicredit aveva reagito positivamente e anche oggi</b>, complici una serie di giudizi positivi da parte di diversi analisti, <b>le azioni a Piazza Affari sono salite con decisione, staccando un rialzo del 2,89% a 12,8 euro.</b><br/><br/>Diversi report sottolineano come la cessione dovrebbe risultare in un <b>"bonus" sul capitale fra i 40 punti </b>base indicati da Equita e gli 80 che vedono<b><i> Citi </i></b>e <b><i>Jeffries</i></b>, con un impatto sull'utile che varia, a seconda delle stime, fra il 3 e il 7% del risultato netto adjusted, che a fine 2019 dovrebbe attestarsi a 4,3 miliardi.<br/><br/>Presentando i conti al 30 settembre e rispondendo proprio a una domanda su Yapi Kredi, <b>Mustier aveva detto come per Unicredit tutti e 14 i Paesi in cui la banca è presente "sono strategici",</b> ma che al tempo stesso c'è "la necessità di gestire la nostra allocazione di capitale" nella maniera più ottimale possibile. Questo cuscinetto su capitale, che porterebbe il <i>Cet1</i> del gruppo sopra la quota indicata come obiettivo dal banchiere francese, potrebbe <b>permettergli di accelerare ulteriormente sulla pulizia di bilancio o di dare il via a quel piano di riacquisto di azioni proprie</b> (<i>buyback, ndr</i>) ventilato come ipotesi nella stessa occasione.<br/><br/>Per <b><i>Credit Suisse</i></b> il buyback potrebbe arrivare a "1,6 miliardi di euro (circa il 6% della capitalizzazione) entro il 2021" nello scenario più conservativo e fino a 5,2 miliardi in quello migliore; al tempo stesso, sottolinea Equita in un report, l'operazione porterebbe anche a "contenere il profilo di rischio del gruppo" consentendogli di "<b>focalizzarsi sul completamento della ristrutturazione del core <i>business</i> domestico</b>, al costo di ridurre l`esposizione a un mercato dal potenziale di crescita evidente, vista la ridotta penetrazione degli asset bancari sul Pil", ma caratterizzato da notevole volatilità geopolitica.<br/><br/>Rimane poi da capire quali saranno<b> le linee strategiche che Mustier sceglierà per spingere lo sviluppo nel piano al 2023</b>: sono sempre più insistenti le indiscrezioni che vedono un maggior impegno del gruppo sul fronte della <i>bancassicurazione</i>.</p>
      <figure>
        <img src="http://www.affaritaliani.it/static/upload/twit/0000/twitter111.jpg"/>
      </figure>
      <p>@andreadeugeni</p>
    </article>
  </body>
</html>