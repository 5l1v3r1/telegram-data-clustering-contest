<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125962/paramenei-sta-500-eyro-orio-synallagon-me-metrita"/>
    <meta property="og:site_name" content="Insider"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Παραμένει στα 500 ευρώ το όριο συναλλαγών με μετρητά"/>
    <meta property="og:description" content="Η ΕΚΤ γνωμοδότησε αρνητικά στο αίτημα του υπουργείου Οικονομικών για μείωση του σχετικού ορίου που σήμερα διαμορφώνεται στα 500 ευρώ."/>
  </head>
  <body>
    <article>
      <h1>Παραμένει στα 500 ευρώ το όριο συναλλαγών με μετρητά</h1>
      <h2>Η ΕΚΤ γνωμοδότησε αρνητικά στο αίτημα του υπουργείου Οικονομικών για μείωση του σχετικού ορίου που σήμερα διαμορφώνεται στα 500 ευρώ.</h2>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">Θανάσης Κουκάκης</a></address>
      <p>Δεν θα μειωθεί στα 300 ευρώ το όριο συναλλαγών με μετρητά, καθώς η<b> Ευρωπαϊκή Κεντρική Τράπεζα </b>γνωμοδότησε αρνητικά στη μείωση του σχετικού ορίου που σήμερα διαμορφώνεται στα<b> 500 ευρώ</b>.</p>
      <p>Στις 19 Νοεμβρίου 2019 η Ευρωπαϊκή Κεντρική Τράπεζα έλαβε από το <b>ελληνικό υπουργείο Οικονομικών </b>αίτημα για τη διατύπωση γνώμης αναφορικά με σχέδιο νόμου για την τροποποίηση ορισμένων διατάξεων του εθνικού νόμου περί φορολογίας εισοδήματος , με σκοπό την περαιτέρω επέκταση των υφιστάμενων φορολογικών αντικινήτρων όσον αφορά στη χρήση μετρητών.</p>
      <p>Στη βάση αυτή η ΕΚΤ γνωμοδότησε πως τόσο το ισχύον όριο των 500 ευρώ στη διενέργεια πληρωμών με χρήση μετρητών σε συναλλαγές μεταξύ καταναλωτών και επιχειρήσεων και τα νέα φορολογικά αντικίνητρα προς αποθάρρυνση των εταιρειών να πραγματοποιούν δαπάνες σε μετρητά αξίας άνω των 300 ευρώ δεν τελούν σε σχέση αναλογίας προς τις πιθανές αρνητικές τους επιπτώσεις στο σύστημα πληρωμών με χρήση μετρητών.</p>
      <p>«Εφόσον ο νομοθέτης επιθυμεί να διατηρηθούν οι περιορισμοί στη διενέργεια πληρωμών με χρήση μετρητών, θα πρέπει να επιλεγούν υψηλότερα κατώτατα όρια και να προβλεφθεί ορισμένος βαθμός ευελιξίας στο σχέδιο νόμου. Οι συναλλαγές τοις μετρητοίς καθ’ υπέρβαση των καθορισμένων ορίων θα πρέπει να επιτρέπονται εφόσον οι συναλλασσόμενοι είναι σε θέση να διασφαλίζουν την ιχνηλασιμότητα της πληρωμής, προσδιορίζοντας το ποσό της συναλλαγής, την αιτιολογία και τα υποκείμενά της», αναφέρει η ΕΚΤ σε γνωμοδότησή της που υπογράφεται από την Κριστίν Λαγκάρντ.</p>
      <p>Τέλος, η ΕΚΤ καλεί τις αρμόδιες αρχές να αξιολογήσουν «την αναλογικότητα και συμβατότητα των υπόλοιπων περιορισμών που ισχύουν για τις πληρωμές με χρήση μετρητών σε σχέση με την ιδιότητα νόμιμου χρήματος των τραπεζογραμματίων, προκειμένου να διασφαλιστεί ότι τα αποτελέσματα των μέτρων αυτών δεν υπερβαίνουν τα αναγκαία για την επίτευξη του στόχου της καταπολέμησης της φοροδιαφυγής».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125849/skylakakis-epidoma-thermansis-tha-diatethei-kai-tin-periodo-2020-2021"/>
        <a href="https://www.insider.gr/hristika/125838/epidoma-thermansis-ola-osa-prepei-na-gnorizete"/>
        <a href="https://www.insider.gr/eidiseis/oikonomia/125092/stelehonetai-neo-sdoe-50-apospaseis-sti-dieythynsi-ereynon-oikonomikoy"/>
      </related>
    </article>
  </body>
</html>