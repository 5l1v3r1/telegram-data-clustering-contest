<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/synantisi-kosta-skreka-ton-proedro-dieythynonta-symvoylo-tis-dei-to-fragma-mesochoras/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-25T17:24:06+00:00"/>
    <meta property="og:title" content="Συνάντηση του Κώστα Σκρέκα με τον Πρόεδρο και Διευθύνοντα Σύμβουλο της ΔΕΗ για το Φράγμα Μεσοχώρας"/>
    <meta property="og:description" content="Για τις ενέργειες που πρέπει να αναληφθούν ώστε να τεθεί σε λειτουργία το Φράγμα Μεσοχώρας, ενημερώθηκε την Παρασκευή ο Υφυπουργός Αγροτικής Ανάπτυξης"/>
  </head>
  <body>
    <article>
      <h1>Συνάντηση του Κώστα Σκρέκα με τον Πρόεδρο και Διευθύνοντα Σύμβουλο της ΔΕΗ για το Φράγμα Μεσοχώρας</h1>
      <address><time datetime="2019-11-25T17:24:06+00:00">25 Nov 2019, 17:24</time> by <a rel="author">ΣΥΝΕΙΔΗΣΗ</a></address>
      <p>Για τις ενέργειες που πρέπει να αναληφθούν ώστε να τεθεί σε λειτουργία το <b>Φράγμα Μεσοχώρας</b>, ενημερώθηκε την Παρασκευή ο <b>Υφυπουργός Αγροτικής </b><b>Ανάπτυξης και Τροφίμων</b>, <b>Κώστας Σκρέκας,</b> σε συνάντηση που είχε με τον νέο Πρόεδρο και Διευθύνοντα Σύμβουλο της ΔΕΗ Γιώργο Στάσση και τον Αναπληρωτή Διευθύνοντα Σύμβουλο Γιάννη Κοπανάκη.</p>
      <p>Όπως προέκυψε από τη συνάντηση, οι όροι της Μελέτης Περιβαλλοντικών Επιπτώσεων που εκπονήθηκε κατά τη διάρκεια της προηγούμενης Κυβέρνησης έχουν περιπλέξει τις προοπτικές ολοκλήρωσης του έργου, με αποτέλεσμα η σημερινή Κυβέρνηση να καλείται να βρει άμεσα μια εφικτή και ρεαλιστική λύση που θα θέσει τέρμα στο αδιέξοδο.</p>
      <p>Ο κ. <b>Σκρέκας</b> υπογράμμισε ότι το <b>Φράγμα Μεσοχώρας</b> έχει κοστίσει στον ελληνικό λαό πάνω από 500 εκατ. ευρώ και είναι εγκληματικό να μην λειτουργεί. Πρόκειται για ένα έργο που θα συμβάλει καθοριστικά στην ανάπτυξη της ευρύτερης περιοχής, ενώ θα προσφέρει στη ΔΕΗ έσοδα άνω των 25 εκατ. ευρώ σε ετήσια βάση.</p>
      <p>Ταυτόχρονα, θα ενισχύσει την παραγωγή «πράσινης» ηλεκτρικής ενέργειας, βοηθώντας τη χώρα να επιτύχει τους στόχους για την προστασία του περιβάλλοντος και την αντιμετώπιση της κλιματικής αλλαγής.</p>
      <p>Στη συνάντηση συζητήθηκε επίσης το θέμα της ρύθμισης οφειλών των αγροτών και των<b> Τοπικών Οργανισμών Εγγείων Βελτιώσεων (ΤΟΕΒ) προς τη ΔΕΗ.</b> Ο κ. Σκρέκας συζήτησε με τη διοίκηση της Επιχείρησης τις επιλογές που υπάρχουν ώστε να βρεθεί μια μόνιμη και σταθερή λύση για τη μείωση του ενεργειακού κόστους στην αγροτική παραγωγή.</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dimotiko-symvoylio-agrinioy-aposyrthike-to-thema-tin-egkrisi-technikoy-programmatos/"/>
        <a href="http://sinidisi.gr/g-papanastasioy-kapnapothikes-papastratoy-quot-to-istoriko-agrinio-paron-mellon-quot/"/>
        <a href="http://sinidisi.gr/mitsotakis-oi-parochoi-kinitis-tilefonias-na-meiosoyn-tis-times-ton-dedomenon/"/>
        <a href="http://sinidisi.gr/papanastasioy-metanasteytiko-mas-thymoyntai-otan-theloyn-na-lysoyn-provlima/"/>
        <a href="http://sinidisi.gr/ep-aoriston-se-katalipsi-to-proin-dppnt-psifisma-to-dimotiko-symvoylio/"/>
        <a href="http://sinidisi.gr/egkrithike-o-isologismos-apologismos-dimoy-agrinioy/"/>
      </related>
    </article>
  </body>
</html>