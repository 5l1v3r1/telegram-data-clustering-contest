<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sztuka/311259926-Jan-Hrynkowski-Malarz-legionista-powstaniec.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:04:00+00:00"/>
    <meta property="og:title" content="Jan Hrynkowski: Malarz, legionista, powstaniec"/>
    <meta property="og:description" content="700 prac w Muzeum Narodowym w Krakowie przypomina awangardzistę Jana Hrynkowskiego."/>
  </head>
  <body>
    <article>
      <h1>Jan Hrynkowski: Malarz, legionista, powstaniec</h1>
      <address><time datetime="2019-11-25T17:04:00+00:00">25 Nov 2019, 17:04</time> by <a rel="author">Monika Kuc</a></address>
      <p>
        <b>700 prac w Muzeum Narodowym w Krakowie przypomina awangardzistę Jana Hrynkowskiego.</b>
      </p>
      <p>Walczył nie tylko o nową sztukę. Urodzony w Galicji, był legionistą, a w 1944 r. przedarł się do Warszawy, by wziąć udział w powstaniu.</p>
      <p>– Ta wystawa to kapsuła czasu: monografia wybitnego artysty, opowieść o współtwórcy polskiej awangardy XX w., a zarazem o krakowskim życiu artystycznym – mówi Andrzej Betlej, dyrektor MNK.</p>
      <p>Powiększona fotografia z 1911 roku pokazuje 20-letniego Jana Hrynkowskiego z kolegami z krakowskiej ASP: Mojżeszem Kislingiem, Szymonem Mondzainem i Wacławem Zawadowskim, dziś poszukiwanymi artystami z kręgu École de Paris. Wszyscy byli studentami Józefa Pankiewicza.</p>
      <h3>Razem z Witkacym</h3>
      <p>Malarzem był wbrew woli ojca. Nagrody, które zbierał na ASP, upewniały go w wyborze. Podczas I wojny zaciągnął się do Legionów i jako artylerzysta brał udział w starciach z wojskami rosyjskimi na Wołyniu. W 1916 roku został ranny. Dla jego pokolenia I wojna była traumatycznym doświadczeniem.</p>
      <p>W latach 1917–1919 stał się pionierem krakowskiej awangardy, która poszukiwała środków wyrażających gwałtownie zmieniający się świat. Współzałożycielem ekspresjonistów polskich, a później formistów, czerpiących z ekspresjonizmu, futuryzmu i kubizmu. Do formistów zaliczali się m.in Leon Chwistek, Tytus Czyżewski, Andrzej i Zbigniew Pronaszkowie, August Zamoyski i Witkacy.</p>
      <p>W 1922 roku 30-letni Hrynkowski pojechał do Paryża. Tam odkrył kolor w malarstwie i odtąd tak jak Cezanne głosił: „W malarstwie chodzi o to, by w odpowiednim miejscu położyć odpowiedni kolor". – Z dzisiejszej perspektywy Jan Hrynkowski wydaje się najbardziej francuskim malarzem spośród innych krakowskich artystów 20-lecia międzywojennego – twierdzi Światosław Lenartowicz, kurator wystawy w Muzeum Narodowym.</p>
      <p>Artysta pozostał wierny koloryzmowi w malarstwie do końca życia w 1971 roku. Formizm całkowicie porzucił. A po II wojnie nie dał się ani na moment uwieść socrealizmowi, pochłonięty malowaniem pejzaży, martwych natur i portretów i odkrywaniem w nich niekończących się możliwości barwnych kompozycji.</p>
      <p>Nigdy jednak nie wystarczała mu własna pracownia. W 1925 roku założył w Krakowie Cech Artystów Plastyków „Jednoróg", który corocznie urządzał wystawy w Towarzystwie Sztuk Pięknych Związku Plastyków w Krakowie. W okresie międzywojennym był też kilkakrotnie wiceprezesem Związku Polskich Artystów Plastyków.</p>
      <h3>Teatralna pasja</h3>
      <p>A poza malarstwem zawsze chętnie eksperymentował i w innych dziedzinach. Od młodości jego wielką pasją był teatr, więc projektował scenografie m.in. dla Teatru im. Juliusza Słowackiego i Starego Teatru w Krakowie czy Teatru im. Stanisława Wyspiańskiego w Katowicach.</p>
      <p>Studiował także rzeźbę. Z lat 60. pochodzi najbardziej intrygująca seria jego rzeźb liniowych z wygiętego drutu. Sylwetki ludzi są w niej niemal dwuwymiarowe i przypominają rysunek w powietrzu.</p>
      <p>Wystawa czynna będzie do 8 marca 2020 roku.</p>
    </article>
  </body>
</html>