<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837734-u-zoni-diyi-5g-zhitime-dvi-tretini-naselennya-svitu-vzhe-do-kintsya-2025-roku-doslidzhennya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T17:00:00+00:00"/>
    <meta property="og:title" content="У зоні дії 5G житиме дві третини населення світу вже до кінця 2025 року - дослідження"/>
    <meta property="og:description" content="КИЇВ. 25 листопада. УНН. У найближчі шість років кількість підключень до 5G-мереж у світі перевищить 2,6 млрд, а 65% населення світу житиме в зоні дії мереж …"/>
  </head>
  <body>
    <article>
      <h1>У зоні дії 5G житиме дві третини населення світу вже до кінця 2025 року - дослідження</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">Наталія Рябцева</a></address>
      <p><b>КИЇВ. 25 листопада. УНН.</b> У найближчі шість років кількість підключень до 5G-мереж у світі перевищить 2,6 млрд, а 65% населення світу житиме в зоні дії мереж 5G. Про це повідомляє <b>УНН</b> з посиланням на звіт Ericsson Mobility Report.</p>
      <p>Компанія Ericsson опублікувала свій новий звіт Ericsson Mobility Report за листопад 2019 року, в якому представлені прогнозні дані стосовно розвитку технологій і послуг зв’язку на період до кінця 2025 року.</p>
      <p>"За оцінкою Ericsson, у зв’язку зі швидким розвитком екосистеми 5G в найближчі шість років кількість підключень до 5G-мереж перевищить 2,6 млрд", - йдеться у звіті.</p>
      <p>Очікується, що за результатами 2019 року в мережах 5G буде 13 млн підключень. У 2020 році розвиток послуг 5G пришвидшиться — будуть сформовані умови для масового впровадження технологій 5G, і до кінця 2025 року у світі буде вже 2,6 млрд підключень до мереж 5G.</p>
      <p>"Згідно з прогнозом, представленим у звіті, до кінця 2025 року 65% населення світу житиме в зоні дії мереж 5G, у якій генеруватиметься 45% всесвітнього мобільного трафіку", - сказано у звіті.</p>
      <p>Окрім цього, середнє споживання трафіку з розрахунку на один смартфон зросте з теперішніх 7,2 ГБ до 24 ГБ до кінця 2025 року. Майбутнє стрімке зростання пов’язане з появою нових послуг, серед яких — можливість дивитися потокове відео з використанням технологій віртуальної і доповненої реальностей. 7,2 ГБ на місяць — це 21 хвилина HD відео (1280 x 720) на день. 24 ГБ на місяць — це 30 хвилин HD відео і 6 хвилин контенту у VR щодня.</p>
      <p>У 2019 році запущено послуги 5G у країнах Азії, Європи, Близького Сходу та Північної Америки. Загалом, намір запустити комерційні мережі 5G анонсували близько половини операторів у світі. У жовтні 2019 року в мережах 5G зареєстровано 10 млн підключень.</p>
      <p>Нагадаємо, під 5G виділили <a href="https://www.unn.com.ua/uk/news/1837619-pid-5g-vidilili-dodatkovi-chastoti">додаткові частоти</a>.</p>
    </article>
  </body>
</html>