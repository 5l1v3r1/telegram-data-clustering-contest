<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/migrant-in-taxi-un-tanar-a-incercat-sa-iasa-din-tara-cu-pasaportul-altei-persoane-taximetristul-stia-combinatia-153040.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-25T17:21:00+00:00"/>
    <meta property="og:title" content="Migrant în taxi: Un tânăr a încercat să iasă din ţară cu paşaportul altei persoane. Taximetristul ştia „combinația”"/>
    <meta property="og:description" content="Un pakistanez a fost oprit, duminică dimineaţă, la punctul de trecere a frontierei Borş în timp ce încerca să iasă din ţară cu paşaportul altei persoane. Tânărul din Pakistan se afla într-un taxi, iar potrivit poliţiştilor şoferul ştia că pasagerul său urmează să încerce să iasă din ţară ilegal."/>
  </head>
  <body>
    <article>
      <h1>Migrant în taxi: Un tânăr a încercat să iasă din ţară cu paşaportul altei persoane. Taximetristul ştia „combinația”</h1>
      <address><time datetime="2019-11-25T17:21:00+00:00">25 Nov 2019, 17:21</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/bors-frontiera-25112019.jpg"/>
      </figure>
      <p>
        <b>Un pakistanez a fost oprit, duminică dimineaţă, la punctul de trecere a frontierei Borş în timp ce încerca să iasă din ţară cu paşaportul altei persoane. Tânărul din Pakistan se afla într-un taxi, iar, potrivit poliţiştilor, şoferul ştia că pasagerul său urmează să încerce să iasă din ţară ilegal.</b>
      </p>
      <p>"În 24.11.2019, în jurul orei 09.00, la Punctul de Trecere a Frontierei Borş, s-a prezentat pentru a efectua formalităţile de frontieră, o persoană de sex masculin, pasager într-un taximetru, marca Renault, înmatriculat în România. La controlul de frontieră, bărbatul a prezentat un paşaport eliberat de autorităţile pakistaneze şi un permis de rezidenţă german. Poliţiştii de frontieră au constatat că între persoana prezentă la control şi fotografia din paşaport există diferenţe de fizionomie, motiv pentru care aceasta a fost condusă la sediul instituţiei pentru cercetări", a transmis, luni, comisarul şef Laura Bondar, purtătorul de cuvânt al Inspectoratului Teritorial al Poliţiei de Frontieră Oradea.</p>
      <p>După cercetări s-a stabilit că bărbatul are 22 de ani şi are iniţialele M.D. El le-a spus poliţiştilor că şi-a procurat paşaportul de la un conaţional aflat în România. "Persoana în cauză a recurs la această metodă deoarece nu deţinea viză valabilă pentru spaţiul Schengen, el intenţionând să ajungă în Franţa", a mai transmis comisarul-şef Laura Bondar.</p>
      <p>Potrivit reprezentantei ITPF Oradea, "s-a constatat faptul că şoferul de taxi, un cetăţean român, în vârstă de 35 de ani, ştia că pasagerul  se va legitima cu documentul altei persoane". </p>
      <p>În cauză, poliţiştii de frontieră au luat măsura întreruperii călătoriei persoanelor, efectuând totodată cercetări, sub aspectul săvârşirii infracţiunilor de trafic de migranţi pentru şofer şi fals privind identitatea, tentativă de trecere frauduloasă a frontierei de stat pentru cetăţeanul străin.</p>
      <p>Reprezentanţii ITPF Oradea mai menţionează că "fapta persoanei care racolează, îndrumă, călăuzeşte, transportă sau adăposteşte o persoană, în scopul trecerii frauduloase a frontierei de stat a României constituie trafic de migranţi şi se pedepseşte cu închisoare de la 2 la 7 ani. (art. 263 Cod penal)".</p>
      <p>"Recomandăm persoanelor care domiciliază în apropierea frontierei de stat sau care desfăşoară activităţi de transport, de taximetrie sau de transport ocazional să anunţe imediat echipajele Poliţiei de Frontieră sau să sune la numărul de telefon 021.9590 (serviciu telefonic care funcţionează non-stop) în momentul în care cetăţeni străini le solicită astfel de servicii", se mai arată în comunicatul ITPF Oradea. </p>
      <p>Pe de altă parte, tot duminică, poliţiştii din Borş au depistat şi oprit cinci migranţi din Maroc şi India, care încercau să iasă nelegal, pe jos, din ţară.</p>
    </article>
  </body>
</html>