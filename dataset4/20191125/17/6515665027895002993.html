<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3364275/cuo-se-udarac-i-vrisak-ocevidac-opisao-sta-se-dogodilo-kobnog-dana-kada-je-nastradala-mala-isidora-iz-nisa"/>
    <meta property="og:site_name" content="kurir.rs"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="ČUO SE UDARAC I VRISAK: Očevidac opisao šta se dogodilo kobnog dana kada je nastradala mala Isidora iz Niša"/>
    <meta property="og:description" content="Roditelji Isidore Vučković izneli su danas na suđenju Bobanu Stojanoviću (54) da je ova dvanaestogodišnja devojčica podlegla povredama jer niko nije reagovao da je izvuče ispod automobila koji je pregazio u Požarevačkoj ulici u Nišu.Stojanović je 24. septembra ..."/>
  </head>
  <body>
    <article>
      <h6 class="kicker">Smrt koja je potresla Niš</h6>
      <h1>ČUO SE UDARAC I VRISAK: Očevidac opisao šta se dogodilo kobnog dana kada je nastradala mala Isidora iz Niša</h1>
      <address>
        <time datetime="2019-11-25T17:03:00+00:00">25 Nov 2019, 17:03</time>
      </address>
      <p>Roditelji Isidore Vučković izneli su danas na suđenju Bobanu Stojanoviću (54) da je ova dvanaestogodišnja devojčica podlegla povredama jer niko nije reagovao da je izvuče ispod automobila koji je pregazio u Požarevačkoj ulici u Nišu.</p>
      <p>Stojanović je 24. septembra prošle godine došao dostavnim vozilom "Fiat doblo" do jedne radnje u naselju Komren, izašao iz automobila, a vozilo je samo krenulo niz strmu Požarevačku ulicu i sticajem nesrećnih okolnosti, pregazilo Isidoru. Devojčica koja se vraćala iz škole je podlegla povredama usled gušenja što znači da je neko morao brzo da je izvuče ispod automobila i pruži joj prvu pomoć, ali to se nije dogodilo.</p>
      <p>"Fiat doblo" je bio parkiran na vrhu ulice, a nije se spustio pravolinijski već su točkovi bili tako namešteni da je samo zaobišlo jedno dvorište i udarilo devojčicu iza krivine.</p>
      <figure>
        <img src="https://www.kurir.rs/data/images/2018/09/26/16/1627049_1405-hro-1401-isidora-citulja-veca-rezolucija_ff.jpg?ver=1574697114"/>
        <figcaption>
          <cite>foto: M.S.</cite>
        </figcaption>
      </figure>
      <p>Stojanović je na suđenju u Osnovnom sudu u Nišu rekao i ranije da je ubacio ručicu menjača u brzinu, ali da se ne seća da li je podigao rućnu kočnicu.</p>
      <p>Jedna od svedokinja, Sanja Ivanović je na potresan način ispričala šta se tog dana dogodilo.</p>
      <p>- Dok sam išla Požarevačkom ulicom, videla sam belo vozilo bez vozača kako ide ulicom dok je devojčica išla u susret automobilu. Onda se začuo udarac i vrisak, a ja sam se potpuno izgubila. Nekako sam prišla vozilu i videla da je glava devojčicina poplavela, tu je bio i komšija. Izvadila sam telefon i pozvala Hitnu pomoć. Bila sam potpuno prestravljena - rekla je Ivanovićeva.</p>
      <p>Komšija koji se među prvima našao tu je Slavoljub Milijić, on je naveo da je Sanja bila tu u tih nekoliko sekundi.</p>
      <p>- Video sam dete kako je pritisnuto uz ivičnjak, a glava je nekako virila ispod kola - naveo je Milijić koji je rekao i da dete nije davalo znake života.</p>
      <p>Ranije je utvrđeno da je tog dana duvao jak vetar i da se devojčica okretala kako bi se odbranila od jakih nanosa tako da nije uspela da vidi automobil.</p>
      <p>Ovo suđenje Stojanoviću koji je rodom iz Leskovca biće nastavljeno 21. januara.</p>
      <p>(Kurir.rs/M.S.)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3350617/sok-u-niskoj-sudnici-cela-srbija-pamti-nesrecu-u-kojoj-je-poginula-mala-isidora-12-vozac-zaboravio-da-podigne-rucnu-a-snimak-koji-su-spomenuli-na-rocistu-otkriva-jeziv-detalj"/>
        <a href="https://www.kurir.rs/crna-hronika/3340135/bila-je-jos-ziva-a-nije-joj-ni-prisao-gusim-se-bila-je-moj-ponos-reci-oca-male-isidore-u-sudnici-nikog-nisu-ostavile-ravnodusnim-a-okrivljeni-slusao-pognute-glave"/>
      </related>
    </article>
  </body>
</html>