<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hvzeeland.nl/nieuws/39873-fors-lagere-straf-voor-oostburgse-na-reeks-misdrijven/"/>
    <meta property="og:site_name" content="HVZeeland.nl"/>
    <meta property="article:published_time" content="2019-11-25T17:01:00+00:00"/>
    <meta property="og:title" content="Fors lagere straf voor Oostburgse na reeks misdrijven"/>
    <meta property="og:description" content="MIDDELBURG - De rechtbank in Middelburg heeft maandag een 44-jarige vrouw uit Oostburg een fors lagere straf opgelegd dan de officier van justitie had geëist. De Oostburgse M. W. kreeg stond voor de rechter vanwege twintig zaken rond diefstal, inbraak, vernieling, heling en pogingen tot inbraak."/>
  </head>
  <body>
    <article>
      <h1>Fors lagere straf voor Oostburgse na reeks misdrijven</h1>
      <address><time datetime="2019-11-25T17:01:00+00:00">25 Nov 2019, 17:01</time> by <a rel="author">Roland de Jong</a></address>
      <figure>
        <img src="https://www.hvzeeland.nl/pictures/stock/4/5/2/254.604x334.jpg"/>
        <figcaption>
          <cite>© Foto: HVZeeland.nl (archief)</cite>
        </figcaption>
      </figure>
      <p>
        <b>MIDDELBURG - De rechtbank in Middelburg heeft maandag een 44-jarige vrouw uit Oostburg een fors lagere straf opgelegd dan de officier van justitie had geëist. De Oostburgse M. W. kreeg stond voor de rechter vanwege twintig zaken rond diefstal, inbraak, vernieling, heling en pogingen tot inbraak.</b>
      </p>
      <p>De vrouw werd in plaats van de gevorderde vier jaar (waarvan zes maanden voorwaardelijk) veroordeeld tot een celstraf van twee jaar plus zes maanden. De misdrijven werden in 2017 en 2018 gepleegd in onder andere Cadzand, Groede, Retranchement, Biervliet en IJzendijke.</p>
      <p>Het ging rond die tijd niet goed met de vrouw. Ze raakte aan de drugs en verloor haar woning. Haar kind werd uit huis geplaatst en ze ontmoette de verkeerde vrienden. De gestolen goederen vonden hun weg naar kopers via Marktplaats of een kringloopwinkel.</p>
      <p>Medio september 2017 werden de vrouw en haar nieuwe vriend op heterdaad betrapt toen ze bezig waren in te breken in een woning in 's Heer Hendrikskinderen.</p>
    </article>
  </body>
</html>