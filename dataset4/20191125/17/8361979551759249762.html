<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/torgovi-viyni-krok-kitayu-ta-reakciya-rinkiv-50055565.html"/>
    <meta property="og:site_name" content="НВ"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Вам посилочка з Шанхая. Посилення покарання за крадіжку інтелектуальної власності в Китаї та реакція ринків"/>
    <meta property="og:description" content="Сьогодні для ринків немає нічого важливішого, ніж новини з торгових фронтів"/>
  </head>
  <body>
    <article>
      <h1>Вам посилочка з Шанхая. Посилення покарання за крадіжку інтелектуальної власності в Китаї та реакція ринків</h1>
      <h2>Сьогодні для ринків немає нічого важливішого, ніж новини з торгових фронтів</h2>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author">Іван Компан</a></address>
      <p>Ось уже який понеділок, починаючи писати про те, чого нам чекати від ринків протягом тижня, на думку автоматично спадає словосполучення «торгова війна», а уява починає малювати грізного Дональда Трампа, котрий гнівно погрожує президентським пальцем китайцям, які безсовісно крадуть інтелектуальну власність. Йому на зміну приходить образ по-східному мудрого і завжди незворушного товариша Сі Цзіньпіна, який обіцяє дати здачі, в разі чого. І дійсно, сьогодні для ринків немає нічого важливішого, ніж новини з торгових фронтів.</p>
      <p><b>Подарунок від китайців.</b> Сьогодні, в перший день цього короткого тижня, коли ринки в США закриті з нагоди Дня подяки в четвер, з Піднебесної прийшли оптимістичні новини. Китайці, мабуть, вирішили виявити добру волю і зробити заокеанським партнерам подарунок до одного з найважливіших національних свят. Як у пісеньці «Добрий вечір, тьотя Хая, вам посилочка з Шанхая!». А в «посилці» — <b>посилення покарання за крадіжку інтелектуальної власності, схвалене китайським урядом.</b> Це, натомість, збільшує шанси на підписання торгового договору в рамках «Фази Один», позаяк крадіжка інтелектуальної власності — це одна з найважливіших проблем у відносинах Китаю та США. Ринки відреагували відповідно — ф’ючерси на основні індекси в понеділок, до початку торгів, зеленіють.</p>
      <p><b>Макроекономіка.</b> Не можна сказати, що тиждень, який настав, буде дуже насиченим з точки зору економічних даних, але дещо цікаве все-таки є. Наприклад, <b>дані про настрої споживачів,</b> які оприлюднять у вівторок, <b>обсяги замовлень на товари тривалого користування за жовтень і друга оцінка ВВП у третьому кварталі,</b> в середу. Особливо цікаво глянути на настрої споживачів та оцінити їхню поведінку в майбутню «Чорну п’ятницю». Останнім часом зростання американкої економіки багато в чому тримається на бажанні та здатності споживачів витрачати, тому цей тиждень допоможе оцінити майбутні перспективи.</p>
      <p><b>Сезон квартальних результатів уже пройшов свій пік, але результати від кількох відомих імен важливі,</b> з урахуванням факторів, описаних вище. Зокрема, цікаво почути результати та особливо прогноз від PVH, власника брендів Tommy Hilfiger і Calvin Klein, в понеділок, роздрібних операторів Burlington Stores, Dollar Tree, Best Buy і Dick’s Sporting Goods, у вівторок. В цей же день, але після закриття торгів, нас чекають Dell і HP. У середу вихід виробника сільгосптехніки Deere, подивимося, як торгова війна позначається на американських індустріальних компаніях.</p>
      <p><b>Чорна п’ятниця</b> — чудове завершення тижня та початок найважливішого сезону для роздрібних операторів — різдвяних розпродажів. Про вплив споживача на економіку ми вже сказали, значення цього чинника важко переоцінити. Також, «Чорна п’ятниця» продемонструє, хто з роздрібних операторів зумів адаптуватися до нових, цифрових, реалій, а хто так і залишився у минулому. З огляду на останні звіти, ударником цифрової трансформації, яка успішно розвиває продажі через інтернет, став Target. І не дивно, що ціна на акції компанії штурмує історичні висоти. А ось, знаменитий ветеран роздрібного бізнесу Macy’s перебуває серед аутсайдерів, відрапортувавши про збитки в третьому кварталі і знизивши прогноз на майбутнє. Слава богу, поки що немає жодних тривожних повідомлень про виплату компанією дивідендів, дохідність яких сьогодні перевищує 10%. Звичайно ж, у тому, що дохідність така висока, відіграло роль більшу, ніж 50% зниження ціни акцій, з початку року. А тепер, з огляду на проблеми в компанії, дуже важливим є питання — а чи зможе Macy’s і далі платити такі дивіденди чи піде шляхом General Electric?</p>
      <p>Що ж стосується сектора загалом, то Індекс роздрібної індустрії S&amp;P 500 виріс з початку року на 21%, що набагато нижче, ніж показники самого S&amp;P 500 — 24%. Хвала американському споживачеві!</p>
      <p>І на закуску… У п’ятницю оприлюднять індекс споживчої інфляції (СРI) в Єврозоні. Цей показник вже дуже давно, з 2013 року, відстає від планового, на 2%, що викликає тривогу в економістів, політиків і банкірів. Ні інфляції — немає економічного зростання! Новий голова ЄЦБ Крістін Лагард пообіцяла переглянути інфляційну стратегію ЄЦБ. Будемо сподіватися, що їй це вдасться краще, ніж її попереднику Маріо Драгі!</p>
      <p>Гарного всім тижня та вдалих інвестицій.</p>
    </article>
  </body>
</html>