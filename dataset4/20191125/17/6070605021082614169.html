<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Elegancia-vitalitat-American-Ballet-Theatre_0_2350565085.html"/>
    <meta property="og:site_name" content="Ara.cat"/>
    <meta property="article:published_time" content="2019-11-25T17:48:43+00:00"/>
    <meta property="og:title" content="Elegància i vitalitat de les estrelles de l'American Ballet Theatre"/>
    <meta property="og:description" content="La companyia va fer gala de totes les seves virtuts a Terrassa"/>
  </head>
  <body>
    <article>
      <h1>Elegància i vitalitat de les estrelles de l'American Ballet Theatre</h1>
      <h2>La companyia va fer gala de totes les seves virtuts a Terrassa</h2>
      <address>
        <time datetime="2019-11-25T17:48:43+00:00">25 Nov 2019, 17:48</time>
      </address>
      <h3>American Ballet Theatre</h3>
      <h4>Centre Cultural Terrassa. 24 de novembre</h4>
      <p>L'American Ballet Theatre (ABT) va ser fundat el 1939 per desenvolupar el repertori dels millors ballets de segle XIX alhora que oferir oportunitats als joves talents coreogràfics nord-americans. El seu estil és inconfusible: vitalitat, elegància, extraordinària musicalitat i tècnica impecable. I així és com es van presentar els ballarins estrella de la companyia aquest cap de setmana al Centre Cultural Terrassa. Amb un programa que combinava el ballet clàssic de repertori i coreografies de nova fornada d'estil neoclàssic i contemporani, les cinc parelles van fer gala de totes aquestes virtuts.</p>
      <p>En l'apartat clàssic, van destacar Anabel Katsnelson i Carlos González al <i>Grand pas classique</i> de Victor Gsovsky, ella amb els seus equilibris impactants i una magnífica variació de <i>32 fouettés </i>dobles i a la segona i ell per l'elegància i la seguretat en les <i>pirouettes</i>. Katsnelson també va arrencar aplaudiments merescuts en la seva interpretació vital, lleugera i volàtil del personatge de Cupido al clàssic <i>Don Quixot</i> de Petipa.</p>
      <p>Catherine Hurlin va mostrar-se coqueta i gràcil a la variació del vano del <i>Quixot</i>, i segura amb Aran Bell en una interpretació força reeixida del pas a dos. Tècnics i elegants, però menys creïbles en la interpretació, van ser Catherine Hurlin i Calvin Royal III en el pas a dos del <i>Cigne blanc</i>, ell correcte i ella una mica freda i altiva, més en el paper del cigne negre que del blanc.</p>
      <p>Pel que fa a les coreografies de tall més contemporani, vam gaudir de dues estrenes a Europa, <i>Know</i>, de Cassandra Trenary, interpretada per ella mateixa i Royal III, i <i>A time there was</i>, de Gemma Bond, amb Katherine Williams i Blaine Hoven, que mostren totes les possibilitats tècniques d'aquests ballarins.</p>
      <p>Però els més aplaudits, i amb raó, van ser la parella més experta de la companyia, Isabella Boylston i James Whiteside, tant a <i>On the water</i>, en l'adaptació de Kevin McKensie de la coreografia original de Petipa i Ivanov, com a <i>Spring waters</i>, d'Asaf Messerer. La parella principal de l'ABT va fer dues interpretacions extremament ballades, fluides, madures, vaporoses, volàtils i de rapidíssims <i>déboulés</i> d'una qualitat impecable que van fer gaudir de valent el públic.</p>
    </article>
  </body>
</html>