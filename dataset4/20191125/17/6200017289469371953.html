<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/metin-tukenmez/hakemler-isin-icinden-neden-cikamiyor-2104282"/>
    <meta property="og:site_name" content="Fanatik"/>
    <meta property="article:published_time" content="2019-11-25T17:24:00+00:00"/>
    <meta property="og:title" content="Hakemler işin içinden neden çıkamıyor?"/>
    <meta property="og:description" content="Hafta sonu oynanan Yeni Malatyaspor-Fenerbahçe karşılaşması hakemler ve özellikle de kaleciler açısından ders niteliğinde bir maç oldu. Öncelikle “kaleci tekniği” açısından her iki takımın kalecileri de önemli hatalar yaptılar."/>
  </head>
  <body>
    <article>
      <h1>Hakemler işin içinden neden çıkamıyor?</h1>
      <address><time datetime="2019-11-25T17:24:00+00:00">25 Nov 2019, 17:24</time> by <a rel="author">Metin Tükenmez</a></address>
      <p>Hafta sonu oynanan Yeni Malatyaspor-Fenerbahçe karşılaşması hakemler ve özellikle de kaleciler açısından ders niteliğinde bir maç oldu. Öncelikle “kaleci tekniği” açısından her iki takımın kalecileri de önemli hatalar yaptılar. Kaleci eğitimi kursu ilk kez 1987’nin Nisan ayında İzmir’de yapıldı. Benim de katıldığım o kurstan sonra kaleci eğitimi daha da özelleşerek günümüze kadar geldi ve artık her takımın kaleci antrenörü var, işi sadece kaleciyi çalıştırmaktır.</p>
      <p>Ancak görüyoruz ki genci de, deneyimlisi de benzer hataları yapıyor. Hakemlerin de kaleci tekniğine ilişkin yeterince bilgisi olmadığından bazı pozisyonların içinden çıkamıyorlar. Öte yandan oyuncuların yaptığı hatalar hakemleri de olumsuz etkiliyor.</p>
      <p>Önce Fenerbahçe’nin genç kalecisi Altay’dan başlayalım. Ya kaleci tekniği konusunda yeterince eğitilmemiş ya da gençliğinden kaynaklanan kararsızlık nedeniyle hata yapıyor. Altay, kale sahasındaki dokunulmazlığını bir kenara bırakıp altı pasın dışında yumak olmuş dört oyuncunun içine dalıyor. Böyle durumlarda kaleci ya o yumağa çarpıp etkisiz hale gelir ya da topa gerekli şekilde hakim olamayıp hata yapar. Bu durumun içinden hakem hocaları bile çıkamıyor. Altay topu rakibinin eline vurduğu için kaybetmiyor. Zaten iki eli gökyüzüne bakacak şekilde açık olduğundan topu kontrol edemez. Asla gitmemesi gereken bir yere kontrolsüz olarak gittiğinde hata yapıyor, topu almaya çalışma tekniği de hatalı. Bu bağlamda Malatyaspor’un attığı gol oyun kurallarına aykırı değildir.</p>
      <p>Benzer şekilde deneyimli Farnolle, Emre Belözoğlu’nun yaptığı orta sırasında birbirini bozmaya çalışan oyuncuların içine zamanlama hatası yaparak dalınca Moses’ı yere indirdi. Bu çok açık penaltı için VAR’a gidilmemeli. Oyunun akışı zaten pozisyonun penaltı olduğunu gösteriyor. İki pozisyon da kaleci çalıştırıcıları için ders niteliğindedir. Bu gibi pozisyonlarda kalecilerin kalede kalması gerektiğini ısrarla anlatmalılar.</p>
      <p>Oyunun akışı denildiğinde, başta direnen ancak bu sezon uygulamaya konulan İngiltere VAR sistemi örnek alınmalıdır. Bizde bir pozisyon neredeyse birkaç dakika inceleniyor. Ancak İngiliz video hakemi anında hakemi uyarıyor ve o da VAR’a gitmeden kararını veriyor.</p>
      <p>Futbol çok hızlı ve ani değişikliklere açık bir oyun. Bazen insanların ve hakemlerin bu hızlı değişimleri saptamak için göz kasları yetmiyor. Bu konuda Oxford Üniversitesi’nin uzun yıllar önce yapmış olduğu bir araştırma da var. Bazen önünüze bir oyuncu gelir, pozisyonu göremezsiniz. Böyle durumlarda yine oyunun akışını bozmadan VAR hakemi devreye girmelidir. VAR’ın varlık nedeni böyle pozisyonlar olmalıdır…       </p>
    </article>
  </body>
</html>