<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/905191/-dit-was-een-zeer-hoopgevende-premi-re-onder-de-nieuwe-coach-wolf-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-25T17:26:00+00:00"/>
    <meta property="og:title" content="&quot;Dit was een zeer hoopgevende première onder de nieuwe coach Wolf&quot;"/>
    <meta property="og:description" content="KRC Genk moest in haar ouverture met nieuwe trainer Hannes Wolf vrede nemen met een 2-2-gelijkspel bij Royal Excel Moeskroen. Peter Vandenbempt was aangenaam verrast door de impact die Wolf nu al had op zijn kersverse ploeg."/>
  </head>
  <body>
    <article>
      <h1>"Dit was een zeer hoopgevende première onder de nieuwe coach Wolf"</h1>
      <address>
        <time datetime="2019-11-25T17:26:00+00:00">25 Nov 2019, 17:26</time>
      </address>
      <p>
        <b>KRC Genk moest in haar ouverture met nieuwe trainer Hannes Wolf vrede nemen met een 2-2-gelijkspel bij Royal Excel Moeskroen. Peter Vandenbempt was aangenaam verrast door de impact die Wolf nu al had op zijn kersverse ploeg.</b>
      </p>
      <p>"Genk keek uit naar het debuut van trainer Hannes Wolf, maar het kon niet winnen", blikt Vandenbempt bij <a href="https://sporza.be/nl/2019/11/25/vandenbempt-speeldag-16/"><i>Sporza </i></a>terug op de wedstrijd tegen Moeskroen. "Maar samen met <a href="https://www.voetbalprimeur.be/nieuws/905031/dramatisch-nieuws-voor-genk-seizoen-van-heynen-zit-er-nu-al-op-.html?utm_source=doorlink&amp;utm_medium=doorlink&amp;utm_campaign=%2F">de zeer zware blessure van Bryan Heynen</a> was dat volstrekt overbodige puntenverlies eigenlijk het enige slechte nieuws bij Genk. Want na nauwelijks een paar dagen trainen onder de nieuwe coach was dit een heel ander elftal."</p>
      <p>"Dat was de vrucht van blijkbaar een paar scherpe trainingen, heb ik in de krant gelezen. Er zat veel meer vaart, tempo, energie, overgave, drive en hoge druk in het spel van Genk", somt Vandenbempt op. "Opvallend was de vrijheid die de flankverdedigers kregen. Er werden heel veel kansen gecreëerd, maar helaas voor Genk ook veel gemist. Dat hebben ze dan cash betaald."</p>
      <p><b>Heropleving</b><br/>Vandenbempt zag ook individueel verandering. "Zoals altijd als er een nieuwe trainer komt, zijn er wel een paar jongens die eigenlijk in de vergeetput zaten die daar uitspringen", vertelt de journalist. "Zoals Maehle bijvoorbeeld, het was weer de oude Maehle op de rechterkant. Maar ook de heropgeviste Paintsil, die had een maand of twee in de tribune gezeten, denk ik."</p>
      <p>"En het is dus wel doodzonde - dat zal op termijn toch blijken, denk ik - dat een sleutelpion als Heynen out is voor de rest van het seizoen. Hij presenteerde zich nog een keer sterk in de eerste helft, waarin hij zeer belangrijk was. Maar oké, dit was een zeer hoopgevende première onder de nieuwe coach Hannes Wolf en zaterdag volgt een zeer leuke wedstrijd thuis tegen STVV. Maar - dat is de realiteit in Genk - die moet dan wel gewonnen worden", besluit Vandenbempt streng.</p>
      <aside>Lees meer<br/><a href="https://www.voetbalprimeur.be/nieuws/905168/wolf-ziet-eigen-spelers-in-de-fout-gaan-bij-genk-hier-zal-over-gepraat-worden-.html?itm_source=www.voetbalprimeur.be&amp;itm_medium=highlighted-content">Wolf ziet eigen spelers in de fout gaan bij Genk: "Hier zal over gepraat worden"</a></aside>
    </article>
  </body>
</html>