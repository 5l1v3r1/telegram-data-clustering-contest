<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Muzyka/311259925-Czyz-nie-dobija-sie-spiewakow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:13:00+00:00"/>
    <meta property="og:title" content="Czyż nie dobija się śpiewaków"/>
    <meta property="og:description" content="W Teatrze Wielkim w Łodzi reżyser Roberto Skolmowski zamordował kompozytora Donizettiego, a zwłoki poćwiartował na kawałki."/>
  </head>
  <body>
    <article>
      <h1>Czyż nie dobija się śpiewaków</h1>
      <address><time datetime="2019-11-25T17:13:00+00:00">25 Nov 2019, 17:13</time> by <a rel="author">Jacek Marczyński</a></address>
      <p>
        <b>W Teatrze Wielkim w Łodzi reżyser Roberto Skolmowski zamordował kompozytora Donizettiego, a zwłoki poćwiartował na kawałki.</b>
      </p>
      <slideshow>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/311259925/EP/1/1/EP-311259925.jpg"/>
          <figcaption>
            <cite>Joanna Miklaszewska/Teatr Wielki w odzi</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/311259925/EP/1/2/EP-311259925.jpg"/>
          <figcaption>
            <cite>Joanna Miklaszewska/Teatr Wielki w odzi</cite>
          </figcaption>
        </figure>
        <figure>
          <img src="https://www.rp.pl/apps/pbcsi.dll/storyimage/RP/20191125/KULTURA/311259925/EP/1/3/EP-311259925.jpg"/>
          <figcaption>
            <cite>Joanna Miklaszewska/Teatr Wielki w odzi</cite>
          </figcaption>
        </figure>
      </slideshow>
      <p>Zdarzenie miało miejsce przy okazji premiery „Viva la Mamma!" Gaetano Donizettiego. To od 180 lat jeden z najpopularniejszych kompozytorów operowych, choć akurat ten jego utwór rzadko pojawia się na scenach. Gdy jednak ktoś po niego sięgnie, okazuje się, że publiczność bawi się świetnie.</p>
      <p>Rzecz to bowiem z gatunku „opery w operze" i dotyka spraw zawsze aktualnych: zakulisowych intryg, tyranii egoistycznych primadonn i upychania w obsadach atrakcyjnych, ale pozbawionych talentu panienek.</p>
      <p>Jest sporo o pieniądzach, których w każdym teatrze brakuje, a wszyscy dopominają się o honoraria. Wszystko zaś jest okraszone brawurowym pomysłem, bo rolę Mammy, która chce zapewnić swej córce karierę sceniczną, Donizetti napisał dla basa.</p>
      <p>Ta parodia operowego efektu genderowego, jak napisała w programie do spektaklu Ewa Łętowska, wymaga wszakże talentu i smaku. Jednego i drugiego zabrakło doświadczonemu skądinąd reżyserowi Roberto Skolmowskiemu. Nie wiadomo, co sprawiło, że tak okrutnie postanowił się zemścić na Donizettim, ale z jego utworu pozostały szczątki.</p>
      <p>Akcja została przeniesiona niby w rok 2040, ale ciągłe umizgiwanie się do łódzkich władz finansujących Teatr Wielki było jak najbardziej dzisiejsze. Tak jak cała reszta dopisanych współczesnych tekstów nie miało wdzięku i nie pasowało do muzyki.</p>
      <p>Było to zresztą bez znaczenia, gdyż żaden z numerów wokalnych nie został wykonany tak, jak chciał Donizetti. Ciągle przerywano je słownymi wtrętami lub przepychankami, bieganiem lub innymi tego rodzaju pseudogagami.</p>
      <p>Wszystkie postaci zostały nakreślone toporną kreską. Tymczasem ten rodzaj komedii i muzycznej zabawy wymaga finezji i wdzięku. Dyrygentce Marcie Kosielskiej pozostało jedynie pilnowanie, by orkiestra grała równo. Do niczego więcej nie była potrzebna.</p>
      <p>W znakomitym filmie „Czyż nie dobija się koni" Sydney Pollack pokazał przed laty uczestników tanecznego maratonu marzących o pieniądzach i sławie, a będących marionetkami w rękach bezwzględnych macherów od robienia show. Coś podobnego zdarzyło się w Łodzi, gdzie śpiewaków Teatru Wielkiego znanych z wielu ciekawych ról Roberto Skolmowski bezlitośnie zmusił do idiotycznych wygłupów.</p>
      <p>Wybronił się jedynie Piotr Miciński, który w roli Mammy potrafił pokazać talent i smak. Ale on jest niezależny, gdyż w Łodzi występuje gościnnie.</p>
    </article>
  </body>
</html>