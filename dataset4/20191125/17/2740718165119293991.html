<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/vilniuje-prasidejo-sporto-kino-festivalis-filmai-kuriuos-verta-pamatyti.f17113c4-0f68-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-25T17:26:00+00:00"/>
    <meta property="og:title" content="Vilniuje prasidėjo Sporto kino festivalis: filmai, kuriuos verta pamatyti"/>
    <meta property="og:description" content="Pirmadienio vakarą Vilniuje, Kaune, Klaipėdoje ir Šiauliuose prasidėjo „Sporto kino festivalis 2019“. Kino mėgėjams organizatoriai siūlo pamatyti 13 skirtingų filmų, 12 iš jų Lietuvoje bus rodomi pirmą kartą."/>
  </head>
  <body>
    <article>
      <h1>Vilniuje prasidėjo Sporto kino festivalis: filmai, kuriuos verta pamatyti</h1>
      <address><time datetime="2019-11-25T17:26:00+00:00">25 Nov 2019, 17:26</time> by <a rel="author">Žmonės.lt</a></address>
      <p>
        <b>Pirmadienio vakarą Vilniuje, Kaune, Klaipėdoje ir Šiauliuose prasidėjo „Sporto kino festivalis 2019“. Kino mėgėjams organizatoriai siūlo pamatyti 13 skirtingų filmų, 12 iš jų Lietuvoje bus rodomi pirmą kartą.</b>
      </p>
      <p>Nuo lapkričio 26 iki gruodžio 3 vyksiančiame festivalyje įvyks 64 seansai. Dauguma jų turės pratęsimą – dirbtuves, diskusijas ar pokalbius su sportininkais, treneriais, sporto ir kino ekspertais, diplomatais.</p>
      <p>Visi  „Sporto kino festivalio“ filmai bus rodomi „Forum Cinemas“ kino salėse.</p>
      <p>Festivalio organizatorius – Lietuvos tautinis olimpinis komitetas siūlo susipažinti su visai filmais – pamatykite jų aprašymus ir treilerius.</p>
      <p>
        <b>„Lyčių kova“ („Battle of sexes“). Trukmė 120 min.</b>
      </p>
      <figure>
        <iframe src="https://www.youtube.com/embed/WMdzBwsZRX8" width="1252" height="704" data-service="Youtube" scrolling="no"/>
      </figure>
      <p>Kodėl mušinėdami teniso kamuoliuką vyrai uždirba aštuoniskart daugiau nei moterys? Ar moterų tenisas, kaip garsiai rėkia buvęs čempionas Bobby Riggsas (aktorius Stevas Corello), yra niekam tikęs ir nepilnavertis?</p>
      <p>Į šiuos klausimus dar 1973 metais, įsibėgėjus seksualinei revoliucijai, teniso dvikova tarp vyro ir moters – tarp pasaulio čempiono ir pasaulio čempionės – atsakė suaktyvėjęs moterų judėjimas su tenisininke Billie Jean King (Emma Stone) priešakyje.</p>
      <p>Juosta pagrįsta tikrais įvykiais, kurių epogėjus, legendinė vyro ir moters teniso dvikova, tapo vienu žiūrimiausių visų laikų televizijos transliuojamų sporto renginių, pritraukusiu 90 milijonų žiūrovų.</p>
      <p>
        <b>„Monstrų gaudytojai” („Shredding Monsters”). Trukmė 45 min.</b>
      </p>
      <figure>
        <iframe src="https://www.youtube.com/embed/mYDvuQ_UuhM" width="1252" height="704" data-service="Youtube" scrolling="no"/>
      </figure>
      <p>Pamirškime Godzilą, King Kongą ar Guliverį. Šis filmas apie kitokius monstrus – apie 20 metrų cunamių ir viesulų sukeltas bangas, kurias geriausi pasaulio bangų medžiotojai gaudo keliaudami po visą pasaulį.</p>
      <p>Įsitaisykite patogiai, tačiau įsikibkite į atlošą, nes tai, ką pamatysite, gali išversti iš krėslo. Garrettas McNamara ir kiti geriausi pasaulio banglentininkai išsiruošė į beprotišką kelionę, tikėdamiesi sugauti didžiausią metų bangą ir priversti pašiurpti jūsų odą.</p>
      <p>
        <b>„Auksinė karta” („Golden Generation”). Trukmė 73 min.</b>
      </p>
      <figure>
        <iframe src="https://www.youtube.com/embed/9TsogPuRSho" width="1252" height="704" data-service="Youtube" scrolling="no"/>
      </figure>
      <p>„Auksinė karta“ – dokumentinė istorija apie tai, kaip Argentinos krepšininkai, vienos kartos atstovai su Manu Ginobiliu priešakyje, 2004 metų Atėnų olimpinėse žaidynėse ant menčių paguldė super žvaigždžių perpildytą JAV rinktinę.</p>
      <p>Argentina džiaugėsi, Argentina verkė, Argentina susivienijo, Argentina sukūrė vieną įsimintiniausių akimirkų olimpinio krepšinio istorijoje, parodydama neįtikėtiną komandos dvasią.</p>
      <p>Visa tai – 73 minučių juostoje, kurioje taip pat pamatysite pažįstamus Luisą Scola, Andresą Nocioni, Manu Ginobilį, Walterį Hermanną, Carlosą Delfino, Pau Gasolį, Carmelo Anthony ir kitas didžiausias krepšinio asmenybes.</p>
      <p>Šis filmas – privalomas krepšinio mėgėjų „must see“ sąraše.</p>
      <p>
        <b>„Laisva siela” („Free Solo”). Trukmė 100 min.</b>
      </p>
      <figure>
        <iframe src="https://www.youtube.com/embed/urRVZ4SW7WU" width="1252" height="704" data-service="Youtube" scrolling="no"/>
      </figure>
      <p>Aleksas Honnoldo – vienas iš kelių asmenų pasaulyje, turintis neįtikėtinus laisvojo laipiojimo uolomis įgūdžius. Jo tikslas – išlaisvinti sielą, įgyvendinti savo svajonę – be virvės įkopti į vieną garsiausių ir sudėtingiausių uolų pasaulyje El Capitan, kurios aukštis – 975 metrai.</p>
      <p>„The New Yourk Times“ A. Honnoldo kopimą į El Capitan uolą pavadino vienu didžiausių sportiniu pasiekimų pasaulyje.</p>
      <p>„Laisva siela“ – labai asmeniškas A. Honnoldo portretas, tuo pačiu tai ir trileris, kuriame, siekdamas įveikti neįveikiamą, atletas meta iššūkį savo kūnui, mintims ir jausmams.</p>
      <p>Ruošdamasis gyvenimo žygiui Aleksas įsimyli. Dūžta bebaimio kovotojo šarvai, atsiranda susikaupimo trikdžiai, atsakomybės už savo veiksmus prieskonis, didesnė traumų ir nesėkmių tikimybė.</p>
      <p>
        <b>„1968: sportas ir revoliucija” („1968 Sport and Revolution”)</b>
      </p>
      <figure>
        <iframe src="https://www.youtube.com/embed/Ga-uWneCjK4" width="1252" height="704" data-service="Youtube" scrolling="no"/>
      </figure>
      <p>Likus metams iki žmogaus išsilaipinimo Mėnulyje, įvyko kitas revoliucinis įvykis – Meksiko olimpinės žaidynės. Istorikai šį įvykį vadina sporto revoliucija. Čia buvo pagerinti 24 olimpiniai rekordai. Čia pirmą kartą aukso medalius iškovojo penki Afrikos atletai. Čia ant prizininkų pakylos įvyko tylus JAV tamsiaodžių sprinterių – Tommie Smitho ir Johno Carloso – protestas, atvėręs pilietinių teisių erą. Čia pirmą kartą į olimpines žaidynes buvo įtraukta politika.</p>
      <p>Po pusės amžiaus Emanuelos Audisio dokumentinis filmas rekonstruoja revoliucinius žaidimus ir pasakoja istoriją apie tai, kaip jie pakeitė politikų supratimą apie sportą, apie jo techninę ir technologinę plėtrą; apie sportą, kuris neuždirbo daug pinigų, tačiau sunkiai kovojo ir bandė pakeisti pasaulį.</p>
      <p>
        <b>„Čempionai” („Champions”). Trukmė 124 min.</b>
      </p>
      <figure>
        <iframe src="https://player.vimeo.com/video/261454795" width="640" height="360" data-service="Vimeo" scrolling="no"/>
      </figure>
      <p><a href="https://vimeo.com/261454795">CHAMPIONS trailer with English subtitles</a> from <a href="https://vimeo.com/user31838675">Latido Films</a> on <a href="https://vimeo.com/">Vimeo</a>.</p>
      <p>Marco – buvęs aukščiausios Ispanijos krepšinio lygos komandos trenerio asistentas, kuris šias pareigas prarado po nesėkmingų rungtynių sukėlęs avariją. Girtas… Po incidento Marco praranda darbą ir savo merginą, žlunga jo profesinė karjera ir asmeninis gyvenimas.</p>
      <p>Įdomybės prasideda po to, kai teismo sprendimu Marcui pavedama treniruoti sutrikusio intelekto žmones, kurie niekada ankščiau nebuvo laikę krepšinio kamuolio. Jų naivumas, švelnumas, kitoniškumas, persmelktas geru humoru, treneriui padės pamatyti tikrąsias gyvenimo vertybes. Kas yra tikrieji gyvenimo čempionai.</p>
      <p>
        <b>„Nagano juostos“ („Nagano tapes“). Trukmė 73 min.</b>
      </p>
      <figure>
        <iframe src="https://www.youtube.com/embed/e3YWBAf_Cfc" width="1252" height="704" data-service="Youtube" scrolling="no"/>
      </figure>
      <p>Jaromiras Jagras, Dominikas Hašekas ir Petras Svoboda – pasaulinės ledo ritulio žvaigždės – ką tik sužaidė svarbiausias savo gyvenimo rungtynes ir jas laimėjo. Čekijos Sabonis, Marčiulionis bei Karnišovas iškovojo Nagano (1998 m.) olimpinių žaidynių auksą ir finale nugalėjo galingą Rusiją. </p>
      <p>„Nagano juostos“ yra įkvepianti istorija apie mažos šalies pergalę dideliame turnyre – svarbiausią Čekijos istorijoje. Ir pirmose olimpinėse žaidynėse, kuriose buvo leista rungtyniauti NHL profesionalams. </p>
      <p>Dokumentinis filmas sukurtas 2018 metais, jo autoriai – Ondřej Hudeček ir Jon Weinbach.</p>
      <p>
        <b>„Aukso kaina” („At the Heart of Gold”). Trukmė 88 min.</b>
      </p>
      <figure>
        <iframe src="https://www.youtube.com/embed/9eaX405ph0g" width="1252" height="704" data-service="Youtube" scrolling="no"/>
      </figure>
      <p>2016 metais JAV gimnastikos pasaulį sukrėtė žinia, kad olimpinės rinktinės gydytojas Larry Nassaras dešimtmečius priekabiavo ir seksualiai išnaudojo jaunąsias sportininkes. Šis asmuo – vilkas ėriuko kailyje – buvo gerbiamas gydytojas, bendruomenės veikėjas, tėvų ir vaikų draugas. Viskas tik dėl vieno tikslo – siekiant seksualinio išnaudojimo.</p>
      <p>Filmas atskleidžia skandalą su visais jo „užkulisiais”, nesuvokiamą bendruomenės norą jį ignoruoti ir viso to pasekmes. Ši juosta – tai aukų, kurių galėjo ir nebūti, balsas.</p>
      <p>„Aukso kaina“ rodomas pirmą kartą Europos kino teatruose, Sporto kino festivalyje 2019.</p>
      <p>
        <b>„Nesustabdoma Betany Hamilton” („Bethany Hamilton: Unstoppable”). Trukmė 100 min.</b>
      </p>
      <figure>
        <iframe src="https://www.youtube.com/embed/O5MsXjUQLYM" width="1252" height="704" data-service="Youtube" scrolling="no"/>
      </figure>
      <p>1990 metais Havajuose gimusi Bethany Hamilton banglente pradėjo plaukti būdama 8-erių. Būdama paaugle ji tapo profesionale sportininke ir JAV banglenčių sporto žvaigžde. Bet svajonių karjera tragiškai nutrūko, kai trylikos metų mergaitę užpuolė ryklys ir nukando jai ranką.</p>
      <p>Betany karjera – tuo metu buvusi visu gyvenimu – atrodė baigta. Taip atrodė kitiems, bet ne jaunajai atletei. Charakteris, ryžtas, užsispyrimas – ši puokštė leido merginai įrodyti sau, kad nėra neįmanomų dalykų. Sudaužiusi savo abejones Betany sudaužė ir visuomenės stereotipus.</p>
      <p>Betany tęsia profesionalios banglentininkės karjerą, o šis filmas yra įrodymas, kad visos ribos ir galimybės glūdi mumyse, kad galima atverti visas, net  devyniomis spynomis užrakintas duris.</p>
      <p>
        <b>„1968”. Trukmė 93 min.</b>
      </p>
      <figure>
        <iframe src="https://www.youtube.com/embed/3SjAQAPo-oI" width="1252" height="704" data-service="Youtube" scrolling="no"/>
      </figure>
      <p>„1968” – istorinė drama apie Graikijos krepšinio klubą A.E.K., kurį 1924 m. įkūrė karo pabėgėliai iš Konstantinopolio. Praėjus 44 metams nuo komandos įkūrimo, A.E.K. įveikė Prahos „Slavia” ir laimėjo Europos taurę. Per vieną vakarą krepšinio komanda suvienijo 80 000 Atėnų stadione rungtynes stebėjusių žiūrovų (dar 20 000 fanų rungtynių „klausėsi“ už stadiono ribų) ir užbūrė visą Graikiją.</p>
      <p>Georgios Amerikanos, vienas A.E.K. lyderių, po laimėto finalo pasakojo: „Sirgaliai pakėlė mano automobilį, kuriame sėdėjau aš, dar šeši draugai ir čempionų taurė. Jie mus nunešė nuo stadiono iki Viktorijos aikštės, maždaug du kilometrus. Pergalė subūrė visus graikus.”</p>
      <p>„1968” filmo kūrėjams pelnė keturias nominacijas Graikijos filmų akademijos apdovanojimuose, viena jų – geriausio vaidybinio filmo kategorijoje.</p>
      <p>
        <b>„Sakalai” („The Falcons”). Trukmė 94 min.</b>
      </p>
      <figure>
        <iframe src="https://player.vimeo.com/video/256970569" width="640" height="360" data-service="Vimeo" scrolling="no"/>
      </figure>
      <p><a href="https://vimeo.com/256970569">The Falcons "Trailer"</a> from <a href="https://vimeo.com/user8172881">August Jakobsson ÍKS</a> on <a href="https://vimeo.com/">Vimeo</a>.</p>
      <p>Filmas „Sakalai” – 94 minučių istorija visai šeimai apie dešimties metų Joną (Jon) ir jo komandos draugus, jų kelionę į Westman salą. Vestmano salose Jonas ir jo komanda planuoja dalyvauti kasmetiniame futbolo turnyre. Įtemptose rungtynėse Jonas atranda visiškai naują savo, kaip futbolininko, pusę – supranta, kad jis gali prisiimti daugiau atsakomybės nei kada nors įsivaizdavo. Ypač po to, kai per rungtynes jis netyčia sulaužo koją savo komandos kapitonui.</p>
      <p>
        <b>„Galingosios orchidėjos” („Power Meri”). Trumkė 78 min.</b>
      </p>
      <figure>
        <iframe src="https://www.youtube.com/embed/Y0alHFvxuRw" width="1252" height="704" data-service="Youtube" scrolling="no"/>
      </figure>
      <p>Papua Naujoji Gvinėja yra viena nepalankiausių vietų pasaulyje būti moterimi.  Tačiau ten, kur tarptautiniai stebėtojai mato neviltį, viena moterų komanda užčiuopia galimybę. Filmas „Galingosios orchidėjos“ pasakoja apie pirmąją Papua Naujosios Gvinėjos nacionalinę moterų regbio komandą, pavadintą „Galingąja orchidėja“, kuri dalyvauja 2017 m. Pasaulio taurės varžybose Australijoje.</p>
      <p>Kad pasiektų savo didžiausią svajonę, šios komandos žaidėjos turi įveikti ne tik fizinius krūvius, aplinkinių stereotipus, bet ir intensyvų seksizmą, etninius nusistatymus bei finansavimo stoką.</p>
      <hr/>
      <slideshow>
        <figure>
          <img src="https://www.zmones.lt/photo/6057a984-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e333d3c99-44647689.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/605df54f-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e33368314-85992404.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6035dfdf-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e32f06db5-09688088.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/600bd51e-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e32b0fda1-02098077.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/604cb4af-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e331620f9-30762149.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/606a6605-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e33596086-42484275.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6064f7e1-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e33501da2-79107468.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/60400d3c-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e33052d82-22845756.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/60454a25-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e330f3ec3-65692921.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6064958c-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e3349c382-14782086.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/605fcd24-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e333d7243-04993632.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/60494256-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e33199a69-38961090.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6057baa4-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e3343b658-17763434.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/60588cc1-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e334178d5-05733069.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/605b0279-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e334832f0-18835438.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6046d14a-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e331d9325-42041052.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6046358c-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e331a2f15-92837056.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6042b0ce-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e331d8d65-72548302.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6040ea9e-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e330d0190-64334460.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/6015f1c6-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e32c31994-29584097.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/602ccfba-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e32dfe001-15410187.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/603a4bed-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e3305f9c7-33736391.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/603dcd45-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e3304d3c6-92676273.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figure>
          <img src="https://www.zmones.lt/photo/5ff629b5-0fa8-11ea-9fe0-aa000054c883/1024x1024s/vilniuje-prasidejo-sporto-kino-festivalis-gretos-skaraitienes-zmones-foto-nuotr-5ddc0e328c2eb9-69382033.jpeg"/>
          <figcaption>Vilniuje prasidėjo Sporto kino festivalis/Gretos Skaraitienės/„ŽMONĖS Foto“ nuotr.</figcaption>
        </figure>
        <figcaption>Sporto kino festivalis</figcaption>
      </slideshow>
    </article>
  </body>
</html>