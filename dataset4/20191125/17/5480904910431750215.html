<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-krkonosich-se-zabil-jelen-po-padu-na-silnici-honil-ho-pes/1825134?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="V Krkonoších se zabil jelen po pádu na silnici, honil ho pes"/>
    <meta property="og:description" content="Špindlerův Mlýn (Trutnovsko) - Nedaleko Špindlerova Mlýna volně pobíhající pes štval jelena, který se následně zřítil ze čtyřmetrové opěrné zdi na silnici. Na místě se zabil. ČTK to dnes sdělili zástupci Správy Krkonošského národního parku (KRNAP). Jelen spadl v pátek na frekventovanou silnici Špindlerův Mlýn - Vrchlabí. Podle zástupců špindlerovské městské policie provoz ohrožen nebyl."/>
  </head>
  <body>
    <article>
      <h1>V Krkonoších se zabil jelen po pádu na silnici, honil ho pes</h1>
      <address><time datetime="2019-11-25T17:51:00+00:00">25 Nov 2019, 17:51</time> by <a rel="author" href="http://www.ctk.cz/" target="_blank">ČTK</a></address>
      <p>Špindlerův Mlýn (Trutnovsko) - Nedaleko Špindlerova Mlýna volně pobíhající pes štval jelena, který se následně zřítil ze čtyřmetrové opěrné zdi na silnici. Na místě se zabil. ČTK to dnes sdělili zástupci Správy Krkonošského národního parku (KRNAP). Jelen spadl v pátek na frekventovanou silnici Špindlerův Mlýn - Vrchlabí. Podle zástupců špindlerovské městské policie provoz ohrožen nebyl.</p>
      <p>Pes, který jelena honil, měl být husky s postrojem. "Případ psem uštvaného jelena opět rozvířil diskusi nad pohybem psů po národním parku. Podle očitých svědků majitel psa nebyl nikde v dosahu," uvedl Drahný.</p>
      <p>Podle něj majitel psa zanedbal své povinnosti a nedbalostí způsobil škodu převyšující 70.000 korun. "Na polské straně Krkonošského národního parku pes musí být na vodítku. Na české straně hor není vodítko nutné, pes ale musí být pod jednoznačnou kontrolou svého pána. To ovšem znamená, že musí být v dosahu svého pána, kdykoli odvolatelný zpět," uvedl Drahný.</p>
      <p>Správa KRNAP ročně v Krkonoších zaznamená řadu konfliktů mezi majiteli psů a ostatními turisty, případně s divokými i hospodářskými zvířaty. Navíc je zvěř volným pobíháním psů značně stresována, uvedla Správa KRNAP v prohlášení.</p>
    </article>
  </body>
</html>