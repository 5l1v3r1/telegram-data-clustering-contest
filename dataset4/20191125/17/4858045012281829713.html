<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/juncker-a-revenit-la-birou-dupa-interventia-chirurgicala_1406607.html"/>
    <meta property="og:site_name" content="Stiri pe surse"/>
    <meta property="article:published_time" content="2019-11-25T17:53:17+00:00"/>
    <meta property="og:title" content="Juncker a revenit la birou după intervenţia chirurgicală"/>
    <meta property="og:description" content="Preşedintele Comisiei Europene, Jean-Claude Juncker , a revenit la birou după ce a fost supus unei operaţii pentru eliminarea unui anevrism,..."/>
  </head>
  <body>
    <article>
      <h1>Juncker a revenit la birou după intervenţia chirurgicală</h1>
      <address><time datetime="2019-11-25T17:53:17+00:00">25 Nov 2019, 17:53</time> by <a rel="author">Ioana Necula</a></address>
      <p>Preşedintele Comisiei Europene, <a href="https://www.stiripesurse.ro/personalitati/jean-claude-juncker_2884.html">Jean-Claude Juncker</a>, a revenit la birou după ce a fost supus unei operaţii pentru eliminarea unui anevrism, a anunţat luni purtătoarea sa de cuvânt, Mina Andreeva, transmite dpa, potrivit <a href="https://agerpres.ro/">Agerpres</a>.</p>
      <p>Juncker, în vârstă de 64 de ani, a suferit pe 12 noiembrie o intervenţie chirurgicală, fiind externat zece zile mai târziu.</p>
      <p>Jean-Claude Juncker a avut mai multe probleme de sănătate în ultimele luni. În luna august, i-a fost extirpată vezica biliară, din acest motiv el absentând de la un summit G7 desfăşurat în Franţa.</p>
      <p>Fostul premier luxemburghez suferă şi de sciatică, cauzată de un accident de maşină din 1989 în urma căruia a stat în comă două săptămâni.</p>
      <p>Mandatul Comisiei Juncker ar fi trebuit să se încheie pe 31 octombrie, dar s-a prelungit din cauza amânării aprobării viitorului executiv comunitar condus de Ursula von der Leyen.</p>
      <p>Cel mai probabil, noua Comisie îşi va prelua mandatul pe 1 decembrie.</p>
    </article>
  </body>
</html>