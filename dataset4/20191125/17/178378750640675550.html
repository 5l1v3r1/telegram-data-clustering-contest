<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/economia/plastic-tax-sugar-tax-coca-cola.html"/>
    <meta property="og:site_name" content="Today"/>
    <meta property="article:published_time" content="2019-11-25T17:23:00+00:00"/>
    <meta property="og:title" content="L'Italia resterà senza Coca-Cola? Plastic e sugar tax, impianti a rischio"/>
    <meta property="og:description" content="La società che produce e distribuisce i prodotti della The Coca-Cola Company in Italia ipotizza un aumento dei prezzi oppure la chiusura degli stabilimenti più esposti all'impatto della doppia tassazione prevista dalla Manovra 2020"/>
  </head>
  <body>
    <article>
      <h1>L'Italia resterà senza Coca-Cola? Plastic e sugar tax, impianti a rischio</h1>
      <h2>La società che produce e distribuisce i prodotti della The Coca-Cola Company in Italia ipotizza un aumento dei prezzi oppure la chiusura degli stabilimenti più esposti all'impatto della doppia tassazione prevista dalla Manovra 2020</h2>
      <address><time datetime="2019-11-25T17:23:00+00:00">25 Nov 2019, 17:23</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/38850971792475/salvataggio-in-mare-dei-bambini-a-lampedusa-2.mp4"/>
      </figure>
      <p>Manovra cara, anzi carissima per Coca-Cola che subirà un impatto economico da 180 milioni di euro l'anno di cui 40 milioni come conseguenza della <a href="http://www.today.it/economia/plastic-tax.html"><b>plastic tax</b></a> e 140 mln per effetto della <a href="http://www.today.it/economia/sugar-tax.html">sugar tax</a>, così come formulate oggi.</p>
      <p>La stima riguarda la produzione italiana di <b>Coca-Coca Hbc Italia</b>, principale produttore e distributore di prodotti della <i>The Coca-Cola Company</i> in Italia. Per illustrare le conseguenze di questi numeri sulle attività sviluppate nel nostro Paese, l'azienda ha incontrato oggi rappresentanti delle istituzioni locali e nazionali nello stabilimento abruzzese di Oricola.</p>
      <p>Imposizione fiscale ma anche aumento dei costi di produzione che come spiega Giangiacomo Pierini, direttore Affari Istituzionali Coca-Cola Hbc Italia, non potranno che avere <b>conseguenze anche occupazionali</b>.</p>
      <p>"Stiamo valutando diverse opzioni per rispondere ad una tassa che prevede, ad esempio, un aumento della materia prima, il Pet, del 110%: aumenti di costo di questo tipo non possono essere assorbiti dalla struttura industriale presente sul Paese - continua - In questo momento abbiamo tre stabilimenti di produzione di bevande gassate uno al Nord, a Nogara, vicino a Verona, uno a <b>Oricola </b>e uno a <b>Marcianise </b>in Campania, i due stabilimenti del Centro e del Sud sono quelli più a rischio".</p>
      <p>Lo stabilimento di Oricola produce solo bevande gassate in Pet e - segnala l'azienda - non è riconvertibile. Inaugurato nel 1988, con cinque linee produttive produce circa 230 milioni di litri di bevande all'anno e conta 286 dipendenti diretti e un indotto di oltre 1700 posti di lavoro.</p>
      <p>"Noi vorremmo continuare a parlare di investimenti come abbiamo fatto negli ultimi 10 anni e ci troviamo costretti a valutare scenari contrari: ipotizziamo, da un alto, un <b>aumento dei prezzi</b>, dall'altro, un <b>rischio per l'occupazione</b> in Italia negli stabilimenti più esposti a questa doppia tassazione che è pesantissima per noi e per l'intera industria delle bevande analcoliche", continua Pierini.</p>
      <p>Da parte del governo è la senatrice pentastellata <b>Gabriella Di Girolamo</b> a sottolineare come il dialogo sia aperto, ma non vi sarebbe alcun cambio di rotta per quanto riguarda l'approccio politico di contrasto alle "materie inquinanti e all'esagerato uso di zuccheri che in alcuni casi possono anche essere evitati".</p>
      <h3>Plastic e sugar tax, rischio occupazione</h3>
      <p>Preoccupazione per lo scenario presentato, con particolare attenzione alla situazione dello stabilimento abruzzese, è stata espressa dalle autorità locali. "Se chiudesse questa impresa noi avremmo tra il 2 e il 3% in più di disoccupazione nella nostra Regione - sottolinea il presidente della Regione Abruzzo <b>Marco Marsilio</b> - la Regione fa un appello a Parlamento e governo perché facciano attenzione a non introdurre tasse che possono peggiorare la nostra competitività industriale".</p>
      <p>"<i>Noi abbiamo denunciato fin dall'inizio il rischio che il combinato disposto di queste due nuove tasse avrebbe determinato in termini di produttività del Paese e soprattutto avrebbe aggredito dall'oggi al domani delle aziende che utilizzano sia la plastica sia lo zucchero</i>" rimarca <b>Camillo D'Alessandro</b> deputato di Italia Viva.</p>
      <blockquote>"Confidiamo in una soluzione almeno parziale, cioè la modifica delle due tasse, ad esempio, introducendo un meccanismo di progressività: tempo per accompagnare le riconversioni produttive altrimenti creeremo danni a imprese e ai lavoratori".</blockquote>
      <h3>Quanto "vale" Coca Cola in Italia</h3>
      <p>Secondo una<a href="https://it.coca-colahellenic.com/media/4175/seia-2019-cocacola-sing_22ottobre.pdf"> ricerca della Bocconi School of Management </a>Coca‑Cola ha un impatto occupazionale diretto e indiretto di 29.573 posti di lavoro, pari allo 0,12% della forza lavoro totale in Italia</p>
    </article>
  </body>
</html>