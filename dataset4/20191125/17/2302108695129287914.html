<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-renumit-maestru-bucatar-ataca-in-instanta-ghidul-michelin-dupa-ce-restaurantul-sau-a-fost-declasat-de-la-doua-la-trei-stele.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-25T17:57:36+00:00"/>
    <meta property="og:title" content="Un renumit maestru bucătar atacă în instanță Ghidul Michelin după ce restaurantul său a fost declasat de la trei la două stele"/>
    <meta property="og:description" content="Renumitul maestru bucătar francez Marc Veyrat va acţiona în instanţă miercuri Ghidul Michelin, o premieră în istoria prestigiosului ghid gastronomic,"/>
  </head>
  <body>
    <article>
      <h1> Un renumit maestru bucătar atacă în instanță Ghidul Michelin după ce restaurantul său a fost declasat de la trei la două stele </h1>
      <address><time datetime="2019-11-25T17:57:36+00:00">25 Nov 2019, 17:57</time> by <a rel="author">Redacția</a></address>
      <p>Renumitul maestru bucătar francez Marc Veyrat va acţiona în instanţă miercuri Ghidul Michelin, o premieră în istoria prestigiosului ghid gastronomic, solicitând „adevărul” despre declasarea restaurantului său, La Maison des Bois, care a pierdut una dintre cele trei stele, informează AFP, citată de<a href="https://www.agerpres.ro/zig-zag/2019/11/25/un-renumit-maestru-bucatar-ataca-in-instanta-ghidul-michelin--409432"> Agerpres.ro.</a></p>
      <p>Fapt rarisim sau poate chiar unic, chef-ul francez a solicitat, într-o procedură demarată în regim de urgenţă, lămuriri suplimentare despre criteriile, metodele de evaluare şi formare a inspectorilor ghidului gastronomic care au decis retrogradarea stabilimentului său din Manigod, o localitate din Alpii francezi.</p>
      <p>Marc Veyrat, care în principiu nu va fi prezent la audierea de miercuri, solicită de asemenea Tribunalului de Înaltă Instanţă din Nanterre ca numele restaurantului lui să nu mai apară în ediţiile viitoare ale Ghidului Michelin, în contextul în care editorii ghidului refuză acest lucru. El a cerut şi despăgubiri simbolice în valoare de 1 euro pentru prejudiciul suferit.</p>
      <p>După declasarea restaurantului său, maestrul bucătar francez a declarat că a intrat „în depresie”.</p>
      <p>Procesul reprezintă o premieră pentru acţiunile introduse în instanţă de un maestru bucătar împotriva Ghidului Michelin, potrivit avocatului acestuia, Richard Malka. Procesul ar avea la origine, conform chef-ului francez, cuvintele rostite de unul dintre inspectorii ghidului, care ar fi pretins că a detectat cheddar în unul dintre preparatele ce i-au fost servite, în contextul în care Marc Veyrat se mândreşte cu faptul că utilizează doar produse din teritoriul său natal.</p>
      <p>Solicitarea sa de lămuriri suplimentare despre inspecţiile realizate în acel restaurant presupun o renunţare la anonimatul inspectorilor folosiţi de Ghidul Michelin.</p>
      <p>„E ceva grotesc”, a reacţionat însă avocatul Richard Malka. „Domnul Veyrat ar dori ca Franţa să devină singura ţară din lume care renunţă la principiul libertăţii criticii gastronomice, doar pentru că restaurantul lui are două stele în loc de trei, fiind considerat mai degrabă excelent decât genial!”.</p>
      <p>Procedură abuzivă?</p>
      <p>Potrivit avocatului Richard Malka, solicitările formulate de Marc Veyrat sunt „incompatibile cu principiul constituţional al libertăţii de exprimare”, iar „tribunalul nu a fost creat pentru a proteja vanitatea unor oameni”.</p>
      <p>„Aici este vorba despre procesul unei dive narcisiste” şi cu „un egoism patologic. Nu pot exista situaţii garantate pentru totdeauna, nici bilete de favoare, nici măcar pentru cele mai mari restaurante”, a adăugat acelaşi avocat.</p>
      <p>La Maison des Bois face în continuare parte din ediţia pe 2019 a Ghidului Michelin, ce conţine 85 de restaurante franceze de două stele.</p>
      <p>Considerând că este vizat de o procedură abuzivă, Ghidul Michelin a solicitat despăgubiri de 30.000 de euro din partea maestrului bucătar Marc Veyrat.</p>
      <p>„De mai multe decenii, Marc Veyrat este obişnuit ca gastronomia lui să fie notată, evaluată, comparată şi ştie foarte bine că nimeni nu este proprietar pe viaţă al acestor stele (…) El îşi asumă totul, cu condiţia ca opiniile critice să fie riguroase”, a declarat Emmanuel Ravenas, avocatul chef-ului francez, în septembrie, cu ocazia depunerii unei plângeri în instanţă împotriva Ghidului Michelin.</p>
      <p>Bucătarul a încercat „pe cale amiabilă” să afle „motivele obiective pentru acea decizie care îl afectează atât pe plan personal, cât şi profesional” şi care influenţează negativ „angajamentul echipelor sale de angajaţi care lucrează pentru a promova gastronomia montană”, însă a primit „doar răspunsuri aproximativ”, a precizat acelaşi avocat.</p>
      <p>Demarând acea procedură judiciară în septembrie, Marc Veyrat a spus că s-a simţit „dezonorat de decizia Ghidului Michelin”. „E mai rău decât moartea părinţilor mei, e mai rău decât orice altceva”, dezvăluia el în ediţia din weekendul trecut a săptămânalului Le Journal du Dimanche.</p>
      <p>
        <i>sursa foto: Pexels.com</i>
      </p>
    </article>
  </body>
</html>