<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/lff-apstiprina-izmainas-latvijas-futbola-klubu-sacensibu-sistema/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-25T17:32:35+00:00"/>
    <meta property="og:title" content="LFF apstiprina izmaiņas Latvijas futbola klubu sacensību sistēmā"/>
    <meta property="og:description" content="Pirmdien kārtējā Latvijas Futbola federācijas (LFF) valdes sēdē tika apstiprinātas izmaiņas Latvijas vīriešu klubu sacensību sistēmā. Jaunais modelis apstiprināts periodam no 2020. līdz 2023. gadam."/>
  </head>
  <body>
    <article>
      <h1>LFF apstiprina izmaiņas Latvijas futbola klubu sacensību sistēmā</h1>
      <address><time datetime="2019-11-25T17:32:35+00:00">25 Nov 2019, 17:32</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Pirmdien kārtējā Latvijas Futbola federācijas (LFF) valdes sēdē tika apstiprinātas izmaiņas Latvijas vīriešu klubu sacensību sistēmā. Jaunais modelis apstiprināts periodam no 2020. līdz 2023. gadam.</p>
      <p>Pēc jautājuma izdiskutēšanas LFF Klubu sacensību komitejā LFF valde apstiprināja vīriešu klubu sacensību modeli 2020. – 2023. gadam, kas paredz atteikties no 1. līgas A un B čempionātiem, kā arī šo čempionātu dalībnieku saplūdināšanas pēc šīs sezonas sportiskajiem rezultātiem. Tā vietā atbalstu guvis priekšlikumus 2. līgas sacensības pārformēt no reģionu sacensībām uz vienotas līgas turnīru un izveidot Latvijas 3. līgu kā reģionu sacensības šīs līgu sistēmas zemākajā līmenī.</p>
      <p>Tādējādi no 2020. gada klubu sacensības Latvijā veidos Virslīgas čempionāts ar 10 komandu dalību četros apļos, 1. līgas sacensības ar 10 komandu dalību trīs apļos, 2. līgas sacensības ar provizoriski 8 līdz 12 komandu dalību un 3. līgas reģionālais čempionāts. Starp katru līgu paredzēta komandu migrēšanas sistēma:</p>
      <ul>
        <li>Virslīgas 10. vietas ieguvēja pārceļas uz 1. līgu, bet 9. vietas ieguvēja piedalās pārspēlēs;</li>
        <li>1. līgas 1. vietas ieguvēja pārceļas uz Virslīgu, bet 2. vietas ieguvēja piedalās pārspēlēs;</li>
        <li>1. līgas 10. vietas ieguvēja pārceļas uz 2. līgu, bet 9. vietas ieguvēja piedalās pārspēlēs;</li>
        <li>2. līgas 1. vietas ieguvēja pārceļas uz 1. līgu, bet 2. vietas ieguvēja piedalās pārspēlēs;</li>
        <li>2. līgas pēdējo vietu pārcelšanās uz 3. līgu un piedalīšanās pārspēlēs atkarībā no dalībnieku skaita;</li>
        <li>3. līgas finālposma dalībnieki iegūst tiesības pārcelties uz 2. līgu un piedalīties pārspēlēs.</li>
      </ul>
      <p>Uz šo noteikumu bāzes tiks veidoti visu minēto sacensību nākamās sezonas reglamenti. Virslīgas čempionāta kubu dublieru komandu sacensības tiek organizētas atsevišķi, bet to reglaments tiks veidots atsevišķi, apspriežot attiecīgajā komitejā.</p>
      <p>
        <b>VIRSLĪGAS NOTEIKUMU PAPILDINĀJUMI:</b>
      </p>
      <p>Iepriekš bija apstiprināts, ka nākamajā sezonā Virslīgas mačos tiks pielietota 8:3 sistēma jeb katrai komandai vienlaikus laukumā būs jābūt vismaz trim federācijā sagatavotiem spēlētājiem. LFF valde pirmdien apstiprināja šo noteikumu papildinājumus, kas tiks iekļauti sacensību reglamentā. Ar šo lēmumu Virslīgas čempionāta komandas pieteikumā sezonai noteikts ne vairāk kā 30 spēlētāju ierobežojums, no kuriem ne vairāk kā 15 spēlētāji var būt citas federācijas sagatavoti spēlētāji. Spēles pieteikumā katras komandas sastāvā vismaz vienam federācijas sagatavotam spēlētājam jābūt vecumā līdz U21.</p>
      <p>Citas federācijas sagatavotu spēlētāju iekļaušanai sezonas pieteikumā paredzēta reģistrēšanas maksa – 1000 EUR par katru no pirmajiem astoņiem spēlētājiem, 3000 EUR par devīto, desmito un vienpadsmito, 5000 EUR par katru nākamo. No šīm iemaksām tiek veidota jauno spēlētāju atbalsta sistēma, kuras darbības noteikumus līdz nākamajai valdes sēdei uzdots izstrādāt LFF administrācijai.</p>
      <p>
        <b>LATVIJAS IZLASES GALVENĀ TRENERA ATSKAITE:</b>
      </p>
      <p>LFF valde uzklausīja Latvijas nacionālās izlases galvenā trenera Slavišas Stojanoviča atskaiti par 2020. gada Eiropas čempionāta kvalifikācijas turnīru. Treneris izklāstīja savu trīs gadu attīstības plāna redzējumu, ar kādu martā uzsāka darbu izlasē, aptverot komandas iepazīšanas un spēles filozofijas izveidošanas procesu pirmajā gadā, līmeņa kāpināšanu ar izkristalizēto spēlētāju grupu otrajā gadā un sportisko ambīciju izvirzīšanu trešajā gadā. Izlases vadītājs dalījās ar saviem secinājumiem, kas iegūti gan darbā ar valstsvienību, gan pēc vietējā čempionāta spēļu analīzes.</p>
      <p>Slaviša Stojanovičs diskusijas laikā atbildēja uz valdes locekļu jautājumiem par valstsvienības treneru korpusu, komandas spēlētāju kodola izraudzīšanos un Latvijas futbolistu mentalitāti. Valde pieņēma trenera atskaiti zināšanai un veica aizvadītā perioda analīzi, uzdodot LFF administrācijai nākamajā valdes sēdē prezentēt Latvijas izlašu darbības un attīstības plānu 2020. – 2022. gada periodam.</p>
      <p>
        <b>LFF ĀRKĀRTAS KONGRESS:</b>
      </p>
      <p>LFF valde iepazinās ar secinājumiem pēc Eiropas Futbola asociāciju savienības (UEFA) un Starptautiskās Futbola federāciju asociācijas (FIFA) rekomendāciju saņemšanas topošās atjaunotās LFF statūtu redakcijas kontekstā, par kurām plašāk tika diskutēts 19. novembrī Rīgā tikšanās reizē ar federācijas biedriem. LFF ģenerālsekretārs Edgars Pukinsks mēneša izskaņā atkārtoti tiksies ar LFF starptautiskajiem partneriem, apspriežot izdiskutēto statūtu izmaiņu priekšlikumus.</p>
      <p>Valde apstiprināja, ka 12. decembrī plānots organizēt LFF ārkārtas kongresu ar mērķi apstiprināt statūtu jauno redakciju. Plašāk par šo procesu lasāms <u><a href="https://lff.lv/zinas/12329/jaunos-lff-statutus-planots-apstiprinat-decembra-vidu/">ŠEIT</a></u>.</p>
      <p>
        <b>MTC </b>
        <b>
          <i>STAICELE</i>
        </b>
        <b> ATTĪSTĪBAS PLĀNS:</b>
      </p>
      <p>Mācību un treniņu centra <i>Staicele</i> valdes loceklis Jānis Čaplinskis prezentēja LFF valdei aktuālo centra finanšu situāciju, iepriekšējo parādsaistību dzēšanas procesu un nākamā gada saimnieciskās darbības aprēķinus. Drīzumā plānots diskusiju par nākamā gada aprisēm turpināt Mācību un treniņa centra <i>Staicele</i> padomē, kuras sastāvā LFF valde Aneti Neilandi nomainījusi pret LFF valdes locekli Egonu Brantu, virzot viņu kā padomes vadītāju.</p>
      <p>Papildus tam, gatavojoties nākamajai sezonai, LFF vadība uzsākusi sarunas ar biedrību <i>Latvijas Futbola Virslīga</i> par abu pušu sadarbības līguma pagarināšanu, piedāvājot jauno vienošanos par sacensību organizēšanu noslēgt uz trīs gadu termiņu.</p>
      <p>Nākamā LFF valdes sēde paredzēta 9. decembrī.</p>
    </article>
  </body>
</html>