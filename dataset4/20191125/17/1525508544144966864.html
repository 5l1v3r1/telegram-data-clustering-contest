<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781006/%D8%AF%D9%88%D9%84%D8%AA-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1-%D8%AA%D9%84%D8%A7%D8%B4-%DA%A9%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T17:12:50+00:00"/>
    <meta property="og:title" content="عضو مجمع تشخیص مصلحت نظام: دولت برای کاهش مشکلات اقتصادی کشور تلاش کند"/>
    <meta property="og:description" content="تبریز- عضو مجمع تشخیص مصلحت نظام با اشاره به مشکلات اقتصادی موجود در کشور گفت: دولت برای کاهش مشکلات اقتصادی کشور تلاش کند."/>
  </head>
  <body>
    <article>
      <h1>عضو مجمع تشخیص مصلحت نظام: دولت برای کاهش مشکلات اقتصادی کشور تلاش کند</h1>
      <address>
        <time datetime="2019-11-25T17:12:50+00:00">25 Nov 2019, 17:12</time>
      </address>
      <p>به گزارش <a href="https://www.mehrnews.com/">خبرنگار مهر</a>، سعید جلیلی ظهر امروز دوشنبه در جمع نخبگان بسیجی کلانشهر تبریز با تاکید بر اینکه موضوع بنزین مشکلاتی را اخیرا برای کشور به وجود آورد، گفت: دولت و مجلس منتخب مردم است و باید وارد عمل شوند.</p>
      <p>وی افزود: باید نمایندگان مجلس و دولتمردان مشکلات ناشی از اجرای طرح سهمیه‌بندی بنزین را کمتر کنند و جلوی افزایش قیمت سایر اجناس گرفته شود.</p>
      <p>وی گفت: باید یک نیروی انقلاب این موضوع را بداند و صورت مسئله و پاسخ مسئله را تشریح کند تا یک رفتار صحیح نشان دهد. آن قیمت قبلی منجر شده بود تا بخشی از بنزین قاچاق شده و یا عده‌ای با ارزان‌ترین قیمت از آن استفاده کنند و هر روز با پُر کردن باک خودروی خود یارانه میلیاردی را بر جیب بزنند.</p>
      <p>وی ادامه داد: در مقابل افراد زیادی هم خودرویی نداشتند و اینجاست که باید تدبیری اتخاذ شود تا یارانه‌ای این افراد از سوخت به قشر ضعیف برسد. روزانه ۱۱۰ میلیون لیتر تولید بنزین در کشور داریم که افتخار بزرگی برای کشوری است که روزی همه بنزین را وارد می‌کرد و الان با اتکای داخلی آن را تولید می‌کند.</p>
      <p>جلیلی اظهار داشت: رهبر معظم انقلاب بارها تاکید کردند که باید تدبیری کرد تا فشار بر مردم حداقل شود، از این‌رو باید یارانه افرادی که به گزاف و طرق مختلف دریافت می‌کنند، به سمت اقشار کم‌درآمد سوق داده شود.</p>
      <p>وی با بیان اینکه همراهی و همگامی مردم باید حفظ شود، گفت: وظیفه مسوولان کاستن فشارها است، در ۲ سال گذشته که بیشترین فشارها بر کشور بود و دشمن نیز در اعمال آن ابایی نداشت، طبیعی است که بر مردم فشارهایی وارد شد، ولی نکات قابل توجه انقلاب در این بود که از وقتی دشمن فشار حداکثری را اعمال کرد، مردم با هوشیاری عمل کردند.</p>
      <p>عضو مجمع تشخیص مصلحت نظام در ادامه خاطر نشان کرد: یکی از موفقیت‌های بسیج این است که در عرصه‌های مختلف هر مسجد یک کانونی بود برای این که فکر تولید کنند و ما امروز باید در عرصه‌های مختلف تاثیرگذار باشیم بسیجی یعنی سایه به سایه به اندازه وسع خود تاثیرگذار باشد.</p>
    </article>
  </body>
</html>