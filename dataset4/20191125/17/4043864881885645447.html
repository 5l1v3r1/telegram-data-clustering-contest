<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/25/7232992/"/>
    <meta property="og:site_name" content="Українська правда"/>
    <meta property="article:published_time" content="2019-11-25T17:20:00+00:00"/>
    <meta property="og:title" content="Вдвічі більше негативу для Зеленського та обвал довіри до Ради. Що відбувається"/>
    <meta property="og:description" content="Чому парламент із пропрезидентською монобільшістю втрачає підтримку помітно швидше, ніж Зеленський?"/>
  </head>
  <body>
    <article>
      <h1>Вдвічі більше негативу для Зеленського та обвал довіри до Ради. Що відбувається</h1>
      <address><time datetime="2019-11-25T17:20:00+00:00">25 Nov 2019, 17:20</time> by <a rel="author" href="https://www.pravda.com.ua/authors/5bb49645dc413/" target="_blank">Соня Лукашова, Катерина Рещук</a></address>
      <p>
        <i>Рейтинг Володимира Зеленського як кандидата у президенти та довіра до нього вже як до глави держави відкрила небачені в Україні межі електоральної підтримки. Нікому з його попередників не вдавалось вирватись у лідери, заручившись голосами понад 70 відсотків виборців.</i>
      </p>
      <p>
        <i>За півроку президентства рейтинг Зеленського, хоч і похитнувся, але залишився незвично високим як для української політики. </i>
      </p>
      <p>
        <i>25 листопада </i>
        <i>фонд "Демократичні ініціативи" імені Ілька Кучеріва та Київський міжнародний інститут соціології оприлюднили </i>
        <a href="https://www.pravda.com.ua/news/2019/11/25/7232935/">
          <i>спільне дослідження</i>
        </a>
        <i>, проведене у перші дві третини місяця.</i>
      </p>
      <p>
        <i>За останні три місяці майже удвічі, з 13% до 24%, зросла кількість тих, хто негативно оцінює дії Зеленського. Однак відсоток громадян, які все ще його підтримують, більш-менш стабільний: 62% зараз, 64 – місяць тому (за похибки у 2,3%).</i>
      </p>
      <p>
        <i>Президент старанно демонструє свою владу і вплив, у тому числі на депутатів. "Я вже знаю, що розпускати Верховну Раду не так страшно", – натякав він на покарання за неслухняність.</i>
      </p>
      <p>
        <i>Однак парламентом задоволені менше, ніж Зеленським – лише 34%. При цьому </i>
        <a href="https://www.pravda.com.ua/news/2019/11/25/7232949/">
          <b>
            <i>кількість симпатиків Верховної Ради впала</i>
          </b>
        </a>
        <b>
          <i> на 19%</i>
        </b>
        <i> у порівнянні з жовтнем, коли їх було 53%. </i>
      </p>
      <p>
        <i>Довіру до "слуг народу" періодично підривають ті чи інші скандали: </i>
        <a href="https://www.pravda.com.ua/news/2019/10/24/7229922/">
          <i>звинувачення у підкупі</i>
        </a>
        <i>, публікація </i>
        <a href="https://www.pravda.com.ua/news/2019/10/30/7230479/">
          <i>особистих листувань</i>
        </a>
        <i> чи невідомих раніше сторінок біографії із </i>
        <a href="https://www.pravda.com.ua/news/2019/11/20/7232544/">
          <i>кримінальним минулим</i>
        </a>
        <i>.</i>
      </p>
      <p>
        <i>Про довіру до депутатів уже жартував і сам Зеленський. "Нікому не кажіть, але вже пора міняти й цих", – </i>
        <a href="https://www.pravda.com.ua/news/2019/11/20/7232501/">
          <i>сказав він якось школярці</i>
        </a>
        <i>, закликаючи долучатись до політики.</i>
      </p>
      <p>
        <i>Чому парламент із пропрезидентською монобільшістю втрачає підтримку помітно швидше, ніж Зеленський? "Українська правда" звернулася з цим питанням до соціологів та аналітиків.</i>
      </p>
      <figure>
        <img src="https://img.pravda.com/images/doc/f/a/fa60807-rating-original.jpg"/>
        <figcaption>
          <cite>інфографіка: сергій корнієнко, уп</cite>
        </figcaption>
      </figure>
      <figure>
        <img src="https://img.pravda.com/images/doc/6/9/694a531-haran1.jpg"/>
        <figcaption>Олексій Гарань</figcaption>
      </figure>
      <p>
        <b>Олексій Гарань, </b>
        <i>науковий директор Фонду "Демократичні ініціативи" імені Ілька Кучеріва</i>
      </p>
      <p><b><i>По-перше.</i></b> Значною мірою це пояснюється ставленням наших виборців до парламенту. Завжди було так, що рейтинг президента був вищим за рейтинг парламенту. Це було характерно і за Порошенка, і за Ющенка, і за Кучми. </p>
      <p>Ставлення до парламенту більш критичне, враховуючи те, що між президентом і парламентом часто йшла боротьба, перетягування повноважень. Всі президенти, значною мірою, займалися дискредитацією парламенту.</p>
      <p><b><i>По-друге.</i></b> Я думаю, що це особливості цього виборчого циклу і феномен Зеленського, який тут первинний. А вже похідне від нього – перемога на парламентських виборах, формування монобільшості.</p>
      <p>Ми бачимо скандали, які починаються в парламенті, в тому числі у фракції Зеленського. У той час команда Зеленського краще працює над іміджем президента, ніж з парламентом, в якому ми бачимо і "турборежими", і неврахування думки опозиції, і скандали в правлячій фракції.</p>
      <p><b>Рейтинг </b><a href="https://www.pravda.com.ua/articles/2019/10/15/7229113/"><b>президента теж падає</b></a>. Але не настільки суттєво. Хоча це зниження є статистично значущим. Все-таки більше людей пов'язують надії з діями самого Зеленського. </p>
      <p>І тут слід сказати, що низка ініціатив, які йшли від Зеленського, отримують позитивне схвалення людей, починаючи з пресконференції, виступи на велотренажерах чи в Теслі. </p>
      <p>Але людям це подобається, на жаль. Хоча експерти критично ставляться до дій Зеленського, які носять піарний характер.</p>
      <p>Що українці бачать першочерговими діями, які має зробити Зеленський? </p>
      <ul>
        <li>
          <i>Припинення вогню на Донбасі (74% вважають, що припинення вогню на Донбасі – це пріоритет)</i>
        </li>
      </ul>
      <p>Зеленський зараз це намагається робити. Питання, якою ціною. Але це питання ставлять експерти. А для людей важливо, щоб вогонь припинили.</p>
      <ul>
        <li><i>Зростання життєвих стандартів людей (51% каже, що це важливі речі) і зниження тарифів (37%).</i> </li>
      </ul>
      <p>Ми знаємо, що це не парафія Зеленського. Він не зможе нічого зробити, але у нього є можливість перекласти відповідальність на уряд. Уряд може бути громовідводом в такій конструкції, яка є зараз. </p>
      <ul>
        <li><i>Покарання винних у корупції посадовців – 35%.</i> </li>
      </ul>
      <p>Тут ми бачимо, що Зеленський робить речі, які на межі фолу, починається політичне переслідування. І те, що в експертів викликає питання, скажімо, ув'язнення Пашинського, для народа означає: молодець, переслідує.</p>
      <p>І тому особистий рейтинг Зеленського лишається вищим. </p>
      <p>Якщо ми подивимось на серпневе опитування, то там Рада ще не почала працювати, уряд ще не був сформований, а уже був рейтинг довіри до них – більше половини. Це за рахунок <a href="https://www.pravda.com.ua/articles/2019/04/18/7212520/">феномена Зеленського</a>.</p>
      <p>Я б не говорив про стрімке падіння схвалення дій лише Ради, тому що цей показник залежить від того, як формулювати питання. Ми зараз бачимо тенденцію зі зниження рейтингу і президента, і Верховної Ради. Але зниження рейтингу Верховної Ради більш відчутне, і мені здається, що більш зрозуміле.</p>
      <figure>
        <img src="https://img.pravda.com/images/doc/4/f/4fc1da7-zalenskij-poll.jpg"/>
        <figcaption>
          <i>Дані спільного опитування фонду "Демократичні ініціативи" імені Ілька Кучеріва та Київського міжнародного інституту соціології</i>
        </figcaption>
      </figure>
      <figure>
        <img src="https://img.pravda.com/images/doc/9/a/9aba100-paniotto-201.jpg"/>
        <figcaption>Володимир Паніотто</figcaption>
      </figure>
      <p>
        <b>Володимир Паніотто,</b>
        <i> гендиректор Київського міжнародного інституту соціології, професор кафедри соціології Університету "Києво-Могилянська Академія"</i>
      </p>
      <p><a href="https://www.pravda.com.ua/articles/2019/11/14/7231968/">Постійні скандали</a>, які виникають навколо президентської фракції "Слуга народу", впливають на ставлення до Верховної Ради. Щодо схвалення самого Зеленського – його дії не виглядають такими провальними чи скандальними, як дії "слуг". </p>
      <p>Зеленський у ситуаціях, коли виникають проблеми з тими чи іншими представниками своєї партії, підтримує <a href="https://www.pravda.com.ua/news/2019/11/21/7232588/">їхнє звільнення з фракції</a> чи якісь інші санкції і таким чином зберігає гарне ставлення людей до себе. </p>
      <p>Президент не допомагає своїми словами чи діями тим депутатам, які потрапили у скандал, а фактично від них відмежовується. </p>
      <p>Тим не менш, Зеленського все ще асоціюють з людьми, які увійшли у Раду під його брендом, але поки що позиція глави держави виглядає логічною. Мовляв, ми не можемо знати всіх людей, які потрапили до парламенту, виявляються нові факти, і ми на них реагуємо. </p>
      <p>Але якщо з його фракцією з часом буде все зовсім погано, це позначиться і на рейтингу глави держави. Деякі зсуви вже є. </p>
      <p>
        <b>Якщо дії президента зараз схвалюють 64% людей, а голосували на виборах майже 75%, то це говорить про погіршення ставлення і до Зеленського. </b>
      </p>
      <p>Негативні ситуації у "Слузі народу" все одно кидають тінь на рейтинг глави держави.</p>
      <related>
        <a href="https://www.pravda.com.ua/news/2019/11/26/7233031/"/>
        <a href="https://www.pravda.com.ua/articles/2019/11/26/7233013/"/>
        <a href="https://www.pravda.com.ua/news/2019/11/26/7233018/"/>
      </related>
    </article>
  </body>
</html>