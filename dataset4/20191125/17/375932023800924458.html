<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/nagyszabasu-tervei-vannak-az-alteonak-1891482/"/>
    <meta property="og:site_name" content="Világgazdaság"/>
    <meta property="article:published_time" content="2019-11-25T17:50:00+00:00"/>
    <meta property="og:title" content="Nagyszabású tervei vannak az Alteonak"/>
    <meta property="og:description" content="Az Alteo mintegy 7 milliárd forintra növelné az EBITDA-értékét 2024-ig."/>
  </head>
  <body>
    <article>
      <h1>Nagyszabású tervei vannak az Alteonak</h1>
      <address><time datetime="2019-11-25T17:50:00+00:00">25 Nov 2019, 17:50</time> by <a rel="author">MTI</a></address>
      <p>Az Alteo Energiaszolgáltató Nyrt. a frissen közzétett, 2024-ig tartó stratégiája értelmében a cég EBITDA-értékét (kamatfizetés, adózás és értékcsökkenési leírás előtti eredmény) a mostani kétszeresére, közel 7 milliárd forintra növelné – olvasható a társaság hétfői közleményében.</p>
      <aside>Az ALTEO a következő időszakban a szabályozási központjának fejlesztését tűzte ki célul, emellett a tervei között szerepel az ipari energetikai szolgáltatások körének bővítése, illetve újabb 20 milliárd forint nagyságrendű befektetés megvalósítása.</aside>
      <p>A csoport 2019 első fél évének végéig 20 milliárd forintot meghaladó befektetést és fejlesztést valósított meg, ezzel eredményesen lezárta a 2016-os nyilvános részvénykibocsátáskor elindított befektetési időszakot és teljesítette a befektetőknek akkor tett ígéretét.<br/>Kitértek arra: az elmúlt három évben a beruházások és az akvizíciós tevékenység által a társaság 105 megawattra növelte erőművi kapacitását, amelyből 55 megawattot a megújuló energiát hasznosító erőművek, 50 megawattot pedig a földgáz tüzelésű erőművek tesznek ki.</p>
      <figure>
        <img src="https://www.vg.hu/wp-content/uploads/2019/05/felsomti-5-e1557911586910.jpg"/>
        <figcaption>Fotó: Koszticsák Szilárd</figcaption>
      </figure>
      <p>A befektetési időszak lezárásával egyidőben a társaság elkészítette a 2020-2024-es stratégiáját, amely a jelenlegi üzleti tevékenységek kiterjesztését, valamint a fókuszterületek újragondolását célozta meg az eredmény növelése érdekében. A friss vállalati stratégia célja a piaci helyzet megerősítése, valamint új piacok szerzése. E terveket a közlemény szerint megalapozta az elmúlt évek sikeres tőkepiaci jelenléte és az, hogy a társaság részt vesz a jegybank növekedési kötvényprogramjában is.</p>
      <p>A társaság menedzsmentje továbbra is növekedési sztoriként tekint az Alteóra, de a jelenlegi osztalékfizetési szintet fenn kívánja tartani – írták a közleményben.</p>
      <aside>További cél, hogy 2024-ig a társaság részvényei bekerüljenek a Budapesti Értéktőzsde BUX indexébe, a hosszútávú célok között szerepel a másodlagos részvénykibocsátás is.</aside>
      <p>Az elképzelések között kiemelt szerepet kap a társaság 2013-ban létrehozott szabályozó központjának fejlesztése. Ez a rendszer lehetővé teszi, hogy a több kisebb önálló termelő egység összevonva egy nagy erőműként jelenjen meg a villamosenergia- és a rendszerszintű szolgáltatások piacán.</p>
      <table bordered="">
        <tr>
          <td>Az Alteo részvényei a Budapesti Értéktőzsde prémium kategóriájában szerepelnek.</td>
        </tr>
      </table>
    </article>
  </body>
</html>