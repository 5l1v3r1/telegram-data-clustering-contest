<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/ukrayintsi-kardynalno-zminyly-stavlennya-do-novyh-oblych-u-politytsi-opytuvannya.html"/>
    <meta property="og:site_name" content="1NEWS"/>
    <meta property="article:published_time" content="2019-11-25T17:26:55+00:00"/>
    <meta property="og:title" content="Українці кардинально змінили ставлення до “нових облич” у політиці – опитування"/>
    <meta property="og:description" content="Українці кардинально змінили ставлення до &quot;нових облич&quot; у політиці – опитування"/>
  </head>
  <body>
    <article>
      <h1>Українці кардинально змінили ставлення до “нових облич” у політиці – опитування</h1>
      <address>
        <time datetime="2019-11-25T17:26:55+00:00">25 Nov 2019, 17:26</time>
      </address>
      <p>
        <b>Після парламентських виборів українці змінили своє ставлення до “нових облич” у політиці: тепер громадяни переважно негативно ставляться до непрофесійних політиків, передає <a href="https://1news.com.ua/">1NEWS</a> з посиланням на <a href="https://www.pravda.com.ua/news/2019/11/25/7232932/">УП</a>.</b>
      </p>
      <figure>
        <img src="https://1news.com.ua/wp-content/uploads/2019/11/432100.jpg"/>
      </figure>
      <p>Дослідження громадської думки за листопад, проведене фондом “Демократичні ініціативи” імені Ілька Кучеріва спільно з  Київським міжнародним інститутом соціології.</p>
      <p>Так тепер 41%  опитаних переважно негативно ставляться до того, що більшість новообраних депутатів ніколи не займалися політикою. Вважають це позитивом істотно менше – 24%, а на думку 26% це може бути і позитивом, і негативом, залежно від того, чи будуть ці депутати вчитися і долучати кваліфікованих спеціалістів.</p>
      <p>Причому одразу після виборів думки виборців були істотно іншими: негативом відсутність політичного досвіду у новобраних депутатів вважали лише 25%, 35% оцінювали це, навпаки, як позитив, а 26%, як і зараз, бачили можливості як позитиву, так і негативну.</p>
      <p>Найбільш негативно оцінюють  недостатню досвідченість новобраних депутатів у політиці  виборці партії “Опозиційна платформа “За життя” (68% – негативно, 13% – позитивно) та виборці партії “Європейська солідарність” (відповідно, 73% і 12%).</p>
      <p>Натомість серед виборців партії “Слуга народу” думки розходяться: 36% певні, що відсутність  політичного досвіду – це позитив, 25% – негатив, а 31% вважають, що це може бути як позитивом, так і негативом, в залежності від прагнення депутатів вчитися.</p>
      <p>Загальнонаціональне дослідження громадської думки населення України проводилося з 4 по 19 листопада 2019 року в 110 населених пунктах у всіх областях України, окрім автономної республіки Крим. У Донецькій і Луганській областях опитування проводилися тільки на територіях, що контролюються Україною. В результаті польового етапу була зібрана 2041 анкета. Теоретична похибка вибірки не перевищує 2,3%.</p>
      <p>Опитування здійснено за фінансування представництва Європейського Союзу в Україні.</p>
      <p>Для порівняння наводяться результати загальнонаціональних опитувань, проведених фондом Кучеріва спільно з Центром Разумкова  (13-20 червня 2019 р. і 16-22 серпня 2018 року) та КМІС (9 – 18 серпня 2019 року).</p>
    </article>
  </body>
</html>