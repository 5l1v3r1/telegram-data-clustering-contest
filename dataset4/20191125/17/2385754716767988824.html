<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/599062/europol-perioristike-i-parousia-tou-islamikou-kratous-sto-diadiktyo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-25T17:20:00+00:00"/>
    <meta property="og:title" content="Europol: Περιορίστηκε η παρουσία του Ισλαμικού Κράτους στο διαδίκτυο"/>
    <meta property="og:description" content="Ευρωπαϊκές αστυνομικές υπηρεσίες κατάφεραν σημαντικό πλήγμα στην παρουσία του Ισλαμικού Κράτους στο Ίντερνετ, αχρηστεύοντας μερικούς σέρβερ που..."/>
  </head>
  <body>
    <article>
      <h1>Europol: Περιορίστηκε η παρουσία του Ισλαμικού Κράτους στο διαδίκτυο</h1>
      <address><time datetime="2019-11-25T17:20:00+00:00">25 Nov 2019, 17:20</time> by <a rel="author">SigmaLive</a></address>
      <p><b>Ευρωπαϊκές αστυνομικές υπηρεσίες κατάφεραν σημαντικό πλήγμα στην παρουσία του Ισλαμικού Κράτους στο Ίντερνετ, αχρηστεύοντας μερικούς σέρβερ που χρησιμοποιούνταν από την οργάνωση, ανακοίνωσε σήμερα η ευρωπαϊκή αστυνομική υπηρεσία, Europol.<br/></b> <br/>«Εξαφανίσθηκαν από σημαντικό τμήμα του Ίντερνετ», δήλωσε ο εκπρόσωπος των Βέλγων εισαγγελέων Έρικ Φαν Ντερ Σιπτ σε συνέντευξη Τύπου στο αρχηγείο της Europol στη Χάγη.<br/> <br/>«Δεν μπορώ να πω αυτή τη στιγμή πως είναι 100%, θα δούμε πώς θα ανακάμψουν απ' αυτό», πρόσθεσε.<br/> <br/>Η Europol ανέφερε σε δήλωση που εξέδωσε ότι εργάσθηκε με εννέα από τις μεγαλύτερες ιντερνετικές πλατφόρμες –μεταξύ των οποίων οι Google, Twitter, Instagram και Telegram– για να αντιμετωπίσει επιχειρήσεις προπαγάνδας του Ισλαμικού Κράτους.<br/> <br/>Στον ιστότοπό της, η Europol ανέφερε πως επί δύο ημέρες την περασμένη εβδομάδα εξέτασε «βίντεο προπαγάνδας, εκδόσεις και λογαριασμούς σε μέσα κοινωνικής δικτύωσης που υποστηρίζουν την τρομοκρατία και τον βίαιο εξτρεμισμό».<br/> <br/>«Το Telegram ήταν ο πάροχος ιντερνετικών υπηρεσιών» στον οποίο βρέθηκε το περισσότερο προπαγανδιστικό υλικό, σύμφωνα με τη Europol. Το υλικό αυτό αφαιρέθηκε από την πλατφόρμα.<br/> <br/>Η Europol επαίνεσε την βοήθεια που της προσέφερε το Telegram και ανέφερε πως η εταιρεία βοηθά την Europol να «εξαλείψει κακόβουλο περιεχόμενο».<br/> </p>
    </article>
  </body>
</html>