<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915059"/>
    <meta property="og:site_name" content="Dnevnik"/>
    <meta property="article:published_time" content="2019-11-25T17:15:00+00:00"/>
    <meta property="og:title" content="Sanjski razplet španske pravljice in tragedije obenem"/>
    <meta property="og:description" content="Številka ena svetovnega tenisa Rafael Nadal je bil udeležen v kar sedmih zmagah za šesto zmago Španije v Davisovem pokalu."/>
  </head>
  <body>
    <article>
      <h1>Sanjski razplet španske pravljice in tragedije obenem</h1>
      <address><time datetime="2019-11-25T17:15:00+00:00">25 Nov 2019, 17:15</time> by <a rel="author">Uroš Šemrov</a></address>
      <p>
        <b>Številka ena svetovnega tenisa Rafael Nadal je bil udeležen v kar sedmih zmagah za šesto zmago Španije v Davisovem pokalu.</b>
      </p>
      <p>Španski teniški igralci so spisali nepozabno zgodbo v Davisovem pokalu. Pot do šeste zmage v zgodovini je bila za vse nepozabna. Selektor Sergi Bruguera je dal priložnost vsem petim igralcem. Na zmagoviti poti proti Hrvaški, Rusiji, Argentini, Veliki Britaniji in Kanadi so zaupanje upravičili Rafael Nadal, Roberto Bautista Agut, Pablo Carenno Busta, Feliciano Lopez in Marcel Granollers.</p>
      <p>»Teden, ki ga ne bomo nikoli pozabili. Pot do zmage je bila trnova in stresna. Pred domačimi gledalci smo čutili pritisk in podporo. Izteklo se je sanjsko,« je bil čustven prvi igralec sveta <b>Rafael Nadal</b>, ki je prejšnji teden v Madridu dobil vseh pet posamičnih dvobojev, po enkrat pa je bil skupaj z Granollersom in Lopezom uspešen tudi v igri dvojic. Bil je udeležen pri sedmih španskih zmagah in v domači metropoli dokazal, zakaj je številka ena svetovnega tenisa. Za Nadalom je namreč izjemno uspešna sezona, ki jo je pri 33 letih kronal z nazivom najboljšega teniškega igralca ob koncu leta, osvojil je dva turnirja največje četverice (OP Francije in OP ZDA) in leto končal z lovoriko v Davisovem pokalu.</p>
      <p>Posebno zgodbo je imel v času zmagovitega španskega pohoda Roberto Bautista Agut. Deveti igralec sveta je v četrtek zapustil reprezentančne kolege, ker se je odpravil domov, da je zadnje trenutke življenja preživel s svojim očetom, ki je umrl v noči na petek. V soboto se je vrnil v Madrid in bil med najglasnejšimi navijači Španije proti Veliki Britaniji. Dan pozneje je bil v udarni postavi Španije in z zmago proti Felixu Augerju - Aliassimeju v finalu popeljal Španijo v vodstvo, dve uri pozneje pa je delo končal Rafael Nadal.</p>
      <p>»O položaju sem se pogovoril s Sergijem. Podprl me je, da se vrnem domov. Niti pomislil nisem, da bom v nedeljo igral, želel sem si le navijati za reprezentanco. Zato sem se iz Castellona v Madrid pripeljal z avtom. Ko pa smo pozno v noči na nedeljo zmagali v polfinalu, sem se nenadoma spet počutil kot igralec. Čutil sem podporo vseh, da stopim na igrišče. Preprosto sem moral igrati. Ni mi bilo lahko,« je mešanico čustvenih trenutkov opisal <b>Roberto Bautista Agut</b>.</p>
      <p>V novem sistemu Davisovega pokala se bo tudi prihodnje leto za zmago borilo 18 reprezentanc. Zanesljivo mesto so si zagotovili vsi polfinalisti (Španija, Kanada, Rusija in Kanada), organizatorji pa so podelili tudi že dve povabili. Srečneža sta Srbija in Francija, medtem ko bo preostalih dvanajst udeležencev znanih po kvalifikacijskih bojih, ki bodo marca prihodnje leto.</p>
      <p>Posebno zgodbo sta minuli teden spisala Roger Federer in Aleksander Zverev. Švicar in Nemec sta bila namreč na turneji po Južni Ameriki, kjer naj bi odigrala pet ekshibicijskih dvobojev. V Argentini je bil boljši Zverev, v Čilu, Mehiki, kjer si je njun dvoboj ogledalo več kot 42.000 gledalcev, in Ekvadorju pa je zmagal 38-letni Federer. Teniška zvezdnika bi se morala pomeriti še v Kolumbiji, a so oblasti zaradi protestov in policijske ure v državi dogodek odpovedale.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915006/sport/tenis/spanija-osvojila-davisov-pokal-po-zmagi-nad-kanado"/>
        <a href="https://www.dnevnik.si/1042914348/sport/tenis/cicipasa-in-druscino-v-letu-2020-zanimajo-najvecje-lovorike"/>
      </related>
    </article>
  </body>
</html>