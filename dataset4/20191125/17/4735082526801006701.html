<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/311259915-12-mezczyzn-w-Parlamentarnej-Grupie-Kobiet.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:55:00+00:00"/>
    <meta property="og:title" content="12 mężczyzn w Parlamentarnej Grupie Kobiet"/>
    <meta property="og:description" content="W Parlamentarnej Grupie Kobiet zasiądzie aż 12 mężczyzn. To ewenement w historii Sejmu."/>
  </head>
  <body>
    <article>
      <h1>12 mężczyzn w Parlamentarnej Grupie Kobiet</h1>
      <address><time datetime="2019-11-25T17:55:00+00:00">25 Nov 2019, 17:55</time> by <a rel="author">Wiktor Ferfecki</a></address>
      <p>
        <b>W Parlamentarnej Grupie Kobiet zasiądzie aż 12 mężczyzn. To ewenement w historii Sejmu.</b>
      </p>
      <p>– Po pierwsze, kocham i lubię kobiety. Po drugie, bez kobiet na tym świecie nie ma życia. Sprawy kobiet powinny być więc bliskie każdemu facetowi – mówi Tomasz Zimoch. Ten były komentator sportowy w ostatnich wyborach dostał się do Sejmu z list Koalicji Obywatelskiej i zasiądzie w nietypowym dla mężczyzny zespole: Parlamentarnej Grupie Kobiet.</p>
      <p>Grupa działa od co najmniej 20 lat, a jej pierwszą przewodniczącą była Barbara Labuda. Zawsze uczestniczą w niej panie w z różnych klubów. Przykładowo obecnie w tym kilkudziesięcioosobowym gronie dominują posłanki KO i Lewicy, jednak wśród członkiń są też m.in. Anna Maria Siarkowska, Marta Kubiak i Anna Paluch z PiS. Grupa zajmuje się organizowaniem prokobiecych debat i konferencji oraz konkursu Lady D., podczas którego honorowane są aktywne społecznie kobiety z niepełnosprawnościami.</p>
      <p>Grupa zawsze jak źrenicy oka strzegła też zasady, że jej członkami mogą być wyłącznie kobiety. Przykłady? W 2012 roku akces złożył Adam Szejnfeld, ówczesny poseł, a dziś senator PO. Twierdził, że ma do tego prawo, bo prowadzi portal KobiecaStronaZycia.pl i jest członkiem kapituły Bizneswoman Roku w ramach programu Sukces Pisany Szminką. Od członkiń grupy dostał jednak decyzję odmowną.</p>
      <p>Prawdopodobnie jedynym przypadkiem, gdy w skład grupy weszli mężczyźni, była kadencja z lat 2007–2011. Wtedy do zespołu zapisali się Ryszard Galla z Mniejszości Niemieckiej i Jarosław Wałęsa z PO. Akces tego drugiego wywołał niemałą sensację. „Czy Wałęsa jest kobietą?!" – pytał „Dziennik". Syn byłego prezydenta w rozmowie z „Gazetą Wyborczą" zapewniał, że „nie szuka tam żony", a w wywiadzie dla „Wprost" mówił, że „pielęgnuje męską stronę mocy". Obaj z prac grupy szybko się wycofali.</p>
      <p>Tym razem oprócz Zimocha zapisało się aż 11 innych mężczyzn. Wszyscy są członkami KO i nie brakuje wśród nich znanych twarzy. To m.in. Sławomir Nitras, Cezary Tomczyk, Marcin Kierwiński i nowy szef Nowoczesnej Adam Szłapka.</p>
      <p>Jak to się stało, że weszli w skład grupy? – W przekonywaniu aktywne były posłanki – nie ukrywa Marcin Kierwiński. Jednak szybko dodaje, że „po czterech latach rządu PiS sprawy kobiet nabierają specjalnego znaczenia". – Pojawiły się m.in. jednoznaczne zapowiedzi zaostrzenia ustawy aborcyjnej, a walka o prawa kobiet stała się szalenie ważna – dodaje.</p>
      <p>Podobną argumentację przedstawia Sławomir Nitras. – Jestem ojcem dorastających córek, a ich przyszłość jest dla mniej dużo ważniejsza niż moja. Dlatego chciałbym przyczynić się do tego, by kobiety miały równe prawa i szanse – uzasadnia.</p>
      <p>W członkostwie panów nic złego nie widzi Monika Wielichowska z KO, wyjątkowo aktywna członkini grupy. – Tematów jest wiele. I to nie są tematy kobiece. To są sprawy, problemy, które musimy rozwiązać wspólnie – mówi.</p>
      <p>Zapowiada, że grupa będzie rozmawiać m.in. na temat realizowania konwencji antyprzemocowej, egzekucji alimentów, profilaktyki zdrowotnej, refundacji in vitro i o ograniczaniu luki płacowej. – Warto szukać do tego sojuszników. Ja szukam, dlatego proponuję również panom posłom prace w Parlamentarnej Grupie Kobiet – dodaje i zapewnia, że nie musiała „specjalnie namawiać posłów" do udziału w zespole.</p>
      <p>Nową polityką nie jest jednak zachwycona była wieloletnia szefowa Bożena Szydłowska z PO, która w ostatnich wyborach nie ubiegała się o reelekcję. – Kobiety doskonale dają sobie radę, a poszerzanie zespołu o męską część parlamentarzystów nie wydaje mi się wskazane – komentuje.</p>
    </article>
  </body>
</html>