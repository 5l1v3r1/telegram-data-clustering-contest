<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Zene-sa-invaliditetom-nevidljive-u-sistemu/570427?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-11-25T17:10:00+00:00"/>
    <meta property="og:title" content="Žene sa invaliditetom nevidljive u sistemu"/>
    <meta property="og:description" content="​BANJALUKA - Pokreti osoba sa invaliditetom ne prepoznaju pitanja žena sa invaliditetom u svojim redovima, takođe institucije i organizacije koje se bave rodnom ravnopravnošću ne prepoznaju osobe sa invaliditetom, zbog toga su žene sa invaliditetom intersekcijski diskriminisane."/>
  </head>
  <body>
    <article>
      <h1>Žene sa invaliditetom nevidljive u sistemu</h1>
      <address><time datetime="2019-11-25T17:10:00+00:00">25 Nov 2019, 17:10</time> by <a rel="author">Anja Matarugić</a></address>
      <p>​BANJALUKA - Pokreti osoba sa invaliditetom ne prepoznaju pitanja žena sa invaliditetom u svojim redovima, takođe institucije i organizacije koje se bave rodnom ravnopravnošću ne prepoznaju osobe sa invaliditetom, zbog toga su žene sa invaliditetom intersekcijski diskriminisane.</p>
      <p>Riječi su ovo Tanje Mandić-Đokić, konsultanta za pitanja žena i mreže žena u projektu "Ravnopravno različiti", povodom sastanka "Ženska priča je bitna" održanog danas u Banjaluci, s ciljem jačanja položaja i izgradnje mreže žena sa invaliditetom.</p>
      <p>"Ovo je jedna u nizu aktivnosti vezanih za jačanje mreže žena sa invaliditetom, u okviru ovog projekta imamo za cilj da osnažimo i umrežimo žene sa invaliditetom", rekla je Mandić-Đokićeva.</p>
      <p>Istakla je da je Komitet UN-a identifikovao položaj žena sa invaliditetom u BiH kao veoma ranjiv.</p>
      <p>"Nažalost, osobe sa invaliditetom smatraju se homogenom grupom koja nema ni pol ni rod, a sa druge strane, oni koji se bave rodnom ravnopravnošću takođe nas ne prepoznaju. Žene sa invaliditetom su diskriminisane po više osnova koje se međusobno pojačavaju", objasnila je Mandić-Đokićeva.</p>
      <p>Dodaje da je jedan od ciljeva sastanka da se žene sa invaliditetom unutar svojih organizacija založe za žensko pitanje.</p>
      <p>Željko Volaš, predsjednik Organizacije amputiraca UDAS RS, organizatora ovog sastanka, kazao je da je ovo bitan događaj u okviru projekta "Ravnopravno različiti" koji podržava EU uz posebnu podršku Ambasade Irske za BiH u Sloveniji.</p>
      <p>"Gradnja mreže žena sa invaliditetom je značajna, jer želimo da žene sa invaliditetom budu pokretači inicijativa. Cilj je da okupimo žene sa invaliditetom jer želimo da nam one same kažu kako vide svoju ulogu u društvu", kazao je Volaš.</p>
      <p>Majls Giran, ambasador Irske za BiH u Ljubljani, rekao je da je UDAS RS jedna od organizacija s kojom Ambasada Irske ima dobru saradnju, jer rade veoma važan posao, posebno onaj koji se odnosi na položaj žena u društvu.</p>
      <p>"Zadovoljstvo nam je da podržimo aktivnosti u vezi sa osnaživanjem položaja žena, posebno žena sa invaliditetom u BiH. Značajno je da se sastaju i podijele svoje vizije i izazove s kojima se susreću", zaključio je Giran.</p>
    </article>
  </body>
</html>