<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/11/25/az-amerikai-nagykovetseg-is-elitelte-az-index-ujsagiroit-tamado-antiszemita-plakatokat"/>
    <meta property="og:site_name" content="444"/>
    <meta property="article:published_time" content="2019-11-25T17:37:22+00:00"/>
    <meta property="og:title" content="Az amerikai nagykövetség is elítélte az Index újságíróit támadó antiszemita plakátokat"/>
    <meta property="og:description" content="A két újságíró ellen zajlott napokon át lejáratókampány a fideszes médiában."/>
  </head>
  <body>
    <article>
      <h1>Az amerikai nagykövetség is elítélte az Index újságíróit támadó antiszemita plakátokat</h1>
      <address><time datetime="2019-11-25T17:37:22+00:00">25 Nov 2019, 17:37</time> by <a rel="author">Horváth Bence</a></address>
      <p>Hétfő délután az Egyesült Államok budapesti nagykövettsége <a href="https://twitter.com/usembbudapest/status/1199012885340590082">Twitteren közölte</a>, hogy elítélik a gyűlölködő és antiszemita támadást Dezső András és Miklósi Gábor újságírók ellen. A követség szerint hasonló visszataszító megnyilvánulásnak nincs helye a modern világban, és arra kérik a hatóságokat, hogy tegyék meg a megfelelő lépéseket. </p>
      <figure>
        <iframe data-src="https://twitter.com/usembbudapest/status/1199012885340590082" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><a href="https://444.hu/2019/11/24/ezeket-a-plakatokat-tettek-ki-budapesten-az-index-ujsagiroirol">Vasárnap írtunk arról</a>, hogy Budapesten több helyen is megjelentek lyan plakátok a köztereken, amik az Index két újságíróját ábrázolják az izraeli zászló előtt <i>Mi is a határon túlról jöttünk</i> felirattal. Alatta az Index - Konstans rinyálás, látens magyarellenesség, hazaárulás feliratok olvashatók. Az nem derül ki a plakátról, hogy ki készítette.</p>
      <p>Mint korábban is írtuk, a két újságíró nem véletlenül lett kiválasztva: ellenük zajlik célzott kampány egy hete a kormánymédiában és a kormánnyal feltűnően barátságos viszonyban lévő radikális párt, a Mi Hazánk köreiben. Miklósi Gábor megírta, hogy a Puskás Aréna megnyitóján nem állt fel, amikor <a href="https://444.hu/2019/11/18/nem-akarki-gyalazta-meg-a-nelkuled-cimu-dalt-azzal-hogy-a-dzsungel-konyvehez-hasonlitotta">a Nélküled című dalt</a> játszották, Dezső András pedig egy videómontázsban összevágta a szám egy koncertfelvételét és menekültekről készült képeket.</p>
      <p>Ebből az lett, hogy előbb a Fidesz-médiavilág különböző fórumain nevezték ki idegennek őket, majd a Mi Hazánk közölte, hogy <a href="https://444.hu/2019/11/20/toroczkai-feljelenti-az-indexet-mert-szerinte-a-magyar-nep-ellen-uszitanak">feljelentik az Indexet</a>, mert „a magyar nép ellen uszítanak”. Csütörtök reggel pedig a <a href="https://444.hu/2019/11/21/valami-vegleg-eltort-a-nelkuled-miatt-a-kozmedia-8-perces-interjut-keszitett-toroczkai-laszloval-a-magyargyulolo-indexrol">közmédiában hosszú alákérdezős interjúban</a> fejthette ki véleményét az ügyről a „radikális” „ellenzéki” politikus, Toroczkai László, a Mi Hazánk elnöke.</p>
      <p>A plakátokat vasárnap már elítélte Izrael budapesti követsége is. </p>
    </article>
  </body>
</html>