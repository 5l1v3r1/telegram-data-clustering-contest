<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/france-government-announces-40-measures-for-elimination-of-violence-against-women"/>
    <meta property="og:site_name" content="euronews"/>
    <meta property="article:published_time" content="2019-11-25T17:54:04+00:00"/>
    <meta property="og:title" content="فرانسه اقدامات خود را برای مبارزه با خشونت علیه زنان تشدید می‌کند"/>
    <meta property="og:description" content="دولت فرانسه روز دوشنبه ۲۵ نوامبر با اذعان به «شکست جمعی» و «ناکارآمدی» در مقابله با خشونت علیه زنان در این کشور، اعلام کرد اقداماتی چهل‌گانه را در جهت بهبود این وضعیت در دستور کار قرار خواهد داد."/>
  </head>
  <body>
    <article>
      <h1>فرانسه اقدامات خود را برای مبارزه با خشونت علیه زنان تشدید می‌کند</h1>
      <address><time datetime="2019-11-25T17:54:04+00:00">25 Nov 2019, 17:54</time> by <a rel="author">یورونیوز فارس </a></address>
      <p>دولت فرانسه روز دوشنبه ۲۵ نوامبر با اذعان به «شکست جمعی» و «ناکارآمدی» در مقابله با خشونت علیه زنان در این کشور، اعلام کرد اقداماتی چهل‌گانه را در جهت بهبود این وضعیت در دستور کار قرار خواهد داد.</p>
      <p>نهادهای حامی حقوق زنان در اعتراض به تداوم این وضعیت و «کم‌کاری و اهمال دولتی» روز شنبه تظاهراتی را با حضور ده‌ها هزار تن در شهرهای بزرگ فرانسه برگزار کردند. تظاهرکنندگان در این راهپیمایی خواهان اختصاص بودجه‌ای یک میلیارد دلاری برای مقابله با خشونت علیه زنان شده بودند.</p>
      <p>ادوار فیلیپ، نخست‌وزیر فرانسه روز دوشنبه در کنفرانسی مطبوعاتی با برشمردن اقدامات در دست اجرا گفت که یک خط تلفن ویژه با شماره ۳۹۱۹ به صورت ۲۴ ساعته و در ۷ روز هفته مختص کمک به قربانیان خشونت خانگی ایجاد خواهد شد. همچنین در صورت ارتکاب قتل از سوی مرد، حق حضانت به صورت خودکار از وی گرفته خواهد شد و کفالت پدر نیز از عهده فرزند برداشته می‌شود.</p>
      <figure>
        <img src="https://static.euronews.com/articles/stories/04/32/25/80/606x340_cmsv2_2cf50a85-61b9-5160-a39a-f65027bb25f0-4322580.jpg"/>
        <figcaption>روز شنبه دهها هزار نفر در چندین شهر مختلف فرانسه در مبارزه با خشونت علیه زنان و همچنین اهمال دولت در رسیدگی به وضعیت جاری دست به تظاهرات زدند.Reuters</figcaption>
      </figure>
      <p>دولت فرانسه قول داد تا سال ۲۰۲۱ میلادی ۸۰ دفتر امداد اجتماعی علاوه بر ۲۷۱ دفتر کنونی در کمیساریاهای پلیس ایجاد کند.</p>
      <p>مطابق اعلام وزارت کشور فرانسه تنها در سال ۲۰۱۸ میلادی ۱۲۱ مورد قتل زنان بر اثر خشونت خانگی به ثبت رسیده است. در سال ۲۰۱۹ میلادی نیز تا کنون دست‌کم ۱۳۰ زن بر اثر خشونت همسران، شریک‌های فعلی یا پیشین خود جانشان را از دست داد‌ه‌اند.</p>
      <p>نخست‌وزیر فرانسه در پاسخ به انتقادات نهادهای غیرانتفاعی و حامی حقوق زنان درباره عدم تخصیص بودجه یک میلیارد دلاری، مشابه بودجه‌ای که اسپانیا برای پنج سال آینده به مبارزه با خشونت علیه زنان اختصاص داده است، اطمینان داد که بودجه در نظر گرفته شده «عظیم» خواهد بود و به قربانیان و به امدادرسانان آنان اختصاص خواهد یافت.</p>
      <p>مطابق اعلام دولت، در سال آینده ۳۶۰ میلیون یورو برای مبارزه با خشونت علیه زنان در نظر گرفته شده است.</p>
      <p>دولت فرانسه پیش‌تر از روز ۳ سپتامبر مجموعه نشست‌هایی را در سراسر کشور با موضوع «مبارزه با خشونت خانگی» آغاز کرده بود که اولین اقدام در نوع خود برای حل این معضل محسوب می‌شد.</p>
      <p>طرح جدید دولت برای اقدام‌های چهل‌گانه ماحصل پیشنهاداتی است که در چهارچوب این نشست‌ها و با هم‌اندیشی نمایندگان دولت و انجمن‌ها به دست آمده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/08/salome-100th-feminicide-reaction-paris-feminist-wall-shocking-slogan">قتل زنان در فرانسه؛ جملات شوک‌آور بر دیوارهای پاریس</a>
        </li>
        <li>
          <a href="https://fa.euronews.com/2018/11/25/types-of-violence-and-abuse-against-women-and-ways-to-end-violence">خشونت علیه زنان و سوء استفاده از آن‌ها؛ انواع خشونت و راه‌های مقابله</a>
        </li>
        <li>
          <a href="https://fa.euronews.com/2018/03/21/-french-government-new-bill-protect-women-from-from-rape-and-sexual-harassment">لایحۀ جدید دولت فرانسه برای حمایت از زنان در برابر تجاوز و آزار جنسی</a>
        </li>
      </ul>
    </article>
  </body>
</html>