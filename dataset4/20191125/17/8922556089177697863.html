<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/bred-uppgang-pa-borsen-5459166.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T17:13:07+00:00"/>
    <meta property="og:title" content="Bred uppgång på börsen"/>
    <meta property="og:description" content="Börs Stockholmsbörsens uppgång håller i sig. Handelsveckans inleddes med breda kursstegringar, och OMXS-index steg 1,0 procent."/>
  </head>
  <body>
    <article>
      <h1>Bred uppgång på börsen</h1>
      <h2>Börs Stockholmsbörsens uppgång håller i sig. Handelsveckans inleddes med breda kursstegringar, och OMXS-index steg 1,0 procent.</h2>
      <address><time datetime="2019-11-25T17:13:07+00:00">25 Nov 2019, 17:13</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5459167/1125181511/stockholmsborsen-stiger?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Johan Hallnäs / TT | Stockholmsbörsen stiger.</figcaption>
      </figure>
      <p>Stigande optimism i handelssamtalen mellan Kina och USA bidrog till det positiva klimatet. En statlig kinesisk tidning uppgav på måndagen att ett så kallat fas 1-avtal är "mycket nära".</p>
      <p>Industribolagen gick starkt, och allra bäst bland jättarna gick Alfa Laval som steg 2,6 procent. Därefter på OMXS30-indexet kom kullagertillverkaren SKF, upp 2,3 procent, och mätteknikkoncernen Hexagon och telekomjätten Ericsson, som båda gick upp 1,9 procent.</p>
      <p>Banksektorn var splittrad. Medan SEB och Swedbank backade som enda bolag på OMXS30, steg Handelsbanken och Nordea med 0,7 respektive 0,3 procent.</p>
      <p>Utanför storbolagslistan backade Husqvarna, som bland annat tillverkar gräsklippare och motorsågar, med 0,6 procent. Företaget meddelade under måndagen att ett sparpaket är på gång.</p>
      <p>SAS rusade 6,3 procent efter att fått ny rekommendation från HSBC. Bland annat höjer storbanken flygbolagets riktkurs från 13 till 22:50 kronor.</p>
      <p>Även de ledande Europabörserna steg. FTSE-index i London ökade 1,0 procent, DAX-index i Frankfurt klättrade 0,6 procent och CAC40-index i Paris gick upp 0,5 procent.</p>
    </article>
  </body>
</html>