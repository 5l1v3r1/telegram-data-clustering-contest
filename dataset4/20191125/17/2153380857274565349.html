<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/anatheorisi-syntagmatos-nai-stin-eklogi-toy-ptd-kai-tin-psifo-ton-ellinon-toy-exoterikoy"/>
    <meta property="og:site_name" content="The Pressroom"/>
    <meta property="article:published_time" content="2019-11-25T17:32:48+00:00"/>
    <meta property="og:title" content="Αναθεώρηση Συντάγματος: ΝΑΙ στην εκλογή του ΠτΔ και την ψήφο των Ελλήνων του εξωτερικού"/>
    <meta property="og:description" content="Με εννιά σημαντικές διατάξεις από τις συνολικά 49 που πρότειναν ΝΔ και ΣΥΡΙΖΑ και αφορούσαν 28 άρθρα του Συντάγματος, η Ολομέλεια της Βουλής σφράγισε σήμερα το νέο συνταγματικό χάρτη της χώρας. Οι εννέα συνταγματικές αλλαγές αφορούν:"/>
  </head>
  <body>
    <article>
      <h1>Αναθεώρηση Συντάγματος: ΝΑΙ στην εκλογή του ΠτΔ και την ψήφο των Ελλήνων του εξωτερικού</h1>
      <address>
        <time datetime="2019-11-25T17:32:48+00:00">25 Nov 2019, 17:32</time>
      </address>
      <p>
        <b>Με εννιά σημαντικές διατάξεις από τις συνολικά 49 που πρότειναν ΝΔ και ΣΥΡΙΖΑ και αφορούσαν 28 άρθρα του Συντάγματος, η Ολομέλεια της Βουλής σφράγισε σήμερα το νέο συνταγματικό χάρτη της χώρας.</b>
      </p>
      <p>Οι εννέα συνταγματικές αλλαγές αφορούν:</p>
      <p>
        <b>- Διαδικασία εκλογής του Προέδρου της Δημοκρατίας και αποσύνδεση της από τη πρόωρη διάλυση της Βουλής</b>
      </p>
      <p>
        <b>- Δυνατότητα στους Έλληνες του εξωτερικού να ψηφίζουν στο τόπο διαμονής τους (έλαβε 212 ψήφους)</b>
      </p>
      <p>
        <b>- Κατάργηση της αποσβεστικής προθεσμίας για άσκηση δίωξης υπουργών υφυπουργών κοινή πρόταση 274 ΝΑΙ, μηδέν ΌΧΙ, 23 «ΠΑΡΩΝ»</b>
      </p>
      <p>
        <b>- Περιορισμό της βουλευτικής ασυλίας και προστασία μόνο για κοινοβουλευτικά του καθήκοντα και όχι για ζητήματα ποινικού κώδικα</b>
      </p>
      <p>
        <b>- Κατοχύρωση του ελάχιστου εγγυημένου εισοδήματος</b>
      </p>
      <p>
        <b>- Λαϊκή νομοθετική πρωτοβουλία με υπογραφή 500.000 πολιτών</b>
      </p>
      <p>
        <b>- Επιλογή μελών Ανεξάρτητων Αρχών από τα 3/5 της Διάσκεψης των Προέδρων της Βουλής και όχι από τα 4/5.</b>
      </p>
      <p>
        <b>- Δυνατότητα στη μειοψηφία να συγκροτεί δύο Εξεταστικές Επιτροπές ανά κοινοβουλευτική περίοδο</b>
      </p>
      <p>
        <b>- Εξομοίωση στρατιωτικών με τακτικούς δικαστές</b>
      </p>
      <p>Αποφασιστικό ρόλο στις νέες αναθεωρητέες διατάξεις που εγκρίθηκαν μετά από ψηφοφορία, είχε η κυβερνητική πλειοψηφία που προέκυψε από τις εκλογές της 7ης Ιουλίου και αριθμεί 158 βουλευτές.</p>
      <p>Κατά την ψηφοφορία η ΝΔ απέρριψε όλες τις προτάσεις του ΣΥΡΙΖΑ.</p>
      <p>Από την πλευρά της, η αξιωματική αντιπολίτευση υπερψήφισε τη κοινή πρόταση που είχε καταθέσει μαζί με τη ΝΔ για την κατάργηση της αποσβεστικής προθεσμίας σε ό,τι αφορά την ποινική ευθύνη υπουργών καθώς και τις δύο ξεχωριστές προτάσεις, τη δική της και της ΝΔ για τη λαϊκή νομοθετική πρωτοβουλία.</p>
      <p>ΌΧΙ είπε ο ΣΥΡΙΖΑ στις δύο προτάσεις της ΝΔ που αφορούν τη διαδικασία εκλογής του Προέδρου της Δημοκρατίας και την ψήφο των Ελλήνων του εξωτερικού.</p>
      <p>Ειδικότερα, οι εννιά μεγάλες συνταγματικές αλλαγές τις οποίες ενέκριναν οι 300 βουλευτές είναι:</p>
      <p>
        <b>- Άρθρο 54: Ψήφος των Ελλήνων του εξωτερικού: ΝΑΙ 212, ΟΧΙ 84, «ΠΑΡΩΝ» 1</b>
      </p>
      <p>Η πρόταση της ΝΔ για προσθήκη παρ. 4 ορίζει ότι: «Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου Επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την Επικράτεια, δεν προσμετράται σε συγκεκριμένη εκλογική περιφέρεια αλλά σε επίπεδο Επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου».</p>
      <p>Ουσιαστικά με την πρόταση της ΝΔ, κατοχυρώνεται συνταγματικά η ψήφος των Ελλήνων του εξωτερικού δίνοντας τις γενικές κατευθύνσεις, ενώ ο κοινός νομοθέτης θα θέσει ειδικότερα τις προϋποθέσεις για την άσκηση του εκλογικού δικαιώματος τους.</p>
      <p>
        <b>- Άρθρο 32 παρ 4 και 5: Εκλογή Προέδρου της Δημοκρατίας: ΝΑΙ 158, ΟΧΙ 139</b>
      </p>
      <p>Η πρόταση της ΝΔ ορίζει ότι: «Αν δεν επιτευχθεί ούτε και στην Τρίτη ψηφοφορία η αυξημένη αυτή πλειοψηφία, η ψηφοφορία επαναλαμβάνεται ύστερα από πέντε μέρες και εκλέγεται Πρόεδρος της Δημοκρατίας εκείνος που συγκεντρώνει την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται ύστερα από πέντε μέρες και εκλέγεται Πρόεδρος της Δημοκρατίας εκείνος που συγκεντρώνει τη σχετική πλειοψηφία. Σε περίπτωση ισοψηφίας, εκλέγεται πρόεδρος της Δημοκρατίας που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου».</p>
      <p>Με τη νέα διάταξη αποσυνδέεται η εκλογή του Προέδρου της Δημοκρατίας από τη διάλυση της Βουλής ενώ η εκλογή του γίνεται με απόλυτη ή και σχετική πλειοψηφία (δηλαδή με 151 ή και λιγότερες ψήφους).</p>
      <p>
        <b>- Άρθρο 21 παρ 1: Προσθήκη εδαφίου για ελάχιστο εγγυημένο εισόδημα: ΝΑΙ 190, ΟΧΙ 107</b>
      </p>
      <p>Η πρόταση της ΝΔ ορίζει ότι: «Η οικογένεια ως θεμέλιο της συντήρησης για προαγωγής του Έθνους, καθώς και ο γάμος, η μητρότητα και η παιδική ηλικία τελούν υπό την προστασία του κράτους. Το Κράτος μεριμνά για τη διασφάλιση συνθηκών αξιοπρεπούς διαβίωσης όλων των πολιτών μέσω ενός συστήματος ελάχιστου εγγυημένου εισοδήματος, όπως νόμος ορίζει».</p>
      <p>
        <b>- Άρθρο 101 Α: Ανεξάρτητες Αρχές: ΝΑΙ 158, ΟΧΙ 139</b>
      </p>
      <p>Η πρόταση της ΝΔ ορίζει ότι: «Νόμος ορίζει τα σχετικά με την επιλογή και την υπηρεσιακή κατάσταση του επιστημονικού και λοιπού προσωπικού της υπηρεσίας που οργανώνεται για την υποστήριξη της λειτουργίας κάθε ανεξάρτητης αρχής. Τα πρόσωπα που στελεχώνουν τις Ανεξάρτητες Αρχές πρέπει να έχουν τα ανάλογα προσόντα, όπως νόμος ορίζει. Η επιλογή τους γίνεται με απόφαση της Διάσκεψης των Προέδρων της Βουλής. Η απόφαση λαμβάνεται με πλειοψηφία των τριών πέμπτων των μελών της. Η θητεία των μελών των Ανεξάρτητων Αρχών παρατείνεται έως το διορισμό νέων μελών. Τα σχετικά με τη διαδικασία επιλογής των μελών των Ανεξάρτητων Αρχών και της λειτουργίας και των αρμοδιοτήτων της Διάσκεψης των Προέδρων της Βουλής ορίζονται από τον Κανονισμό της Βουλής».</p>
      <p>
        <b>- Άρθρο 73: Λαϊκή νομοθετική πρωτοβουλία με προτάσεις νόμων μετά από υπογραφή 500.000 πολιτών: ΝΑΙ 254, ΟΧΙ 32, «ΠΑΡΩΝ» 11</b>
      </p>
      <p>Η πρόταση της ΝΔ ορίζει ότι: «Με υπογραφή 500.000 πολιτών που έχουν δικαίωμα ψήφου, μπορούν να κατατίθενται έως δύο ανά κοινοβουλευτική περίοδο προτάσεις νόμων στη Βουλή, οι οποίες με απόφαση του Προέδρου της παραπέμπονται στην οικεία κοινοβουλευτική επιτροπή προς επεξεργασία και εν συνεχεία εισάγονται υποχρεωτικά προς συζήτηση και ψήφιση στην Ολομέλεια του Σώματος. Οι προτάσεις νόμων του προηγούμενου εδαφίου δεν μπορεί να αφορούν θέματα δημοσιονομικά, εξωτερικής πολιτικής και εθνικής άμυνας. Νόμος ορίζει τους όρους και τις προϋποθέσεις εφαρμογής της παρούσας παραγράφου».</p>
      <p>
        <b>- Άρθρο 86 παρ 3: Ποινική ευθύνη υπουργών και κατάργηση της σύντομης αποσβεστικής προθεσμίας που οδηγούσε σε παραγραφή: ΝΑΙ 274, «ΠΑΡΩΝ» 23</b>
      </p>
      <p>Η κοινή πρόταση ΝΔ και ΣΥΡΙΖΑ ορίζει ότι: «Πρόταση άσκησης δίωξης υποβάλλεται από 30 τουλάχιστον βουλευτές. Η Βουλή, με απόφαση της που λαμβάνεται με την απόλυτη πλειοψηφία του όλου αριθμού των βουλευτών, συγκροτεί ειδική κοινοβουλευτική επιτροπή για τη διενέργεια προκαταρκτικής εξέτασης, διαφορετικά η πρόταση απορρίπτεται ως προδήλως αβάσιμη. Το πόρισμα της επιτροπής του προηγούμενου εδαφίου εισάγεται στην Ολομέλεια της Βουλής, η οποία αποφασίζει για την άσκηση ή μη δίωξης. Η σχετική απόφαση λαμβάνεται με την απόλυτη πλειοψηφία του όλου αριθμού των βουλευτών. Με τη διαδικασία και την πλειοψηφία του πρώτου εδαφίου της παραγράφου αυτής η Βουλή μπορεί οποτεδήποτε να ανακαλεί την απόφαση της ή να αναστείλει τη δίωξη, την προδικασία ή την κύρια διαδικασία».</p>
      <p>
        <b>- Άρθρο 62: Περιορισμό της βουλευτικής ασυλίας αποκλειστικά μόνο στα κοινοβουλευτικά καθήκοντα του βουλευτή: ΝΑΙ 179, ΟΧΙ 117, «ΠΑΡΩΝ» 1</b>
      </p>
      <p>Η πρόταση της ΝΔ ορίζει ότι: «Όσο διαρκεί η βουλευτική περίοδος, ο βουλευτής δεν διώκεται ούτε συλλαμβάνεται ούτε φυλακίζεται ούτε με άλλο τρόπο περιορίζεται χωρίς άδεια του Σώματος. Επίσης δεν διώκεται για πολιτικά εγκλήματα βουλευτής της Βουλής που διαλύθηκε, από τη διάλυση της και έως την ανακήρυξη των βουλευτών της νέας Βουλής. Η σχετική άδεια δίδεται από τη Βουλή υποχρεωτικά εφόσον η αίτηση της εισαγγελικής αρχής αφορά αδίκημα το οποίο δεν συνδέεται με την άσκηση των καθηκόντων ή την πολιτική δραστηριότητα του βουλευτή. Η Βουλή, με ευθύνη του Προέδρου της, αποφαίνεται υποχρεωτικά σχετικά με το αίτημα μέσα σε τρεις μήνες αφότου η αίτηση του εισαγγελέα για δίωξη διαβιβάστηκε στον Πρόεδρο της Βουλής. Η τρίμηνη προθεσμία αναστέλλεται κατά τη διάρκεια των διακοπών της Βουλής. Δεν απαιτείται άδεια για τα αυτόφωρα κακουργήματα».</p>
      <p>
        <b>- Άρθρο 68 παρ. 2: Δικαίωμα στη κοινοβουλευτική μειοψηφία να συστήσει δύο ανά κοινοβουλευτική περίοδο Εξεταστικές Επιτροπές με την υπογραφή 10 βουλευτών: ΝΑΙ 189, ΟΧΙ 94, «ΠΑΡΩΝ» 14</b>
      </p>
      <p>Η πρότασης της ΝΔ ορίζει ότι: «Η Βουλή συνιστά από τα μέλη της εξεταστικές επιτροπές, με απόφαση που λαμβάνεται με πλειοψηφία των παρόντων βουλευτών που δεν μπορεί να είναι κατώτερη των 2/5 του συνόλου των βουλευτών, ύστερα από πρόταση του 1/5 του όλου των βουλευτών. Προκειμένου να συσταθούν εξεταστικές επιτροπές για ζητήματα που ανάγονται στην εξωτερική πολιτική και την εθνική άμυνα, απαιτείται απόφαση της Βουλής που λαμβάνεται με την απόλυτη πλειοψηφία του όλου αριθμό των βουλευτών. Η Βουλή μπορεί να συνιστά δύο ανά κοινοβουλευτική περίοδο εξεταστικές επιτροπές, εφόσον η σχετική πρόταση 10 τουλάχιστον βουλευτών υπερψηφιστεί από τα 2/5 του συνόλου των βουλευτών, ανεξαρτήτως πλειοψηφίας. Τα σχετικά με τη συγκρότηση και τη λειτουργία των επιτροπών αυτών καθορίζονται από τον Κανονισμό της Βουλής».</p>
      <p>
        <b>- Άρθρο 96 παρ. 5: Εξομοίωση στρατιωτικών με τακτικούς δικαστές: ΝΑΙ 189, ΟΧΙ 94, «ΠΑΡΩΝ» 14</b>
      </p>
      <h3>Η ψηφοφορία ανά άρθρο</h3>
      <p>Tο αποτέλεσμα της ψηφοφορίας για την Αναθεώρηση του Συντάγματος έχει ως εξής:</p>
      <p>- 'Αρθρο 3 παρ. 1- θρησκευτική ουδετερότητα του κράτους (πρόταση ΣΥΡΙΖΑ) ΝΑΙ 83, ΟΧΙ 190, ΠΑΡΩΝ 24 (δεν αναθεωρείται)</p>
      <p>- 'Αρθρο 3 παρ. 2- θρησκευτική ουδετερότητα του κράτους (πρόταση ΣΥΡΙΖΑ) ΝΑΙ 85, ΟΧΙ 190, ΠΑΡΩΝ 22 (δεν αναθεωρείται)</p>
      <p>- 'Αρθρο 3 παρ.3- κατάργηση παραγράφου (πρόταση ΣΥΡΙΖΑ) ΝΑΙ 124, ΟΧΙ 170, ΠΑΡΩΝ 3 (δεν αναθεωρείται)</p>
      <p>- 'Αρθρο 3 (εισαγωγή ερμηνευτικής δήλωσης)- Επί του όρου «επικρατούσα θρησκεία» (πρόταση ΣΥΡΙΖΑ) ΝΑΙ 83, ΟΧΙ 187, ΠΑΡΩΝ 27 (δεν αναθεωρείται)</p>
      <p>- 'Αρθρο 5 παρ. 2- Απαγόρευση διακρίσεων και βάσει φύλου, ταυτότητας φύλου και σεξουαλικού προσανατολισμού (πρόταση ΣΥΡΙΖΑ) ΝΑΙ 120, ΟΧΙ 170, ΠΑΡΩΝ 7 (δεν αναθεωρείται)</p>
      <p>- 'Αρθρο 13 παρ. 5-θέσπιση πολιτικού όρκου (πρόταση ΣΥΡΙΖΑ) ΝΑΙ 83, ΟΧΙ 70, ΠΑΡΩΝ 44 (δεν αναθεωρείται)</p>
      <p>- 'Αρθρο 21 παρ. 1</p>
      <p>
        <b> * Πρόταση ΝΔ: Ελάχιστο εγγυημένο εισόδημα ΝΑΙ 190, ΟΧΙ 107, ΠΑΡΩΝ 0 (αναθεωρείται)</b>
      </p>
      <p>
        <b> * Πρόταση ΣΥΡΙΖΑ: Εγγύηση αξιοπρεπούς επιπέδου διαβίωσης για όλους ΝΑΙ 106, ΟΧΙ 182, ΠΑΡΩΝ 9 (δεν αναθεωρείται)</b>
      </p>
      <p>- 'Αρθρο 21 παρ. 3- Δικαίωμα στην υγεία (πρόταση ΣΥΡΙΖΑ) ΝΑΙ 115, ΟΧΙ 182, ΠΑΡΩΝ 0 (δεν αναθεωρείται)</p>
      <p>- 'Αρθρο 21 (προσθήκη παρ. 7)-Δημόσιος έλεγχος βασικών κοινωνικών αγαθών (πρόταση ΣΥΡΙΖΑ) ΝΑΙ 125, ΟΧΙ 172, ΠΑΡΩΝ 0 (δεν αναθεωρείται)</p>
      <p>- 'Αρθρο 22 παρ. 1- Δικαίωμα ίσης αμοιβής για ίσης αξίας εργασία ανεξαρτήτως ηλικίας (πρόταση ΣΥΡΙΖΑ) ΝΑΙ 129, ΟΧΙ 168, ΠΑΡΩΝ 0 (δεν αναθεωρείται)</p>
      <p>- 'Αρθρο 22 παρ. 2- Μονομερής προσφυγή σε διαιτησία για τον καθορισμό γενικών όρων εργασίας-κατίσχυση της πλέον ευνοϊκής για τους εργαζόμενους ρύθμισης (πρόταση ΣΥΡΙΖΑ) ΝΑΙ 128, ΟΧΙ 168, ΠΑΡΩΝ 1 (δεν αναθεωρείται)</p>
      <p>- 'Αρθρο 22 παρ. 4- Απαγόρευση επίταξης προσωπικών υπηρεσιών λόγω απεργίας (πρόταση ΣΥΡΙΖΑ) ΝΑΙ 106, ΟΧΙ 190, ΠΑΡΩΝ 1 (δεν αναθεωρείται)</p>
      <p>- 'Αρθρο 22 παρ. 5- Αναγωγή της κοινωνικής ασφάλισης σε δίκαιωμα (πρόταση ΣΥΡΙΖΑ) ΝΑΙ 109, ΟΧΙ 170, ΠΑΡΩΝ 18 (δεν αναθεωρείται)</p>
      <p>- 'Αρθρο 25 παρ. 3-Κατάργηση της απαγόρευσης της καταχρηστικής άσκησης δικαιώματος-Εισαγωγή της αρχής της επιείκειας (πρόταση ΣΥΡΙΖΑ) ΝΑΙ 107, ΟΧΙ 190, ΠΑΡΩΝ 0 (δεν αναθεωρείται)</p>
      <p>- 'Αρθρο 28 παρ. 2- Θέσπιση δημοψηφίσματος επί συνθήκης ή συμφωνίας προβλέπουσας μεταβίβαση κυριαρχικών αρμοδιοτήτων του κράτους (πρόταση ΣΥΡΙΖΑ) ΝΑΙ 94, ΟΧΙ 194, ΠΑΡΩΝ 9 (δεν αναθεωρείται)</p>
      <p>- 'Αρθρο 32 παρ. 4</p>
      <p>
        <b>* Πρόταση ΝΔ: Εκλογή του Προέδρου της Δημοκρατίας ΝΑΙ 158, ΟΧΙ 139, ΠΑΡΩΝ 0 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: Εκλογή του Προέδρου της Δημοκρατίας ΝΑΙ 83, ΟΧΙ 212, ΠΑΡΩΝ 1 (δεν αναθεωρείται)</b>
      </p>
      <p>- 'Αρθρο 32 παρ. 5 - Έκτακτη σύγκληση της απούσας Βουλής για την εκλογή του Προέδρου της Δημοκρατίας (πρόταση ΣΥΡΙΖΑ) ΝΑΙ 83, ΟΧΙ 213, ΠΑΡΩΝ 1 (δεν αναθεωρείται)</p>
      <p>- 'Αρθρο 33 παρ. 2- Θέσπιση του πολιτικού όρκου κατά την ορκωμοσία του Προέδρου της Δημοκρατίας (πρόταση ΣΥΡΙΖΑ) ΝΑΙ 97, ΟΧΙ 168, ΠΑΡΩΝ 32 (δεν αναθεωρείται)</p>
      <p>- 'Αρθρο 37 παρ. 2- Θέσπιση υποχρεωτικής βουλευτικής ιδιότητας του πρωθυπουργού (πρόταση ΣΥΡΙΖΑ) ΝΑΙ 93, ΟΧΙ 180, ΠΑΡΩΝ 24 (δεν αναθεωρείται)</p>
      <p>- 'Αρθρο 38 παρ. 1- Εποικοδομητική πρόταση δυσπιστίας (πρόταση ΣΥΡΙΖΑ) ΝΑΙ 83, ΟΧΙ 212, ΠΑΡΩΝ 2 (δεν αναθεωρείται)</p>
      <p>- 'Αρθρο 38 παρ. 2- Ορισμός αναπληρωτή πρωθυπουργού (πρόταση ΣΥΡΙΖΑ) ΝΑΙ 103, ΟΧΙ 182, ΠΑΡΩΝ 12 (δεν αναθεωρείται)</p>
      <p>- 'Αρθρο 44 παρ.2- Δημοψήφισμα με λαϊκή πρωτοβουλία (πρόταση ΣΥΡΙΖΑ) ΝΑΙ 116, ΟΧΙ 158, ΠΑΡΩΝ 23 (δεν αναθεωρείται)</p>
      <p>- 'Αρθρο 54 παρ. 1- Θέσπιση αναλογικού εκλογικού συστήματος (πρόταση ΣΥΡΙΖΑ) ΝΑΙ 94, ΟΧΙ 180, ΠΑΡΩΝ 23 (δεν αναθεωρείται)</p>
      <p>- 'Αρθρο 54 (προσθήκη παρ. 4)</p>
      <p>
        <b>* Πρόταση ΝΔ: Ψήφος των εκτός επικρατείας εκλογέων ΝΑΙ 212, ΟΧΙ 84, ΠΑΡΩΝ 1 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: Ψήφος των εκτός επικρατείας εκλογέων ΝΑΙ 108, ΟΧΙ 178, ΠΑΡΩΝ 11 (δεν αναθεωρείται)</b>
      </p>
      <p>- 'Αρθρο 54 (εισαγωγή ερμηνευτικής δήλωσης)- Ορισμός του αναλογικού εκλογικού συστήματος (πρόταση ΣΥΡΙΖΑ) ΝΑΙ 84, ΟΧΙ 204, ΠΑΡΩΝ 9 (δεν αναθεωρείται)</p>
      <p>- 'Αρθρο 56 (προσθήκη παρ.5)-Κώλυμα εκλογιμότητας διατελεσάντων βουλευτών επί τρεις διαδοχικές βουλευτικές περιόδους (πρόταση ΣΥΡΙΖΑ) ΝΑΙ 84, ΟΧΙ 202, ΠΑΡΩΝ 11 (δεν αναθεωρείται)</p>
      <p>- 'Αρθρο 59 παρ. 1- Θέσπιση του πολιτικού όρκου για τους βουλευτές (πρόταση ΣΥΡΙΖΑ) ΝΑΙ 96, ΟΧΙ 169, ΠΑΡΩΝ 32 (δεν αναθεωρείται)</p>
      <p>- 'Αρθρο 59 παρ. 2- Θέσπιση του πολιτικού όρκου (πρόταση ΣΥΡΙΖΑ) ΝΑΙ 97, ΟΧΙ 167, ΠΑΡΩΝ 33 (δεν αναθεωρείται)</p>
      <p>- 'Αρθρο 62</p>
      <p>
        <b>* Πρόταση ΝΔ: περιορισμός του βουλευτικού ακαταδίωκτου ΝΑΙ 179, ΟΧΙ 117, ΠΑΡΩΝ 1 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: περιορισμούς του βουλευτικού ακαταδίωκτου ΝΑΙ 117, ΟΧΙ 171, ΠΑΡΩΝ 9 (απορρίπτεται)</b>
      </p>
      <p>- 'Αρθρο 68 παρ. 2</p>
      <p>
        <b>* Πρόταση ΝΔ: Σύσταση εξεταστικών επιτροπών κατ΄εξαίρεση του κανόνα της πλειοψηφίας ΝΑΙ 189, ΟΧΙ 94, ΠΑΡΩΝ 14 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: Σύσταση εξεταστικών επιτροπών κατ΄εξαίρεση του κανόνα της πλειοψηφίας ΝΑΙ 106, ΟΧΙ 166, ΠΑΡΩΝ 15 (απορρίπτεται)</b>
      </p>
      <p>- 'Αρθρο 73-Θέσπιση λαϊκής νομοθετικής πρωτοβουλίας</p>
      <p>
        <b>* Πρόταση ΝΔ: προσθήκη παρ.6 ΝΑΙ 254, ΟΧΙ 32, ΠΑΡΩΝ 11 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: τροποποίηση παρ. 1 ΝΑΙ 98, ΟΧΙ 189, ΠΑΡΩΝ 9 (απορρίπτεται)</b>
      </p>
      <p>- 'Αρθρο 84 παρ. 2-Εποικοδομητική πρόταση δυσπιστίας (πρόταση ΣΥΡΙΖΑ) ΝΑΙ 83, ΟΧΙ 213, ΠΑΡΩΝ 1 (δεν αναθεωρείται)</p>
      <p>- 'Αρθρο 86 παρ.3-Κατάργηση της προθεσμίας άσκησης δίωξης του άρθρου 86 παρ.3 (κοινή πρόταση ΝΔ-ΣΥΡΙΖΑ) ΝΑΙ 274, ΟΧΙ 0, ΠΑΡΩΝ 23 (αναθεωρείται)</p>
      <p>- 'Αρθρο 86 (εισαγωγή ερμηνευτικής δήλωσης)-προσδιορισμός του πεδίου εφαρμογής του άρθρου 86 παρ.1 (πρόταση ΣΥΡΙΖΑ) ΝΑΙ 84, ΟΧΙ 188, ΠΑΡΩΝ 25 (δεν αναθεωρείται)</p>
      <p>- 'Αρθρο 96 παρ. 5</p>
      <p>
        <b>* Πρόταση ΝΔ: Στρατιωτικό δικαστήριο ΝΑΙ 189, ΟΧΙ 94, ΠΑΡΩΝ 14 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: Στρατιωτικό δικαστήριο ΝΑΙ 103, ΟΧΙ 180, ΠΑΡΩΝ 14 (απορρίπτεται)</b>
      </p>
      <p>- 'Αρθρο 101 παρ.1 -Περιφερειακή οργάνωση του κράτους (πρόταση ΣΥΡΙΖΑ) ΝΑΙ 93, ΟΧΙ 189, ΠΑΡΩΝ 15 (δεν αναθεωρείται)</p>
      <p>- 'Αρθρο 101 παρ.4-Εξειδίκευση της κρατικής μέριμνας για τις νησιωτικές και τις ορεινές περιοχές (πρόταση ΣΥΡΙΖΑ) ΝΑΙ 129, ΟΧΙ 168, ΠΑΡΩΝ 0 (δεν αναθεωρείται)</p>
      <p>- 'Αρθρο 101 (εισαγωγή ερμηνευτικής δήλωσης)-Εξειδίκευση της κρατικής μέριμνας για τις νησιωτικές και τις ορεινές περιοχές (πρόταση ΣΥΡΙΖΑ) ΝΑΙ 129, ΟΧΙ 158, ΠΑΡΩΝ 10 (δεν αναθεωρείται)</p>
      <p>- 'Αρθρο 101Α</p>
      <p>
        <b>* Πρόταση ΝΔ: Επιλογή των μελών των Ανεξάρτητων Αρχών ΝΑΙ 158, ΟΧΙ 139, ΠΑΡΩΝ 0 (αναθεωρείται)</b>
      </p>
      <p>
        <b>* Πρόταση ΣΥΡΙΖΑ: Ίδρυση νέων Ανεξάρτητων Αρχών με αυξημένη πλειοψηφία της Βουλής-Επιλογή των μελών των Ανεξάρτητων Αρχών ΝΑΙ 84, ΟΧΙ 194, ΠΑΡΩΝ 19 (απορρίπτεται)</b>
      </p>
      <p>- 'Αρθρο 102 παρ. 2 - Θέσπιση του αναλογικού εκλογικού συστήματος κατά την εκλογή των αρχών των ΟΤΑ-Λαϊκές συνελεύσεις και τοπικά δημοψηφίσματα (πρόταση ΣΥΡΙΖΑ) ΝΑΙ 105, ΟΧΙ 190, ΠΑΡΩΝ 2 (δεν αναθεωρείται)</p>
      <p>- 'Αρθρο 112 παρ. 4- κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0 ΠΑΡΩΝ 0 αναθεωρείται</p>
      <p>- 'Αρθρο 113- κατάργηση του άρθρου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>'- Αρθρο 114 παρ.1 - κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 114 παρ. 2- κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 115 παρ. 1 - κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 115 παρ. 2-κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 115 παρ. 3 - κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 115 παρ. 4- κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
      <p>- 'Αρθρο 119 παρ. 1 - κατάργηση παραγράφου (κοινή πρόταση ΝΔ-ΣΥΡΙΖΑ) ΝΑΙ 297, ΟΧΙ 0, ΠΑΡΩΝ 0 (αναθεωρείται)</p>
    </article>
  </body>
</html>