<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/sari-razkri-kakvi-sa-otnosheniqta-mu-s-ronaldo-i-dali-shte-igrae-sreshtu-atletiko--1409613.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-25T17:39:00+00:00"/>
    <meta property="og:title" content="Сари разкри какви са отношенията му с Роналдо и дали ще играе срещу Атлетико"/>
    <meta property="og:description" content="Звездата на Ювентус Кристиано Роналдо може да се завърне в игра за бианконерите в утрешния мач с Атлетико Мадрид, разкри наставникът на торинци Маурицио Сари Португалският нападател е измъчван от проблем с коляното в последните няколко седмици, като игра в решаващите евроквалификации на Португалия с болки, но пропусна победата на Юве над Аталанта с 3:1 през уикенда"/>
  </head>
  <body>
    <article>
      <h1>Сари разкри какви са отношенията му с Роналдо и дали ще играе срещу Атлетико</h1>
      <address><time datetime="2019-11-25T17:39:00+00:00">25 Nov 2019, 17:39</time> by <a rel="author">Sportlive.bg</a></address>
      <p>Звездата на Ювентус <b><a href="https://www.sportlive.bg/tags/2646">Кристиано Роналдо</a></b> може да се завърне в игра за "бианконерите" в утрешния мач с Атлетико Мадрид, разкри наставникът на торинци Маурицио Сари. Португалският нападател е измъчван от проблем с коляното в последните няколко седмици, като игра в решаващите евроквалификации на Португалия с болки, но пропусна победата на Юве над Аталанта с 3:1 през уикенда.</p>
      <p><i>"В неделя Кристиано тренира наравно със съотборниците си. Неговото състояние се подобрява, но ще трябва да преценим дали ще играе утре. Положително бе, че успя да изкара цялата тренировка",</i> коментира Сари на днешната си пресконференция.</p>
      <p>Роналдо бе заменен в последните два мача за <b><a href="https://www.sportlive.bg/tags/1622">Ювентус</a></b> в Шампионската лига и изглеждаше особено недоволен при смяната си срещу Локомотив Москва, но Сари увери, че няма проблеми между двамата. <i>"Отношенията ми с Кристиано са добри. Щом играч, който е спечелил толкова много, е ядосан при смяна, значи той още е пределно мотивиран, а това е нещо хубаво"</i>, заяви треньорът на "бианконерите".</p>
      <p>Ювентус вече си осигури място на осминафиналите на Шампионската лига, но с победа на "Алианц Стейдиъм" утре ще завърши на първо място в групата. <i>"Срещу Атлетико се играе трудно, ние искаме да спечелим групата и ще се опитаме да изпълним тази цел утре"</i>, каза Сари.</p>
      <p>
        <i>Преди няколко дни пък Маурицио Сари сравни Роналдо с аматьор (<b><a href="https://www.sportlive.bg/worldfootball/italy/Sari-sravni-Ronaldo-s-amatxor-1409235.html">повече по темата четете тук</a></b>).</i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/italy/Partnxorstvoto-mezhdu-Iguain-i-Dibala-e-problem-kakto-za-Ronaldo-taka-i-za-Sari-1409596.html"/>
        <a href="https://www.sportlive.bg/worldfootball/england/Zvezda-na-Chelsi-razkril-tajnata-na-Ronaldo-oshte-na-13-godini-1409553.html"/>
        <a href="https://www.sportlive.bg/worldfootball/italy/Ronaldo-e-istinski-zvqr-na-domashnata-scena-1409512.html"/>
        <a href="https://www.sportlive.bg/worldfootball/italy/Ronaldo-iznenadvashto-izvyn-grupata-na-Yuventus-za-macha-s-Atalanta-1408763.html"/>
        <a href="https://www.sportlive.bg/worldfootball/championsleague/Problem-s-kontuzeni-i-za-Yuventus-i-za-Atletiko-predi-vazhniq-dvuboj-1409527.html"/>
      </related>
    </article>
  </body>
</html>