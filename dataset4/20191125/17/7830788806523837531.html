<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/konec-uberu-v-londyne-taxisluzba-zrejme-prijde-o-licenci_535583.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Konec Uberu v Londýně? Taxislužba zřejmě přijde o licenci"/>
    <meta property="og:description" content="Poskytovatel alternativní taxislužby Uber by mohl už podruhé za necelé dva roky přijít o provozní licenci v Londýně. Příslušný úřad pro veřejnou dopravu v..."/>
  </head>
  <body>
    <article>
      <h1>Konec Uberu v Londýně? Taxislužba zřejmě přijde o licenci</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Poskytovatel alternativní taxislužby Uber by mohl už podruhé za necelé dva roky přijít o provozní licenci v Londýně. Příslušný úřad pro veřejnou dopravu v Londýně oznámil, že kvůli několika problémům, které ohrozily cestující a jejich bezpečnost, neprodlouží Uberu provozní licenci. Ta tak vyprší v pondělí o půlnoci. Uber uvedl, že se proti rozhodnutí odvolá a může proto pokračovat v provozu, dokud nebude odvolací proces u konce.</b>
      </p>
      <p>Úřad Transport of London (TfL) prý navzdory vyřešení některých problémů nemá důvěru, že potíže se v budoucnu neobjeví znovu. Považuje proto Uber v tuto chvíli za "nezpůsobilý a nevhodný". Uber naopak rozhodnutí pokládá za "neobvyklé a špatné".</p>
      <p>"V posledních dvou letech jsme zásadně změnili naše podnikání a standardy bezpečnosti stanovujeme," připomněla firma a upozornila, že TfL před pouhýma dvěma měsíci společnost uznal jako způsobilého provozovatele.</p>
      <p>TfL chování Uberu podrobně sleduje. V září obnovil firmě licenci jen na dva měsíce a stanovil mu přísnější podmínky kvůli obavám o bezpečnost cestujících a agresivní firemní taktice.</p>
      <p>Jedním z hlavních problémů, který úřad přiměl k současnému rozhodnutí, je změna prý systému Uberu, který umožnila neoprávněným řidičům nahrávat své fotografie na účty jiných řidičů. Mohou tak přepravovat cestující, i když nemají oprávnění. To se stalo nejméně u 14 tisíc jízd, které tak v důsledku nekrylo pojištění. Někteří cestující také jeli s řidiči bez licence, včetně jednoho, kterému TfL předtím odebral licenci.</p>
      <p>Uber má v Londýně zhruba 45 tisíc řidičů. Firma má nyní 21 dní na odvolání, které pravděpodobně bude zahrnovat i žalobu u soudu a může trvat měsíce. Do vyřešení odvolání může pokračovat v činnosti, napsaly agentury AP a Reuters.</p>
      <p>V roce 2017 odmítl TfL obnovit londýnskou provozní licenci Uberu kvůli údajným bezpečnostním rizikům pro veřejnost. Soud následně poskytl Uberu zkušební licenci, která vypršela v září. TfL následně prodloužil firmě licenci jen o dva měsíce.</p>
      <p>Kvůli odporu ze strany provozovatelů tradičních taxislužeb čelí Uber regulačním a právním překážkám po celém světě. S problémy se potýká i v České republice, kde proti němu taxikáři opakovaně protestovali.</p>
      <p>Tradiční taxislužby považují alternativní přepravce za nekalou konkurenci, protože řidiči služeb, jako je Uber, nemají auta evidovaná jako vozy taxi, nemají taxametry a nesplňují zákonné požadavky pro taxikáře. Uber své služby označuje za spolujízdu v rámci sdílené ekonomiky.</p>
    </article>
  </body>
</html>