<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/655911/ael-to-eyxaristo-toy-alexi-koygia-stin-oikogeneia-savvidi"/>
    <meta property="og:site_name" content="OnSports"/>
    <meta property="article:published_time" content="2019-11-25T17:31:08+00:00"/>
    <meta property="og:title" content="ΑΕΛ: Το «ευχαριστώ» του Αλέξη Κούγια στην οικογένεια Σαββίδη"/>
    <meta property="og:description" content="Νέα ανακοίνωση από την ΠΑΕ ΑΕΛ για τον αγώνα της Κυριακής με τον ΠΑΟΚ στην Τούμπα, με προσωπικές ευχαριστίες του Αλέξη Κούγια προς την οικογένεια Σαββίδη."/>
  </head>
  <body>
    <article>
      <h1>ΑΕΛ: Το «ευχαριστώ» του Αλέξη Κούγια στην οικογένεια Σαββίδη</h1>
      <address><time datetime="2019-11-25T17:31:08+00:00">25 Nov 2019, 17:31</time> by <a rel="author">Onsports Team</a></address>
      <p>Νέα ανακοίνωση από την ΠΑΕ ΑΕΛ για τον αγώνα της Κυριακής με τον ΠΑΟΚ στην Τούμπα, με προσωπικές ευχαριστίες του Αλέξη Κούγια προς την οικογένεια Σαββίδη.</p>
      <p>Η Λάρισα στη διάρκεια του αγώνα είχε αρκετά παράπονα από τη διαιτησία και εξέδωσε ανακοινώσεις και προσωπικές δηλώσεις από τον Αλέξη Κούγια για το συγκεκριμένο θέμα. Αργότερα, βέβαια, υπήρξε… αναδίπλωση από πλευράς των Θεσσαλών και νέες δηλώσεις από τον ιδιοκτήτη των «βυσσινί».</p>
      <p>Μάλιστα, τη Δευτέρα (25/11), ο Αλέξης Κούγιας και η ΠΑΕ ΑΕΛ εξέδωσαν ανακοίνωση με την οποία ευχαρίστησαν για τη φιλοξενία. Ο ιδιοκτήτης της θεσσαλικής ομάδας ευχαρίστησε προσωπικά την οικογένεια Σαββίδη, για τη φιλοξενία του γιου του και των συμμαθητών του στην Τούμπα.</p>
      <h3>Η ανακοίνωση</h3>
      <p>«Η ΠΑΕ ΑΕΛ και προσωπικά ο κ. Αλέξης Κούγιας θέλουμε να ευχαριστήσουμε την ΠΑΕ ΠΑΟΚ, αλλά και τους οπαδούς τους ΠΑΟΚ (δεν μιλάμε για κάποιους "άρρωστους" οργανωμένους που βρίζουν μονίμως τη Λάρισα) για την υπέροχη φιλοξενία την οποία προσέφεραν στους ποδοσφαιριστές μας, στους προπονητές μας και στους διοικούντες μας.</p>
      <p>Επιφυλασσόμεθα να ανταποδώσουμε με ακόμα καλύτερο τρόπο στο παιχνίδι του δευτέρου γύρου στη Λάρισα και ευελπιστούμε και στα play offs.</p>
      <p>Ειδικά ο κ. Κούγιας θέλει να ευχαριστήσει την οικογένεια Σαββίδη για την φιλοξενία του γιου του Χρήστου και των συμμαθητών του (βρίσκονται σε πενθήμερη εκδρομή στη Θεσσαλονίκη) σε ιδιαίτερη σουίτα και με έναν πολύ ζεστό τρόπο».</p>
    </article>
  </body>
</html>