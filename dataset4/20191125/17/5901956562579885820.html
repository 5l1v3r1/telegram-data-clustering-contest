<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/partnerstvo-na-visji-frekvenci-230095"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T17:04:00+00:00"/>
    <meta property="og:title" content="Partnerstvo na višji frekvenci"/>
    <meta property="og:description" content="Človek mora biti najprej sam postavljen kot oseba, preden lahko ustvari kakovostno partnerstvo, poudarjajo guruji. V duhovno zrelem partnerstvu ni odvisnosti ali čustvene manipulacije, temveč odnos..."/>
  </head>
  <body>
    <article>
      <h1>Partnerstvo na višji frekvenci</h1>
      <h2>V zrelem odnosu ni drame, le notranji mir in skupna rast. Razmerje partnerjema ne jemlje osebne svobode in edinstvenosti. </h2>
      <address><time datetime="2019-11-25T17:04:00+00:00">25 Nov 2019, 17:04</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/09/22/1342802.jpg"/>
          <figcaption>GETTY IMAGES/ISTOCKPHOTOV odnosu dveh duhovno zrelih posameznikov ni več strahov in odvisnosti. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/09/22/1342803.jpg"/>
          <figcaption>GETTY IMAGES/ISTOCKPHOTOOb manifestiranju partnerja raje razmišljajmo, kako se želimo počutiti v partnerstvu, kot o tem, katere lastnosti naj ima. FOTO: Guliver/Getty Images</figcaption>
        </figure>
      </slideshow>
      <p>Človek mora biti najprej sam postavljen kot oseba, preden lahko ustvari kakovostno partnerstvo, poudarjajo guruji. V duhovno zrelem partnerstvu ni odvisnosti ali čustvene manipulacije, temveč odnos soustvarjata dva posameznika. Pomembno je, da ostaneta samostojna, saj lahko tako bolje sodelujeta. Ko si samostojen, ne potrebuješ partnerja, da bi te čustveno izpolnjeval, ampak da ti pomaga, da se razvijaš in nadgradiš v boljšo osebo.<br/><br/>Običajno sicer vsi začnemo z odnosi, v katerih vlada soodvisnost, v njih pa s partnerjem razrešujemo problematike, ki jih nismo v otroštvu s starši. Šele ko se notranje prebudimo, spoznamo, da nas je strah, da bi nas zapustil nekdo, ki izpolnjuje naše potrebe, zato smo odvisni od njega, in če želimo povzdigniti odnos na višjo raven, moramo ugotoviti, kako lahko sami poskrbimo zase in za svoje potrebe. Šele ko ugotovimo, da smo celostni in samozadostni, lahko vzpostavimo partnerstvo na višji vibraciji, pri kateri sebe v celoti delimo s partnerjem, a hkrati ne izgubimo svoje individualnosti. Odnos je namreč nekaj, kar ustvarjata dva skupaj, ne jemlje pa jima osebne svobode in edinstvenosti.<br/><br/>Kdo je naša sorodna in karmična duša, na tej točki niti ni pomembno, saj je cilj odnosa osebni razvoj, a dejstvo je, da je večina tradicionalnih odnosov karmičnih. Naši največji mučitelji so lahko naši največji učitelji. Z dušnega nivoja je namreč to nekdo, ki se je javil, da nas bo trpinčil, da bomo prepoznali svojo vlogo žrtve in se naučili, kaj ni ljubezen. Na dušnem nivoju je to naredil iz ljubezni in v dogovoru z nami. Vse pomembne osebe v življenju so člani naših dušnih skupin in povezav, saj se skozi odnose vedno učimo. V intimnih odnosih pa se najbolj odpremo, zato se največ karmičnih povezav in izzivov odvije v njih.</p>
      <h3>Duhovno partnerstvo</h3>
      <p>Seznami o idealnem partnerju so problematični, saj pogosto izhajajo iz našega razuma, svarijo guruji. Zato se moramo zavedati, da je eno, kaj si želimo, drugo pa, kaj potrebujemo. Za duhovno rast in razvoj namreč vedno dobimo tisto, kar potrebujemo za napredek. Zato ob manifestiranju partnerja raje razmišljajmo, kako se želimo počutiti v partnerstvu, kot to, katere lastnosti naj ima. Pripravljeni moramo biti tudi na to, da partner vedno odseva naše šibke točke in problematiko. Bolj imamo sami prečiščeno energijo, večja je verjetnost, da pritegnemo partnerja, ki bo imel razčiščene stvari.</p>
      <figure>
        <img src="https://www.slovenskenovice.si/images/slike/2019/09/22/1342803.jpg"/>
        <figcaption>Ob manifestiranju partnerja raje razmišljajmo, kako se želimo počutiti v partnerstvu, kot o tem, katere lastnosti naj ima. FOTO: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Ko se srečata duhovno zrela posameznika, ki sta vsak pri sebi razčistila svoje strahove, vzorce in prepričanja, lahko nastane drugačen odnos, v katerem ni več strahov, odvisnosti in v katerem vidimo za maske drug drugega. Nismo več hrčki v kolesu, ampak zmoremo pogledati, da partner pogosto samo pritisne na bolečo točko, ki jo moramo pozdraviti sami, hkrati pa je tudi on tako duhovno razvit in zrel, da bo znal ravnati v tej situaciji. V takem odnosu posledično ni več drame, nemirnih čustev, le še notranji mir. Če se pojavi problem, ga takoj rešita. Komunicirata drugače, manj energije zapravita za ukvarjanje z odnosom in je imata več za vse drugo, kar počneta. Odnos se poglablja, upata si vedno bolj odpirati, ker ju ni strah, kaj bo na drugi strani. Lahkotnejše je, energija bolj teče, sta v toku in dogajajo se jima lepe stvari.<br/><br/>Skozi svoje odnose se namreč učimo izpuščanja, postavljanja meja in tudi prepoznavanja, kdaj je trenutek, ko stvar ne pelje nikamor več. Če se partner ne bo spremenil, moraš ugotoviti, ali ga lahko sprejemaš takega ali si ga prerasel in moraš naprej. Nekateri tudi bežijo iz odnosov, ne da bi jih v resnici zaključili. Seveda dobijo še enkrat enako, dokler ne predelajo vzorca.</p>
    </article>
  </body>
</html>