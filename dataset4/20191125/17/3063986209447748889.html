<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/11/25/843398"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-11-25T17:25:00+00:00"/>
    <meta property="og:title" content="গফরগাঁওয়ে বিদ্যালয় ঘেঁষে ওয়াল নির্মাণ, পাঠদান ব্যাহত"/>
    <meta property="og:description" content="ময়মনসিংহের গফরগাঁওয়ের শিবগঞ্জ সরকারি প্রাথমিক বিদ্যালয় ঘেঁষে পাশের উচ্চ বিদ্যালয় কর্তৃপক্ষ ভেন্টিলেটার সমান ওয়াল নির্মাণ করায় প্রায় চারশ’ শিক্ষার্থীর বিদ্যালয়টিতে পাঠদান ব্যাহত হচ্ছে। এ নিয়ে দুই বিদ্যালয় কর্তৃপক্ষের মধ্যে বিরাজ করছে অসন্তোষ। এ বিষয়ে শিবগঞ্জ সরকারি প্রাথমিক বিদ্যালয়ের প্রধান শিক্ষক লুৎফা বেগম উপজেলা নির্বাহী কর্মকর্তা বরাবর চিঠি দিয়েছেন। জানা যায়, উপজেলার শিবগঞ্জ সরকারি প্রাথমিক বিদ্যালয় ভবনের পিছনের খালি জমিতে দোকান নির্মাণ করে ভাড়া দেওয়ার উদ্দেশ্যে পাশের শিবগঞ্জ বিদাস উচ্চ বিদ্যালয় কর্তৃপক্ষ বিদ্যায়লটির কার্নিশ সমান ওয়াল নির্মাণ করেছেন। ওয়ালটি বিদ্যালয় ভবনের মাত্র দুই ফুট দূরত্বে নির্মাণ হওয়ায় শ্রেণি কক্ষের ছয়টি জানালা অপ্রয়োজনীয় হয়ে পড়েছে। এতে আলো-বাতাস বন্ধ হয়ে গেছে এবং ক্লাস নেওয়ার সময় শ্রেণি কক্ষ অন্ধকার থাকে। ফলে পাঠদান মারাত্মক ভাবে ব্যাহত হচ্ছে।  শিবগঞ্জ সরকারি প্রাথমিক বিদ্যালয়ের প্রধান শিক্ষক লুৎফা বেগম বলেন, আমার বিদ্যালয়ে ৩৯৩ জন শিক্ষার্থী। ওয়াল নির্মাণ করায় জানালাগুলো খুলে দিলেও শ্রেণিকক্ষ অন্ধকার থাকে। ওয়ালটি নিচু করে নির্মাণ করলে সমস্যা হতো না। ওয়াল নির্মাণ না করার জন্য অনুরোধ…"/>
  </head>
  <body>
    <article>
      <h1>গফরগাঁওয়ে বিদ্যালয় ঘেঁষে ওয়াল নির্মাণ, পাঠদান ব্যাহত</h1>
      <address><time datetime="2019-11-25T17:25:00+00:00">25 Nov 2019, 17:25</time> by <a rel="author">গফরগাঁও (ময়মনসিংহ) প্রতিনিধি</a></address>
      <p>ময়মনসিংহের গফরগাঁওয়ের শিবগঞ্জ সরকারি প্রাথমিক বিদ্যালয় ঘেঁষে পাশের উচ্চ বিদ্যালয় কর্তৃপক্ষ ভেন্টিলেটার সমান ওয়াল নির্মাণ করায় প্রায় চারশ’ শিক্ষার্থীর বিদ্যালয়টিতে পাঠদান ব্যাহত হচ্ছে। এ নিয়ে দুই বিদ্যালয় কর্তৃপক্ষের মধ্যে বিরাজ করছে অসন্তোষ। এ বিষয়ে শিবগঞ্জ সরকারি প্রাথমিক বিদ্যালয়ের প্রধান শিক্ষক লুৎফা বেগম উপজেলা নির্বাহী কর্মকর্তা বরাবর চিঠি দিয়েছেন।</p>
      <p>জানা যায়, উপজেলার শিবগঞ্জ সরকারি প্রাথমিক বিদ্যালয় ভবনের পিছনের খালি জমিতে দোকান নির্মাণ করে ভাড়া দেওয়ার উদ্দেশ্যে পাশের শিবগঞ্জ বিদাস উচ্চ বিদ্যালয় কর্তৃপক্ষ বিদ্যায়লটির কার্নিশ সমান ওয়াল নির্মাণ করেছেন। ওয়ালটি বিদ্যালয় ভবনের মাত্র দুই ফুট দূরত্বে নির্মাণ হওয়ায় শ্রেণি কক্ষের ছয়টি জানালা অপ্রয়োজনীয় হয়ে পড়েছে। এতে আলো-বাতাস বন্ধ হয়ে গেছে এবং ক্লাস নেওয়ার সময় শ্রেণি কক্ষ অন্ধকার থাকে। ফলে পাঠদান মারাত্মক ভাবে ব্যাহত হচ্ছে। </p>
      <p>শিবগঞ্জ সরকারি প্রাথমিক বিদ্যালয়ের প্রধান শিক্ষক লুৎফা বেগম বলেন, আমার বিদ্যালয়ে ৩৯৩ জন শিক্ষার্থী। ওয়াল নির্মাণ করায় জানালাগুলো খুলে দিলেও শ্রেণিকক্ষ অন্ধকার থাকে। ওয়ালটি নিচু করে নির্মাণ করলে সমস্যা হতো না। ওয়াল নির্মাণ না করার জন্য অনুরোধ করতে আমার একজন সহকারী শিক্ষককে তাদের কাছে পাঠিয়েছিলাম। কিন্তু ওনারা তাকে অপমান করেছেন।</p>
      <p>শিবগঞ্জ বিদাস উচ্চ বিদ্যালয়ের প্রধান শিক্ষক এস এম বদরুল হক বলেন, খালি জমিটি আমার বিদ্যালয়ের। তাই সেখানে বাউন্ডারি ওয়াল নির্মাণ করা হয়েছে। কিন্তু এতে প্রাথমিক বিদ্যালয়ের কোনো সমস্যা হবার কথা নয়।</p>
      <p>উপজেলা প্রাথমিক শিক্ষা কর্মকর্তা(ভারপ্রাপ্ত) সালমা আক্তার বলেন, এ ব্যাপারে প্রধান শিক্ষককে স্থানীয় গণ্যমান্য ব্যক্তিদের সাথে আলোচনা করে সমাধানের জন্য বলেছি। সমাধান না হলে উপজেলা নির্বাহী কর্মকর্তা স্যারের কাছে লিখিত অবহিত করার নির্দেশ দিয়েছি।</p>
      <p>উপজেলা নির্বাহী কর্মকর্তা কাজী মাহবুব উর রহমান বলেন, বিষয়টি উপজেলা প্রাথমিক শিক্ষা কর্মকর্তা ও সার্ভেয়ারকে দেখার নির্দেশ দেওয়া হয়েছে।   </p>
    </article>
  </body>
</html>