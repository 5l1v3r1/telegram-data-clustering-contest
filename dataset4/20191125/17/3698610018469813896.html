<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/meriya-harkova-podala-do-sudu-na-institut-nacionalnoyi-pam-yati-cherez-zhukova-330854_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T17:45:00+00:00"/>
    <meta property="og:title" content="Мерія Харкова подала до суду на Інститут національної пам'яті через Жукова"/>
    <meta property="og:description" content="У Кернеса незадоволені тим, що УІНП вказує мерії на порушення закону і комунікує з правоохоронними органами."/>
  </head>
  <body>
    <article>
      <h1>Мерія Харкова подала до суду на Інститут національної пам'яті через Жукова</h1>
      <h2>У Кернеса незадоволені тим, що УІНП вказує мерії на порушення закону і комунікує з правоохоронними органами.</h2>
      <address>
        <time datetime="2019-11-25T17:45:00+00:00">25 Nov 2019, 17:45</time>
      </address>
      <p><b><a href="https://dt.ua/UKRAINE/zelenskiy-prokomentuvav-znesennya-pam-yatnika-zhukovu-v-harkovi-313340_.html">Харківська міська рада</a></b> вирішила судитися з Українським інститутом національної пам'яті. Мерія просить суд заборонити УІНП втручатися в роботу міського самоврядування. Фотокопія позову, поданого до Окружного адміністративного суду Києва, опинилася в розпорядженні <b><a href="https://dt.ua/">DT.UA</a></b>.</p>
      <p>Підставою для позову стала реакція Інституту на спроби перейменування проспекту Петра Григоренка на честь маршала Георгія Жукова, встановлення пам'ятника радянському воєначальнику, а також меморіальної дошки почесному громадянину Харкова, генералу КДБ Юрію Шрамку. УІНП нагадав міськраді та меру Харкова Геннадію Кернесу, що ці дії є пропагандою комуністичного тоталітарного режиму, порушують чинне законодавство, і за них передбачена кримінальна відповідальність.</p>
      <p>При цьому укладач позову цитує в документі норми Закону, що прямо забороняють називати вулиці на честь радянського керівництва і партійних функціонерів. Проте нагадування УІНП про неприпустимість порушення згаданих норм і звернення до правоохоронних органів називає "втручанням" у діяльність міськради.</p>
      <p>Зокрема, йдеться про листи УІНП до міськради про неприпустимість перейменування будь-якої вулиці на честь маршала Жукова і встановлення дошки генералові КДБ Шрамку.</p>
      <p>У зв'язку з перейменуванням проспекту Григоренка на честь маршала Жукова Служба безпеки України зареєструвала кримінальне провадження за статтею 436-1 Кримінального кодексу (виготовлення, розповсюдження комуністичної, і нацистської символіки, пропаганда комуністичного та націонал-соціалістичного тоталітарних режимів). У свою чергу, <b><a href="https://dt.ua/UKRAINE/policiya-harkova-vidkrila-spravu-za-povernennya-prospektu-grigorenka-imeni-zhukova-315080_.html">поліція розслідує факти зловживання владою</a></b> або службовим становищем посадових осіб міськради, кваліфікуючи їх дії за ст. 364 КК. СБУ і поліція запитують у міськради документи про його діяльність і співробітників та проводять інші слідчі дії.</p>
      <p>У мерії також висловили невдоволення тим, що рішення міськради про присвоєння проспекту Григоренка імені Жукова було оскаржено в суді, і позивачі спиралися, в тому числі, на роз'яснення Інституту про незаконність перейменування.</p>
      <p>Перелічені дії УІНП міськрада розцінює як втручання в її роботу і просить визнати їх незаконними. Мерія також просить суд зобов'язати Інститут "утриматися від втручання у здійснення Харківською міською радою, харківським міським головою, виконавчими органами та посадовими особами функцій і повноважень".</p>
      <p>  <a href="https://assets.documentcloud.org/documents/6558591/Pozov.pdf">Pozov (PDF)</a> <br/><a href="https://assets.documentcloud.org/documents/6558591/Pozov.txt">Pozov (Text)</a></p>
      <p>Начальниця Північно-Східного міжрегіонального відділу Українського інституту національної пам'яті Марія Тахтаулова вважає позов міськради безпідставним.</p>
      <p>"Згідно з Положенням про Інститут, серед завдань зазначено недопущення використання символів тоталітарних режимів. Отже, цим позовом фактично намагаються обмежити нашу діяльність і перешкодити виконувати функції, які покладено на Український інститут національної пам'яті як центральний орган виконавчої влади", - написала вона на своїй сторінці в Facebook.</p>
      <p>Нагадаємо, 19 червня Харківська міська рада проголосувала за <b><a href="https://dt.ua/UKRAINE/harkivska-miskrada-hoche-povernuti-prospektu-grigorenka-nazva-zhukova-314900_.html">перейменування проспекту Петра Григоренка на честь Маршала Жукова</a></b>. Уже у вересні Харківський окружний <b><a href="https://dt.ua/UKRAINE/u-harkovi-sud-skasuvav-povernennya-prospektu-imeni-zhukova-323135_.html">адмінсуд скасував рішення міськради</a></b>, а 8 листопада мерія <b><a href="https://dt.ua/UKRAINE/harkivska-miskrada-prograla-apelyaciyu-pro-pereymenuvannya-prospektu-na-chest-zhukova-328954_.html">програла ще й апеляцію</a></b>. Суди визнали перейменування незаконним через низку процедурних порушень. Зокрема, через те, що міськрада не організувала громадське обговорення цієї ініціативи</p>
      <p>Після програшу в двох інстанціях міськрада запустила електронне обговорення повторного перейменування проспекту, пославшись на прохання ветеранських організацій.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>