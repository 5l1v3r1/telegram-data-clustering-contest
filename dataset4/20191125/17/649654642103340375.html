<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/kosovo-problematicno-pitanje-nacionalnog-identiteta/"/>
    <meta property="og:site_name" content="Dnevni list Danas"/>
    <meta property="article:published_time" content="2019-11-25T17:02:20+00:00"/>
    <meta property="og:title" content="Kosovo: Problematično pitanje nacionalnog identiteta"/>
    <meta property="og:description" content="Stav glavnog kandidata za novog kosovskog premijera Aljbina Kurtija da na Kosovu žive Albanci i da ne postoji nacionalni identitet Kosovara, izazvao je reakciju nekih krugova u Prištini, koji smatraju da je to u suprotnosti s ustavom i državnim interesima."/>
  </head>
  <body>
    <article>
      <h1>Kosovo: Problematično pitanje nacionalnog identiteta</h1>
      <address><time datetime="2019-11-25T17:02:20+00:00">25 Nov 2019, 17:02</time> by <a rel="author">FoNet</a></address>
      <p>
        <b>Stav glavnog kandidata za novog kosovskog premijera Aljbina Kurtija da na Kosovu žive Albanci i da ne postoji nacionalni identitet Kosovara, izazvao je reakciju nekih krugova u Prištini, koji smatraju da je to u suprotnosti s ustavom i državnim interesima.</b>
      </p>
      <p>Pitanje nacionalnog identiteta spada u korpus najvažnijih za svako društvo i državu, to će potvrditi svaki Francuz, Nemac, Grk ili Amerikanac.</p>
      <p>Ali u slučaju Kosova ova priča je u najmanju ruku vrlo problematična.</p>
      <p>I Albance i Srbe, pa i sve manjinske narode na Kosovu kad pitate o tome, niko od njih se ne izjašnjava kao Kosovar.</p>
      <p>Može li da postoji Kosovo, a da nema Kosovara?</p>
      <p>Nedžmedin Spahiu, politikolog sa Kosova, smatra da Kurti i oni koji misle kao on ne razlikuje naciju i etničnost.</p>
      <p>“Kurti izjavama srlja u sve vecću propast i vuče Kosovo sa sobom”, smatra Spahiu i naglašava “da bi država postala član Ujedinjenih nacija, mora da bude i – nacija. Zato što se u Ujedinjenim nacijama — predstavljaju nacije“, prenosi Kosovo onlajn.</p>
      <p>Savetnik bivšeg premijera Haradinaja Haljilj Matoši ocenio je da je Kurtijev stav da su “građani Kosova po nacionalnom identitetu Albanci i da ne postoje Kosovari“, u suprotnosti sa Ustavom.</p>
      <p>Sociolog iz Prištine Ismailj Hasani smatra da kosovska nacija ne postoji ni u praktičnom ni u teoretskom smislu, i dodaje da su pojedinici izmislili kosovsku naciju bez ikakvih argumenata.</p>
      <p>Hasani u izjavi portalu Kosovo Onlajn objašnjava da je to pitanje utvrđeno Ustavom Kosova, u kome piše da je Kosovo država svih naroda i narodnosti koje žive na Kosovu.</p>
      <p>“To znači da ova preambula isključuje mogućnost postojanja kosovske nacije u pravnom smislu, što se tiče teoretskog ili praktičnog smisla, takođe nema mogućnosti da postoji kosovska nacija, jer sve zemlje su Kosovo priznale kao multietničku državu što znači da se oslanjaju na Ahtisarijev plan i Ustav Kosova”, kaže Hasani.</p>
      <p>On je ocenio da su neodgovorni pojedinci izmisli kosovsku naciju bez ikakvog argumenta. Hasani napominje da su svetski stručnjaci, koji su govorili o identitetima, govorili o volji ljudi da pripadaju jednoj naciji odnosno identitetu.</p>
      <p>“Na primer, ja sam po nacionalnosti Albanac, nisam Kosovar, živim u Republici Kosovo, kao što imamo Srbe koji žive na Kosovu i druge manjine”, istakao je Hasani.</p>
      <p>Profesor ustavnog prava Riza Smaka kaže da kosovska nacija ne postoji i da je zagovaranje takve ideje protivustavno.</p>
      <p>“Ja sa pravnog aspekta tvrdim da kosovska nacija nije propisana Ustavom. Republika Kosovo je demokratska država svih njenih građana. Na primer Srbin ili Srpkinja ima pravo tako da se izjasne kao i Albanac ili Albanka”, kaže Smaka i napominje da je pitanje nacije stvar izbora, koji ne sme da se nameće. On ističe i da nije postojala jugoslovenska nacija, iako je, kako je rekao, to bila ozbiljna država.</p>
      <p>“Da je mogao Tito bi stvorio naciju, ali to nije moguće”, zaključio je Smaka i ocenio da stvaranje kosovske nacije nije u skladu sa ustavnim načelima.</p>
      <p>Svi znamo šta je na kraju bilo s Jugoslavijom, neki će možda reći upravo zbog toga što nije bilo nacije koja bi je sačuvala.</p>
      <p>A da kosovska nacija ne postoji, i da može da je bude samo ako bude ljudi koji se smatraju Kosovarima, istoričar iz Beograda Čedomir Antić kaže: „Koliko se sećam, popis iz 2011. godine kao i popis koji je pravio UNMIK 1999. ne poznaje kategoriju Kosovara. Ta kategorija nije ni istorijska, ni politikološka. Samo ako ima ljudi koji tvrde da su pripadnici neke nacije, ta nacija postoji“, rekao je Antić.</p>
      <h3>Povezani tekstovi:</h3>
    </article>
  </body>
</html>