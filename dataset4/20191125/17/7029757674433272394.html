<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/borisov-se-hvali-v-sasht-generalite-vi-sa-se-podgotvyali-v-bazata-ni-v-novo-selo.html"/>
    <meta property="og:site_name" content="News.bg"/>
    <meta property="article:published_time" content="2019-11-25T17:45:20+00:00"/>
    <meta property="og:title" content="Борисов се хвали в САЩ: Генералите ви са се подготвяли в базата ни в Ново село"/>
    <meta property="og:description" content="На премиера му станало драго, че те познавали България толкова добре"/>
  </head>
  <body>
    <article>
      <h1>Борисов се хвали в САЩ: Генералите ви са се подготвяли в базата ни в Ново село</h1>
      <address>
        <time datetime="2019-11-25T17:45:20+00:00">25 Nov 2019, 17:45</time>
      </address>
      <slideshow>
        <figure>
          <img src="https://webnews.bg/uploads/images/37/4437/454437/768x432.jpg?_=1574703776"/>
          <figcaption>Източник: МС</figcaption>
        </figure>
        <figure>
          <img src="https://webnews.bg/uploads/images/35/4435/454435/768x432.jpg?_=1574703763"/>
          <figcaption>Източник: МС</figcaption>
        </figure>
        <figure>
          <img src="https://webnews.bg/uploads/images/36/4436/454436/768x432.jpg?_=1574703769"/>
          <figcaption>Източник: МС</figcaption>
        </figure>
        <figure>
          <img src="https://webnews.bg/uploads/images/38/4438/454438/768x432.jpg?_=1574703782"/>
          <figcaption>Източник: МС</figcaption>
        </figure>
      </slideshow>
      <p><b>Министър-председателят Бойко Борисов се срещна с ръководствата на Международния републикански институт (IRI) и Националния демократичен институт (NDI).</b> Това се случи по време на официалното му посещение в Съединените щати.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2596596873901700%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>В разговора си с президента на IRI Даниел Туининг българският премиер изтъкна, че <b>многозвездните генерали, участвали в церемонията в <a href="https://news.bg/politics/borisov-v-grobishtniya-park-arlingtan-v-sasht-tuk-chovek-nay-mnogo-se-seshta-kolko-e-tsenen-mirat.html">Националния гробищен парк "Арлингтън"</a>, с която беше посрещната българската делегация, са се подготвяли през 2009 г. в българо-американската база в Ново село.</b></p>
      <p><b>Стана ми драго, защото те познават България толкова добре</b>, истински военни партньори, посочи Борисов.</p>
      <p>Той изрази надежда с американският президент Доналд Тръмп да надградят отношенията си и в икономическата, и във външнополитическата, и в енергийната сфера.</p>
      <p>От своя страна Даниел Туининг заяви, че за първи път е посетил България, когато сме кандидатствали за НАТО. "<b>Още тогава знаехме, че България ще бъде чудесен съюзник в НАТО. Оказахме се прави"</b>, подчерта той.</p>
      <p>Той посочи, че в момента има много заплахи в Европа, затова се радва, че България е член на НАТО и съюзник на САЩ. <b>България е лидер да помага на другите балкански държави</b>, изтъкна още Туининг.</p>
      <p>Той добави, че от 12 до 14 декември IRI ще бъде домакин на голяма среща в София с Държавния департамент на САЩ и българското правителство. Основната тема на форума ще е борбата с екстремизма.</p>
      <p>В този контекст Борисов го информира, че<b> догодина България ще бъде домакин на Процеса "Акаба".</b></p>
      <p><b>Българският премиер благодари на IRI за ползотворната съвместна работа.</b> На срещата беше поставен акцент върху значимостта на демократичните ценности за развитието и просперитета на всяко гражданско общество.</p>
      <p><b>"Ние приемаме Америка за едно цяло и уважаваме и двете партии. Еднакво сте ми близки - демократи и републиканци</b>", заяви Борисов по време на срещата си с Шари Браян, вицепрезидент на Националния демократичен институт.</p>
      <p>Двамата обсъдиха резултатите от проекти, които утвърждават демократичните ценности и ролята на САЩ в постигането на свободи за гражданското общество.</p>
      <p>Двата института са неправителствени организации и работят с България от години в областта на изграждането на капацитет и знания в политическите науки и демократичните системи.<b> IRI и NDI си сътрудничат с неправителствени организации у нас, като фокусът е обмяната на опит и експертиза.</b></p>
      <p>Международният републикански институт и Националният демократичен институт са създадени през 1983 г.</p>
    </article>
  </body>
</html>