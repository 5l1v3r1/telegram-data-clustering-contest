<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/razkosna-vila-lahko-tudi-pluje-foto-244236"/>
    <meta property="og:site_name" content="Slovenske novice"/>
    <meta property="article:published_time" content="2019-11-25T17:28:00+00:00"/>
    <meta property="og:title" content="Razkošna vila lahko tudi pluje (FOTO) "/>
    <meta property="og:description" content="Bi živeli na valovih, a vas ladje ne pritegnejo, saj pogrešate domačnost svoje hiše? Za osupljivih pet milijonov evrov si lahko kupite pravo razkošje na vodi, vilo, ki lahko lebdi na gladini, lah..."/>
  </head>
  <body>
    <article>
      <h1>Razkošna vila lahko tudi pluje (FOTO) </h1>
      <h2>Za domovanje na vodi je treba odšteti pet milijonov. Vila jahta ponuja 400 kvadratnih metrov luksuza.</h2>
      <address><time datetime="2019-11-25T17:28:00+00:00">25 Nov 2019, 17:28</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1697238.jpg"/>
          <figcaption>Z njo lahko potujete ali pa zgolj lebdite na gladini. FOTO: Instagram</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1697239.jpg"/>
          <figcaption>Stanovanjsko razkošje na vodi FOTO: Instagram</figcaption>
        </figure>
      </slideshow>
      <p>Bi živeli na valovih, a vas ladje ne pritegnejo, saj pogrešate domačnost svoje hiše? Za osupljivih pet milijonov evrov si lahko kupite pravo razkošje na vodi, vilo, ki lahko lebdi na gladini, lahko pa tudi pluje. Spopada se lahko z visokimi valovi in je kos celo orkanu četrte stopnje, zagotavljajo očetje Arkupa, najboljše hiše jahte na svetu ta hip, kot se hvalijo.<br/> </p>
      <h3>Popelje vas celo na potovanje</h3>
      <p>Električna motorja vaš dom, ki je dolg 22,9 metra, popeljeta na izlet z največjo hitrostjo sedem vozlov, polni bateriji pa lahko premagata 20 navtičnih milj; sončne celice na strehi poskrbijo za prihranek in ekološko proizvodnjo energije.</p>
      <blockquote>20<br/>navtičnih milj premaga s polnima baterijama.</blockquote>
      <p>A užitek ne bo nič manjši, če boste stali na mestu oziroma zgolj nežno valovali v varnem pristanu: uživate lahko namreč v štirih spalnicah, dnevni sobi, kuhinji, štirih kopalnicah, dodatni palubi in pomolu, skupno na 400 kvadratnih metrih razkošja! Čistilni sistem skrbi za pitno vodo, kuhinjska shramba pa lahko shrani velikanske zaloge živil.</p>
      <blockquote>Preživi lahko celo orkan četrte stopnje.</blockquote>
      <p>Ne bo vas popeljala na pot okoli sveta, kakšno priljubljeno otočje pa zmore z lahkoto, ponujajo snovalci, nizozemsko-brazilska ekipa, ki zagotavlja izjemno udobje in varnost na gladini, prostornost in razkošje; manjše različice so na voljo za poltretji milijon, plavajočo vilo pa je seveda mogoče tudi najeti. </p>
    </article>
  </body>
</html>