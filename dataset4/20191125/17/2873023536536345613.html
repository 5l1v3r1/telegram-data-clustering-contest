<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/koinonia/220346_ex-oikeion-ta-ohi-stis-nees-domes"/>
    <meta property="og:site_name" content="Efsyn.gr"/>
    <meta property="article:published_time" content="2019-11-25T17:04:15+00:00"/>
    <meta property="og:title" content="Εξ οικείων τα &quot;όχι&quot; στις νέες δομές"/>
    <meta property="og:description" content="Η κυβέρνηση βρίσκει... τοίχο και από τους δικούς της στην Τοπική Αυτοδιοίκηση ● Παρουσία του υπουργού και τοπικού βουλευτή Νότη Μηταράκη την Παρασκευή, το Δημοτικό Συμβούλιο Χίου ομόφωνα απέρριψε τη δημιουργία δομής 5.000+ ανθρώπων."/>
  </head>
  <body>
    <article>
      <h1>Εξ οικείων τα "όχι" στις νέες δομές</h1>
      <address><time datetime="2019-11-25T17:04:15+00:00">25 Nov 2019, 17:04</time> by <a rel="author">Γιώργος Παγούδης</a></address>
      <p>
        <b>Η κυβέρνηση βρίσκει... τοίχο και από τους δικούς της στην Τοπική Αυτοδιοίκηση. ● Βροχή οι αρνήσεις σε Χίο και Λέσβο για τα κέντρα κράτησης προσφύγων ● Παρουσία του υπουργού και τοπικού βουλευτή Νότη Μηταράκη την Παρασκευή, το Δημοτικό Συμβούλιο Χίου ομόφωνα απέρριψε τη δημιουργία δομής 5.000+ ανθρώπων.</b>
      </p>
      <p>Πολλαπλά «όχι» εισπράττει η κυβέρνηση από τους δικούς της στην Τ.Α., αφού ο Δήμος Χίου, το χωριό Πιτυός, καθώς και οι περιφερειακοί σύμβουλοι του νησιού αρνούνται κάθε συνεργασία σε αυτό το έκτρωμα των 5.000+ κρατούμενων προσφύγων.</p>
      <p>Ηχηρό ήταν το «όχι» του Δημοτικού Συμβουλίου Χίου στην κυβέρνηση για το σχέδιο δημιουργίας μιας υπερδομής 5.000+ για πρόσφυγες και μετανάστες στα αφιλόξενα οροπέδια του Αίπους.</p>
      <p>Παρουσία του υπουργού και τοπικού βουλευτή Νότη Μηταράκη και του ειδικού γραμματέα πρώτης υποδοχής κ. Μάνου Λογοθέτη, την Παρασκευή, το Δ.Σ. ομόφωνα κατέληξε ότι διαφωνεί με τα κυβερνητικά σχέδια για την ανάπτυξη δομής 5.000+ ανθρώπων, ενώ κατά πλειοψηφία επικύρωσε προηγούμενη απόφασή του για λειτουργία στη Χίο μιας δομής καταγραφής και ταυτοποίησης, δυναμικότητας έως 500 ατόμων.</p>
      <p>Ο δήμαρχος Σταμ. Κάρμαντζης, παρά το γεγονός ότι αυτός ήταν που ως αντιπεριφερειάρχης είχε αναφέρει την περιοχή ως την πλέον κατάλληλη το 2017, τώρα, υπό το βάρος των πιέσεων αλλά και σχετικής πρόσφατης απόφασης του Δ.Σ., ανέκρουσε πρύμναν και απέρριψε ευθύς εξαρχής αυτό το ενδεχόμενο. Παράλληλα, αρνήθηκε ότι είχε επίσημη ενημέρωση, παρά τις περί του αντιθέτου διαβεβαιώσεις του κυβερνητικού εκπροσώπου και του πρωθυπουργού ακόμα!</p>
      <h3>Τοπική κοινωνία</h3>
      <p>Από την πλευρά του ο κ. Μηταράκης προσπάθησε να πείσει το Δ.Σ. ότι η δημιουργία ενός τέτοιου κέντρου θα είναι προς όφελος της τοπικής κοινωνίας, αφού έτσι θα κλείσει η ΒΙΑΛ και θα αποδοθούν οι εγκαταστάσεις στον δήμο όπου και ανήκουν, ενώ οι νέες εγκαταστάσεις κάποτε στο μέλλον, όταν εκλείψει το προσφυγικό, θα μετατραπούν σε φυλακές, ελευθερώνοντας τον χώρο όπου στεγάζονται τώρα, μόλις ένα χιλιόμετρο από το κέντρο της πόλης. Διαβεβαίωσε ακόμα ότι η ΒΙΑΛ θα κλείσει το πρώτο εξάμηνο του 2020 και σε ένα 20ήμερο από την έναρξη λειτουργίας της νέας δομής.</p>
      <p>Ενδιαφέρουσα και η τοποθέτηση του ειδικού γραμματέα που, αφού υπερασπίστηκε τις κυβερνητικές αποφάσεις, ξεκαθάρισε ότι το νομικό πλαίσιο προβλέπει μόνο τον 25ήμερο εγκλεισμό των νεοεισερχομένων -κάτι που σημαίνει ότι μετά θα είναι ελεύθεροι- καθώς και το όριο των 90 ημερών για όσους κρατούνται στο προαναχωρησιακό προς απέλαση.</p>
      <p>Παρών στη συνεδρίαση και ο βουλευτής ΣΥΡΙΖΑ Χίου, Ανδρέας Μιχαηλίδης, που αναρωτήθηκε «αν όντως ο κ. Μηταράκης πιστεύει όσα λέει ή έχει σοβαρό πρόβλημα αντίληψης της πραγματικότητας». Ο ίδιος χαρακτήρισε «επιλογές απόγνωσης» τα κυβερνητικά μέτρα, κατηγορώντας τη Ν.Δ. ότι κοροϊδεύει τον κόσμο όταν λέει ότι θα κλείσει η ΒΙΑΛ.</p>
      <p>Κατηγορηματικά αντίθετοι ήταν και οι κάτοικοι του Πιτυούς, που συνορεύει με την περιοχή, θέση που εκφράστηκε και σε λαϊκή συνέλευση του Σαββάτου, πάλι με την παρουσία Μηταράκη.</p>
      <p>Τέλος, κάθετα αρνητικοί ήταν και οι περιφερειακοί σύμβουλοι της Χίου, που συναντήθηκαν και ενημερώθηκαν από τον κυβερνητικό βουλευτή υπό τη θεσμική τους ιδιότητα και μετά από ειδική πρόσκληση του αντιπεριφερειάρχη.</p>
      <h3>Στη Λέσβο τα νέα «όχι»</h3>
      <p>Να σημειώσουμε ακόμα ότι σήμερα Δευτέρα συνεδριάζει για το ίδιο θέμα και το Δ.Σ. Μυτιλήνης, αφού πλέον θεωρείται δεδομένη η πρόθεση δημιουργίας του Κέντρου Κράτησης στα Μυστεγνά.</p>
      <p>Ηδη πάντως οι κάτοικοι των Μυστεγνών αντιδρούν με κάθε τρόπο, ενώ υπέρ της δημιουργίας έχει ταχθεί ο περιφερειάρχης Κώστας Μουτζούρης, υπό τον όρο ότι θα κλείσει η Μόρια.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/220025_antidraseis-se-hio-kai-lesbo-gia-tis-poleis-fylakes"/>
        <a href="https://www.efsyn.gr/ellada/koinonia/211817_adiahorito-sta-kentra-ypodohis-tis-lesboy-kai-tis-hioy"/>
        <a href="https://www.efsyn.gr/ellada/koinonia/192460_oi-epilektikes-pieseis-tis-hristianas-kalogiroy"/>
        <a href="https://www.efsyn.gr/ellada/koinonia/178622_deyteri-agogi-apo-ton-dimo-hioy-gia-ti-bial"/>
        <a href="https://www.efsyn.gr/ellada/koinonia/168635_baries-koybentes-kai-anathymiaseis"/>
        <a href="https://www.efsyn.gr/ellada/koinonia/162275_minysi-kata-ypoyrgon-apo-ton-dimo-hioy-gia-toys-prosfyges"/>
      </related>
    </article>
  </body>
</html>