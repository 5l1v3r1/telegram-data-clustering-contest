<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-police-officers-in-19-naxalite-effective-districts-will-not-transfer-till-elections-2868045.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-25T17:49:41+00:00"/>
    <meta property="og:title" content="झारखंडः 19 नक्सल प्रभावी जिलों में इधर-उधर नहीं होंगे पुलिस अधिकारी"/>
    <meta property="og:description" content="झारखंड विधानसभा चुनाव के दौरान 19 नक्सल प्रभाव वाले जिलों में पुलिस बलों की चुनाव ड्यूटी में जिलें में ही रेंडमाइजेशन की छूट की मांग की गई है। यानि चुनाव में पुलिसकर्मियों या अधिकारियों को इधर- उधर..."/>
  </head>
  <body>
    <article>
      <h1>झारखंडः 19 नक्सल प्रभावी जिलों में इधर-उधर नहीं होंगे पुलिस अधिकारी</h1>
      <address><time datetime="2019-11-25T17:49:41+00:00">25 Nov 2019, 17:49</time> by <a rel="author">हिन्दुस्तान टीम,रांची</a></address>
      <p>झारखंड विधानसभा चुनाव के दौरान 19 नक्सल प्रभाव वाले जिलों में पुलिस बलों की चुनाव ड्यूटी में जिलें में ही रेंडमाइजेशन की छूट की मांग की गई है। यानि चुनाव में पुलिसकर्मियों या अधिकारियों को इधर- उधर तैनात किए जाने के बदले उनके पोस्टिंग के जगह पर ही रखा जाएगा। चुनाव में नक्सलियों के आसन्न हमलों  को देखते हुए पुलिस मुख्यालय ने यह फैसला लिया है। एडीजी अभियान सह चुनाव के नोडल पदाधिकारी मुरारीलाल मीणा ने इस संबंध में मुख्य निर्वाचन पदाधिकारी विनय कुमार चौबे को पत्र लिखा है। हाल में लातेहार, पलामू और लोहरदगा में नक्सलियों ने वारदात को अंजाम दिया है, ऐसे में नक्सल प्रभाव वाले जिलों में रेंडमाइजेशन की छूट को जरूरी बताया गया है।</p>
      <p>
        <b>क्या है वजह</b>
      </p>
      <p>एडीजी अभियान ने लिखा है कि झारखंड के 19 जिले लातेहार, पलामू, बोकारो, चतरा, धनबाद, दुमका, जमशेदपुर, गढ़वा, गिरिडीह, गुमला, हजारीबाग, खूंटी, कोडरमा, लोहरदगा, रामगढ़, रांची, सिमडेगा, सरायकेला, चाईबासा के अधिकांश जिले नक्सल प्रभावित हैं। चुनाव के दौरान भाकपा माओवादियों के द्वारा चुनाव के दौरान मतदानकर्मी, पुलिस पार्टी व प्रत्याशियों को लक्ष्य कर हमला किया जा सकता है। ऐसे में मतदानकर्मियों व सुरक्षाबलों के आगमन के दौरान रास्तों से लाने और ले जाने के लिए ऐसे पदाधिकारी व बलों की आवश्यकता है जो स्थानीय क्षेत्र, भौगोलिक क्षेत्र व नक्सल गतिविधियों से परिचित हो। </p>
      <p>
        <b>केंद्रीय सशस्त्र बलों के प्रतिनिधि के तौर पर करना होगा काम</b>
      </p>
      <p>चुनाव आयोग को लिखा गया है कि 19 जिलों में अधिकांश केंद्रीय सशस्त्र बलों की तैनाती होगी। ऐसे में पुलिस प्रतिनिधि के रूप में स्थानीय स्थिति से अवगत पदाधिकारी व बलों की आवश्यकता होगी। चुनाव के दौरान माओवादियों के द्वारा मतदान बहिष्कार और लोगों को भयभीत करने का प्रयास किया जा सकता है, ऐसे में स्थानीय पदाधिकारियों की जरूरत बतायी गई है। स्थानीय पदाधिकारियों व पुलिस बलों को नहीं हटाने की गुजारिश इसलिए भी की गई है ताकि केंद्रीय बलों के साथ मतदान केंद्रों में एरिया डोमिनेशन के वक्त पुलिस की मौजूदगी रहे। </p>
      <p>
        <b>उग्रवाद प्रभावित क्षेत्र में बाहर के पदाधिकारियों की तैनाती नहीं कराने की गुजारिश</b>
      </p>
      <p>एडीजी ने लिखा है कि उग्रवाद प्रभावित इलाकों में अन्य जिलों से आए पुलिस पदाधिकारियों व कर्मियों की तैनाती की अपेक्षा उसी क्षेत्र के कर्मियों की प्रतिनियुक्ति सुरक्षा दृष्टिकोण से करायी जाए। पहले चरण में 85 फीसदी केंद्रीय बल व बाहर के पुलिसकर्मियों की पोस्टिंग है,, ऐसे में चुनाव आयोग से रेंडमाइजेशन न करने की मांग रखी गई है। शेष पांच जिलों देवघर, गोड्डा, पाकुड़, जामताड़ा और साहिबगंज में चुनाव आयोग के निर्देश के मुताबिक, रेंडमाइजेशन सुनिश्चित करने की बात आयोग को कही गई है।</p>
    </article>
  </body>
</html>