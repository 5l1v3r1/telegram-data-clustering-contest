<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090402740/%D8%A7%D9%82%D8%A7%D9%85%D8%AA%DA%AF%D8%A7%D9%87-%D9%87%D8%A7%DB%8C-%D8%A8%D9%88%D9%85-%DA%AF%D8%B1%D8%AF%DB%8C-%D8%B2%D9%85%D8%A7%D9%86-%D9%85%D8%A7%D9%86%D8%AF%DA%AF%D8%A7%D8%B1%DB%8C-%DA%AF%D8%B1%D8%AF%D8%B4%DA%AF%D8%B1%D8%A7%D9%86-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-25T17:53:57+00:00"/>
    <meta property="og:title" content="اقامتگاه‌های بوم‌گردی زمان ماندگاری گردشگران را افزایش داده است"/>
    <meta property="og:description" content="ایسنا/خراسان رضوی معاون گردشگری اداره کل میراث فرهنگی، صنایع دستی و گردشگری خراسان رضوی گفت: وجود اقامتگاه‎های بوم‎گردی کاشمر به دلیل فضای متفاوتی که نسبت به هتل‎ها و اقامتگاه‎های رسمی دارند، موجب حضور زائران و گردشگران و ماندگاری و اقامت بیشتر آن‌ها در شهرستان شده است."/>
  </head>
  <body>
    <article>
      <h6 class="kicker">معاون گردشگری اداره کل میراث فرهنگی، صنایع دستی و گردشگری خراسان رضوی:</h6>
      <h1>اقامتگاه‌های بوم‌گردی زمان ماندگاری گردشگران را افزایش داده است</h1>
      <address><time datetime="2019-11-25T17:53:57+00:00">25 Nov 2019, 17:53</time> by <a rel="author">جواد افتخاري</a></address>
      <p>ایسنا/خراسان رضوی معاون گردشگری اداره کل میراث فرهنگی، صنایع دستی و گردشگری خراسان رضوی گفت: وجود اقامتگاه‎های بوم‎گردی کاشمر به دلیل فضای متفاوتی که نسبت به هتل‎ها و اقامتگاه‎های رسمی دارند، موجب حضور زائران و گردشگران و ماندگاری و اقامت بیشتر آن‌ها در شهرستان شده است.</p>
      <p>یوسف بیدخوری در تور یک روزه‎ای که با حضور 40 نفر از فعالان صنعت گردشگری استان خراسان رضوی شامل مدیران ارشد شرکت‎ها، دفاتر خدمات مسافرتی استان، راهنمایان گردشگری، مدیران ارشد اداره کل میراث فرهنگی در حوزه گردشگری، مدیران هتل‎های 5 ستاره شهر مشهد و جمعی از خبرنگاران رسانه‎های مختلف برگزار شد، عنوان کرد: هدف ما از راه‎اندازی این تور معرفی هرچه بیشتر جاذبه‎های گردشگری و زیارتی است که در مقصد گردشگری شهرستان کاشمر وجود دارد.</p>
      <p>وی ادامه داد: اگرچه کاشمر شباهت‎های بسیاری به مشهد مقدس دارد اما متاسفانه یکی از مهم‌ترین محورهایی است که تاکنون کمتر مورد توجه قرار گرفته و باید در راستای معرفی این منطقه با کمک فعالان گردشگری تلاش بیشتری نمود.</p>
      <p>معاون گردشگری اداره کل میراث فرهنگی، صنایع دستی و گردشگری خراسان رضوی بیان کرد: یکی از مواردی که طی چند سال اخیر مورد توجه اداره کل میراث فرهنگی، گردشگری و صنایع دستی استان خراسان قرار گرفته اقامتگاه‎های بوم‎گردی و فضاهایی هستند که در مناطق کم برخوردار و روستایی قرار دارند.</p>
      <p>بیدخوری گفت: با توجه به سرمایه‎گذاری‎های صورت گرفته اکنون 5 اقامتگاه بوم‎گردی در بخش کوهسرخ و دو اقامتگاه دیگر نیز در شهر کاشمر فعال هستند و به زودی سه اقامتگاه بوم‌گردی دیگر نیز به بهره‎برداری خواهند رسید.</p>
      <p>وی اظهار کرد: وجود این اقامتگاه‎های بوم‎گردی به دلیل فضای متفاوتی که نسبت به هتل‎ها و اقامتگاه‎های رسمی دارند موجب حضور زائران و گردشگران و ماندگاری و اقامت بیشتر آن‌ها در شهرستان حتی در شب نیز شده است.</p>
      <p>معاون گردشگری اداره کل میراث فرهنگی، صنایع دستی و گردشگری خراسان رضوی ادامه داد: به رغم تمامی برنامه‎های صورت گرفته اما هنوز بسیاری از محورهای گردشگری استان از جمله شهرستان کاشمر در حوزه گردشگری کمتر معرفی گردیده که در همین راستا سعی شده با کمک فعالان گردشگری بتوانیم زمینه حضور گردشگران را بیشتر در این منطقه فراهم کنیم.</p>
      <p>وی همچنین عنوان کرد: در حال حاضر 75 اقامتگاه بوم‎گردی دارای مجوز بهره‎برداری و فعال در استان داریم که هفت اقامتگاه مربوط به شهرستان کاشمر است.</p>
      <p>
        <b>کاشمر سالیانه پذیرای 3 میلیون زائر و گردشگر است</b>
      </p>
      <p>در این مراسم فرماندار کاشمر گفت: شهر کاشمر با 105 هزار نفر جمعیت جزء 5 شهر بزرگ استان و دارای پتانسیل‌های فراوانی برای حضور گردشگران است.</p>
      <p>مسلم ساقی بیان کرد: کاشمر دومین شهر زیارتی استان است که براساس آمار اعلام شده سالیانه بیش از 3 میلیون زائر و گردشگر در این شهرستان حضور دارند و از اماکن مختلف به خصوص امامزادگان سید مرتضی(ع) و سید حمزه(ع) بازدید می‎کنند.</p>
      <p>وی گفت: شهرستان کاشمر به رغم جاذبه‎های طبیعی و بکر فراوانی که دارد اما هنوز بسیاری از آن‌ها ناشناخته هستند، از سویی این منطقه از نظر درمانی امکانات فوق‎العاده خوبی دارد و به عنوان قطب درمانی شناخته می‏‌شود.</p>
      <p>فرماندار کاشمر افزود: با وجود تمامی این پتانسیل‎ها اگر نتوانیم از همه این ظرفیت‎های بالقوه و بالفعل به خوبی استفاده کنیم ضرر کرده‌‏ایم.</p>
      <p>وی بیان کرد: در حوزه شهرستان کاشمر همه ظرفیت‏‌های دولتی را برای حوزه بخش خصوصی آماده کرده‎ایم و نهایت همکاری و همیاری را با سرمایه‎گذاران به خصوص در بخش گردشگری خواهیم داشت.</p>
      <p>ساقی عنوان کرد: براساس اعلام شهردار کاشمر برای کسانی که بخواهند در بخش اقامت سرمایه‏‌گذاری‎هایی داشته باشند پروانه رایگان صادر خواهد شد.</p>
      <p>انتهای پیام</p>
    </article>
  </body>
</html>