<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skylder-nff-et-ja-eller-nei-for-jul/71858040"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T17:33:53+00:00"/>
    <meta property="og:title" content="Skylder NFF et ja eller nei før jul"/>
    <meta property="og:description" content="For tre måneder siden sa Lars Lagerbäck det hastet med å få avklart landslagstrenerspørsmålet. Nå skylder han norsk fotball et svar."/>
  </head>
  <body>
    <article>
      <h1>Skylder NFF et ja eller nei før jul</h1>
      <h2>For tre måneder siden sa Lars Lagerbäck det hastet med å få avklart landslagstrenerspørsmålet. Nå skylder han norsk fotball et svar.</h2>
      <address><time datetime="2019-11-25T17:33:53+00:00">25 Nov 2019, 17:33</time> by <a rel="author">Morten P KOMMENTAR</a></address>
      <p><b>ULLEVAAL (Dagbladet):</b> I slutten av august, under uttaket av landslagstroppen til EM-kvalifiseringskampene mot Malta og Sverige i begynnelsen av september, understreket Lars Lagerbäck viktigheten av forutsigbarhet i og rundt Norge menn A.</p>
      <p>Av hensyn til spillerne og lagets framtid presiserte han viktigheten av at Norges Fotballforbund avklarte spørsmålet rundt landslagstrenerjobben fra 1. august 2020 så fort som mulig.</p>
      <p><b>LARS LAGERBÄCK SA</b> ikke det han sa for å fremme eget kandidatur. Det presiserte han også den dagen i august. Oppfordringen til NFF var mest av fotballfaglig karakter.</p>
      <p>Det handlet om laget, ikke han.</p>
      <p>Det handlet om framtida, med eller uten Lars Lagerbäck.</p>
      <p><b>NORGES FOTBALLFORBUND TOK</b> Lars Lagerbäck på ordet og kastet seg rundt. Etter oktober-kampene mot Spania og Romania gikk fotballpresidenten ut og sa problemstillingen allerede var styrebehandlet. Terje Svendsen sa også at NFF ikke engang hadde snakket med andre potensielle kandidater selv om både Åge Hareide og Ståle Solbakken hadde åpnet døra for Norge, og at det bare er en mann NFF ønsker som landslagstrener når VM-kvalifiseringen til Qatar 2022 starter høsten 2020:</p>
      <p>Lars Lagerbäck.</p>
      <p>Som om det allerede var skrevet ut en blankofullmakt, og at den lå og ventet på Ullevaal stadion.</p>
      <p><b>KONFRONTERT MED NFFs</b> ønsker sa Lars Lagerbäck at han var smigret, at det alltid er hyggelig å bli satt pris på og verdsatt, og at han ville vurdere fotballforbundets tilbud nøye. Det er en måned siden. Siden det har også landslagsspillerne stilt seg i kø for å overtale 71-åringen om å fortsette, seinest Joshua King i forkant av hjemmekampen mot Færøyene 15. november. Men Lars Lagerbäck, som for tre måneder siden sa det hastet, og som for over en måned siden fikk beskjed om at han er den eneste treneren NFF ønsker seg, er fortsatt i tenkeboksen.</p>
      <p>På bakgrunn av alt sagt, gjort og iverksatt skylder han Norges Fotballforbund et svar så fort som mulig.</p>
      <p>Seinest før jul.</p>
      <p><b>LARS LAGERBÄCK KAN</b> ikke bli gitt den luksusen det er å se om Norge kvalifiserer seg til Euro 2020 eller ikke, altså om oppturen fortsetter eller bråstopper med playoff i Nations League. Den dagen Norge eventuelt blir EM-klare skriver vi 31. mars 2020. Dit er det mer enn fire måneder. Og mente svensken det han sa i slutten av august, at en tidlig avklaring er viktig med tanke på norsk landslagsfotballs framtid, er det viktig at han nå er tro mot sine egne ord.</p>
      <p>Kontrakten ligger klar på Ullevaal stadion.</p>
      <p>Det er bare å si ja eller nei.</p>
      <p><b>DE ER LENGE</b> siden Åge Hareide fortalte denne spalten at han har noe ugjort med Norge, og at han ikke er fremmed for en eventuell retur skulle muligheten by seg. Første gang jeg skrev det var i mai 2018. Siden er det gjentatt både her og mange andre steder, seinest på NRK TV i forrige uke. Og fordi hensyn må tas, ikke til Hareide, men til norsk fotballs framtid, er det viktig at Lars Lagerbäck svinger seg rundt og kommer opp med et svar.</p>
      <p>Norsk fotballs framtid handler om hvem som er på markedet, og hvem som kan tenke seg å trene Norge.</p>
      <p>Åge Hareide er en av dem.</p>
      <p>Og fordi verden vet at han er ledig etter sommerens EM-sluttspill er det sikkert mange nasjoner/lag som har nordmannen på blokka.</p>
      <p>Det toget, om et Lagerbäck-nei gjør at Norge plutselig ønsker å være med det, går lenge før 1. april 2020.</p>
    </article>
  </body>
</html>