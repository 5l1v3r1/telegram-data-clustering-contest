<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/tsini_na_gaz_dlya_ukrayintsiv_mozhut_rekordno_vpasti_umovi_n1239242"/>
    <meta property="og:site_name" content="24 Канал"/>
    <meta property="article:published_time" content="2019-11-25T17:25:00+00:00"/>
    <meta property="og:title" content="Ціни на газ для українців можуть рекордно впасти: умови"/>
    <meta property="og:description" content="Ціна газу для населення може сягнути свого історичного мінімуму. Це можливо, якщо Україна таки підпише нову угоду на транзит російського газу до Європи через свою газотранспортну систему."/>
  </head>
  <body>
    <article>
      <h1>Ціни на газ для українців можуть рекордно впасти: умови</h1>
      <address><time datetime="2019-11-25T17:25:00+00:00">25 Nov 2019, 17:25</time> by <a rel="author" href="https://24tv.ua/nataliya_pristanska_tag7230/" target="_blank">Наталія Пристанська</a></address>
      <p>
        <b>Ціна газу для населення може сягнути свого історичного мінімуму. Це можливо, якщо Україна таки підпише нову угоду на транзит російського газу до Європи через свою газотранспортну систему.</b>
      </p>
      <p>Про можливе здешевлення газу повідомив міністр енергетики Олексій Оржель під час брифінгу щодо роботи міністерства. Це стане можливим завдяки договору з Росією та великим запасам газу у сховищах.</p>
      <blockquote>Читайте також: <a href="https://24tv.ua/naftogaz_zaproponuvav_gazpromu_sposib_povernuti_borg_n1239112">"Нафтогаз" запропонував "Газпрому" спосіб повернути борг</a></blockquote>
      <aside>Якщо транзит буде, якщо нам вдасться підписати договір, то ціни на газ для населення сягнуть свого історичного мінімуму уже з 1 січня 2020 року,<cite>– зазначив Оржель.</cite></aside>
      <p>За його словами, Україна робить все можливе для того, аби підписати новий договір з "Газпромом". Зокрема, завершується процес створення незалежного оператора ГТС. Це дасть можливість підписати договір на транзит газу за європейськими правилами.</p>
      <blockquote>Раніше Олексій Оржель повідомив 24 каналу, що <a href="https://24tv.ua/tsina_na_gaz_u_2020_uryad_proponuye_7_griven_za_1_kubometr_do_kintsya_opalyuvalnogo_sezonu_n1238222">уряд планує затвердити страхову ціну на газ</a> для населення. Це потрібно, щоб українці не відчули цінового удару по кишені, якщо новий договір з Росією не підпишуть. Застрахована ціна буде фіксованою і не зміниться до кінця опалювального сезону. Уряд пропонує встановити її на рівні 7 гривень за 1 кубометр газу (це з урахуванням ПДВ).</blockquote>
      <h3>Основне про газові переговори</h3>
      <ul>
        <li>Контракт про транзит газу між Росією та Україною завершується 31 грудня.</li>
        <li>Україна зацікавлена в довгостроковому продовженні контракту, <a href="https://24tv.ua/tranzit_gazu_cherez_ukrayinu_putin_gotoviy_uklasti_dogovir_na_1_rik_a_ne_na_10_n1216377">Росія пропонує договір лише на 1 рік</a>.</li>
        <li>Крім того, "Газпром" висуває вимогу щодо подальшої співпраці з Україною – відмова "Нафтогазу" від претензій до Росії в міжнародному арбітражі та припинення всіх судових розглядів.</li>
        <li>Російський <a href="https://24tv.ua/gazprom_ofitsiyno_vidmovivsya_postachati_ukrayini_gaz_n1229008">"Газпром" офіційно відмовився постачати газ до України</a> напряму до того часу, поки Україна не відмовиться від перемог у міжнародних арбітражах.</li>
        <li>Україна не збирається забути 22 мільярди доларів, які винна Росія.</li>
        <li>Наступна тристороння зустріч щодо транзиту газу має відбутися 29 листопада.</li>
      </ul>
    </article>
  </body>
</html>