<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/hidria-bo-zaposlila-vec-kot-150-novih-sodelavcev"/>
    <meta property="og:site_name" content="Primorske novice"/>
    <meta property="article:published_time" content="2019-11-25T17:06:28+00:00"/>
    <meta property="og:title" content="Hidria bo zaposlila več kot 150 novih sodelavcev"/>
    <meta property="og:description" content="Hidria je s sklenitvijo novih, več kot 300 milijonov evrov vrednih pogodb za inovativne rešitve elektromobilnosti za obdobje 2021 - 2030 realizirala enega največjih dogovorov v zgodovini slovenske avtomobilsko dobaviteljske industrije. Za izvedbo poslov bo v prihodnjih letih zaposlila več kot 150 novih sodelavcev, obeta pa si še dodatne posle."/>
  </head>
  <body>
    <article>
      <h1>Hidria bo zaposlila več kot 150 novih sodelavcev</h1>
      <address><time datetime="2019-11-25T17:06:28+00:00">25 Nov 2019, 17:06</time> by <a rel="author">STA</a></address>
      <p>
        <b>Hidria je s sklenitvijo novih, več kot 300 milijonov evrov vrednih pogodb za inovativne rešitve elektromobilnosti za obdobje 2021 - 2030 realizirala enega največjih dogovorov v zgodovini slovenske avtomobilsko dobaviteljske industrije. Za izvedbo poslov bo v prihodnjih letih zaposlila več kot 150 novih sodelavcev, obeta pa si še dodatne posle.</b>
      </p>
      <figure>
        <img src="https://static.primorske.si/foto/highres/gnweb/721188_271-hid.jpg"/>
        <figcaption>Hidria bo v prihodnjih letih zaposlila več kot 150 novih sodelavcev. Foto: Robert Zabukovec</figcaption>
      </figure>
      <p><b>JESENICE</b> &gt; Hidria je razvila inovativno tehnologijo za proizvodnjo statorjev in rotorjev za visoko učinkovite pogonske elektromotorje v novih hibridnih in električnih vozilih. Ti motorji bodo tako postali cenovno dostopnejši, imeli pa bodo tudi boljši izkoristek, nižjo porabo oziroma daljši domet, porabili bodo bistveno manj energije in povzročali manj škodljivih emisij, so na današnji predstavitvi novosti na proizvodni lokaciji na Jesenicah povedali vodilni v skupini Hidria.</p>
      <p>Direktor Hidria Holdinga <b>Iztok Seljak</b> je poudaril, da iskanje inovativnih rešitev za prehod na nizkoogljično družbo za Hidrio predstavlja velike priložnosti. Evropska avtomobilska industrija namreč gradi približno polovico svojih zmogljivosti, to je osem milijonov avtomobilov, na hibridnih in električnih osnovah že za leto 2025. Cilj Hidrie pri tem pa je, da zavzame 10- do 20-odstotni tržni delež.</p>
      <p>Prednosti Hidriine nove tehnologije sta med drugimi že prepoznala BMW in Daimler, ki bosta Hidriine statorje in rotorje pogonskih elektromotorjev, proizvedene po metodi Hidria Bond, začela v svoja nova hibridna in električna vozila vgrajevati v letu 2021. Seljak pa pričakuje, da bo Hidria ob teh 300 milijonov evrov vrednih poslih, s katerimi se bo približala od 8- do 10-odstotnemu deležu, na podlagi nove tehnologije sklenila še dodatne posle.</p>
      <h3>V Hidrii intenzivno preučujejo pozicioniranje na Kitajskem oziroma v Aziji</h3>
      <p>Zato bo Hidria potrebovala tudi nove proizvodne zmogljivosti, saj bo z že pridobljenimi posli na robu trenutnih zmogljivosti. Trenutno lamele proizvaja v Spodnji Idriji in na Jesenicah, v Nemčiji, na Madžarskem in skupaj z ameriškim partnerjem tudi v ZDA. Poleg tega v Hidrii intenzivno preučujejo pozicioniranje na Kitajskem oziroma v Aziji.</p>
      <p>Seljak računa, da bodo konec leta 2022 potrebovali od 10.000 do 15.000 kvadratnih metov novih proizvodnih zmogljivosti, najverjetneje v Spodnji Idriji ali na Jesenicah, kjer bodo visoko tehnološke rešitve tudi razvili za proizvodnjo ter jo nato razširili na ostale lokacije.</p>
      <p>Tako se bo povečevalo tudi število zaposlenih. Že na podlagi sklenjenih poslov se bo število zaposlenih v skupini, kjer jih je sedaj 2400, povečalo za 150, in sicer zlasti za strokovnjake tehničnih smeri. V prihodnje bi se ta številka lahko še bistveno povečala.</p>
      <p>Direktor Hidria Holdinga <b>Gašper Svetlik</b> je povedal, da približno deset milijonov evrov letno namenijo za razvoj in približno 20 milijonov evrov za naložbe. V naslednjih nekaj letih bo tako Hidria v razvoj vložila nadaljnjih 50 milijonov evrov in več kot 100 milijonov evrov v nove visokotehnološke proizvodne zmogljivosti. S tem bo krepila svoj položaj in ustvarjala nova delovna mesta in dvigala dodano vrednost obstoječim.</p>
      <h3>Hidria Bond v celoti plod slovenskega znanja</h3>
      <p>Inovativni proces in tehnologijo spajanja lamel v statorske in rotorske pakete, poimenovan Hidria Bond, je Hidria razvila v sodelovanju s strokovnjaki Kemijskega Inštituta v Ljubljani in podjetja Jutronic. Kot je dejala razvojna inženirka in vodja projekta Hidria Bond <b>Špela Bolka</b>, je inovacija v celoti plod slovenskega znanja.</p>
      <p>Posebnost nove tehnologije je v novem inovativnem postopku, ki Hidrii omogoča, da lamele že v teku izdelave statorja in rotorja nemehansko učinkovito spaja v samem štancnem orodju pri zelo visokih hitrostih štancanja. S tem Hidria vzpostavlja bistveno prednost pred konkurenco in kupcem omogoča naprednejšo in cenovno dostopnejšo rešitev za dizajniranje in izdelavo pogonskih elektromotorjev.</p>
      <p>Minister za izobraževanje, znanost in šport <b>Jernej Pikalo</b>, ki si je danes prav tako ogledal novosti v Hidrii na Jesenicah, je poudaril, da je projekt pomemben tako zaradi tehnološkega preboja kot zaradi povezovanja znanost z gospodarstvom, zlasti pa zaradi tega, ker bomo vsi skupaj imeli bolj učinkovite avtomobile, ki bodo porabili manj energije in bodo na ta način prispevali k ohranjanju okolja in še vedno tudi k naši mobilnosti.</p>
    </article>
  </body>
</html>