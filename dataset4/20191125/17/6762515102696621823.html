<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/plusliga/mks-bedzin/tyler-sanders-odchodzi-z-mks-u-bedzin/h9en7r8"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-25T17:29:00+00:00"/>
    <meta property="og:title" content="MKS bez rozgrywającego. Tyler Sanders odchodzi z Będzina"/>
    <meta property="og:description" content="Rozgrywający reprezentacji Kanady Tyler Sanders zakończył swoją przygodę z MKS-em Będzin. Powodem rozstania z klubem za porozumieniem stron jest odnowiona kontuzja pleców."/>
  </head>
  <body>
    <article>
      <h1>MKS bez rozgrywającego. Tyler Sanders odchodzi z Będzina</h1>
      <address><time datetime="2019-11-25T17:29:00+00:00">25 Nov 2019, 17:29</time> by <a rel="author" href="https://www.przegladsportowy.pl/autorzy/katarzyna-paw" target="_blank">Katarzyna Paw</a></address>
      <p>
        <b>
          <b>Rozgrywający reprezentacji Kanady Tyler Sanders zakończył swoją przygodę z MKS-em Będzin. Powodem rozstania z klubem za porozumieniem stron jest odnowiona kontuzja pleców.</b>
        </b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Tyler Sanders miał być jednym z kluczowych zawodników MKS-u Będzin w nowym sezonie PlusLigi. Tymczasem kanadyjski rozgrywający wystąpił jedynie w pięciu z sześciu rozegranych dotąd przez będzinian meczów . W ogóle na boisku nie pojawił się tylko w rozegranym 16 listopada spotkaniu z PGE Skrą Bełchatów. Już wówczas mówiło się, że Sandersowi odnowił się uraz pleców i będzie go czekał odpoczynek bliżej nieokreślonej długości.</p>
      <p>Decyzja o rozwiązaniu kontraktu z klubem pojawiła się już pod koniec zeszłego tygodnia, jednak władze MKS-u podzieliły się tą informacją dopiero w poniedziałek. "W sobotę, za porozumieniem stron, rozwiązano kontrakt z TJ-em Sandersem. Rozgrywający oznajmił, że z powodu bólu nie będzie w stanie pomóc drużynie w kolejnych meczach.​​​​​" - czytamy na oficjalnej stronie MKS-u. - Znów zacząłem odczuwać ból, który uniemożliwił mi grę na optymalnym poziomie. Nie wiadomo, kiedy dojdę do pełnej sprawności, więc musiałem podjąć bolesną, ale jedyną słuszną decyzję o zakończeniu współpracy, ponieważ wiem, że zespołowi są potrzebni zdrowi zawodnicy. Mam świadomość tego, że problemy zdrowotne mogą mieć również wpływ na moje pozaboiskowe życie, dlatego tym bardziej jestem wdzięczny prezesowi oraz sztabowi trenerskiemu za odpowiedzialne i uczciwe podejście do całej sytuacji. Jednocześnie przepraszam, że pozostawiłem klub w kłopotliwym położeniu. Dla mnie najważniejsze jest to, że dziś mogę Wam wszystkim powiedzieć dziękuję za okazane wsparcie - wyjaśnia nie kryjący smutku Kanadyjczyk.</p>
      <p>W związku z zaistniałą sytuacją ekipa Jakuba Bednaruka pozostaje tylko z jednym rozgrywającym, czyli byłym zawodnikiem ONICO Warszawa Konradem Buczkiem. Nie wiadomo jeszcze, kto zastąpi Sandersa, jednak wydaje się mało prawdopodobne, żeby władze klubu uzupełniły powstałą lukę w składzie przed środowym meczem z GKS-em Katowice.</p>
      <related>
        <a href="http://www.tvp.pl/45474154?copy_id=45474622"/>
      </related>
    </article>
  </body>
</html>