<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198580/kataggelia-imamogloy-oi-kratikes-trapezes-den-xorigoyn-daneia-ston-dimo"/>
    <meta property="og:site_name" content="CNN.gr"/>
    <meta property="article:published_time" content="2019-11-25T17:12:08+00:00"/>
    <meta property="og:title" content="Καταγγελία Ιμάμογλου: Οι κρατικές τράπεζες δεν χορηγούν δάνεια στον Δήμο"/>
    <meta property="og:description" content="Ο νέος δήμαρχος της Κωνσταντινούπολης δήλωσε πως οι κρατικές τράπεζες της Τουρκίας σταμάτησαν να χορηγούν δάνεια ρουτίνας στην πόλη μετά τις εκλογές του..."/>
  </head>
  <body>
    <article>
      <h1>Καταγγελία Ιμάμογλου: Οι κρατικές τράπεζες δεν χορηγούν δάνεια στον Δήμο</h1>
      <h2>Ο νέος δήμαρχος της Κωνσταντινούπολης δήλωσε πως οι κρατικές τράπεζες της Τουρκίας σταμάτησαν να χορηγούν δάνεια ρουτίνας στην πόλη μετά τις εκλογές του Ιουνίου στις οποίες κατήγαγε νίκη-σοκ απέναντι κόμμα του Ταγίπ Ερντογάν, αναγκάζοντάς τον Δήμο να καταφεύγει σε δανεισμό από το εξωτερικό.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:12 , 25 November 2019</p>
      <p>Ο <a href="https://www.cnn.gr/eidhseis/tag/78824/ekrem-imamogloy"><b>Εκρέμ Ιμάμογλου,</b></a> του κυριότερου αντιπολιτευόμενου Ρεπουμπλικανικού Λαϊκού Κόμματος (CHP), δήλωσε χθες Κυριακή στους δημοσιογράφους πως η μεγαλύτερη πόλη της Τουρκίας<b> χρειάζεται χρηματοδότηση που υπερβαίνει τα 20 δισεκ. τουρκικές λίρες</b> (3,50 δισεκ. δολάρια ΗΠΑ), ποσό από το οποίο το 50% και πλέον προορίζεται για τα σχέδια του μετρό που έχουν βαλτώσει.</p>
      <p>Ο Ιμάμογλου, που επέστρεψε στην Κωνσταντινούπολη έπειτα από μια περιοδεία για τη συγκέντρωση χρημάτων σε ευρωπαϊκές πρωτεύουσες, δήλωσε πως όλες οι δημοτικές συναλλαγές και η <b>καταβολή των μισθών των δημοτικών υπαλλήλων γίνεται μέσω κρατικών τραπεζών.</b></p>
      <p>Η πόλη θα εξαρτάται όλο και περισσότερο <b>από ξένους πιστωτές και ιδιωτικές τουρκικές τράπεζες</b>, είπε.</p>
      <p>«Οι κρατικές τράπεζες δεν χορηγούν ούτε καν δάνεια ρουτίνας μετά τις εκλογές για τη δημαρχία της Κωνσταντινούπολης. <b>Οι πόρτες των κρατικών τραπεζών είναι κλειστές για εμάς</b>», είπε ο Ιμάμογλου αναφερόμενος στην πόλη των περίπου 16 εκατομμυρίων κατοίκων.</p>
      <p>«Καταδικάζω τους διευθυντές αυτών των τραπεζών που επιδεικνύουν τέτοια συμπεριφορά απέναντι στη δημαρχία. Έκανα υπομονή τους τελευταίους πέντε μήνες», πρόσθεσε.</p>
      <p>Το υπουργείο Οικονομικών δεν απάντησε αμέσως σε αίτημα για σχόλια σχετικά με τον δανεισμό από τις κρατικές τράπεζες, οι οποίες διαθέτουν περίπου το 40% των συνολικών τουρκικών δανείων και καταθέσεων.</p>
      <p>Στις επαναληπτικές εκλογές του Ιουνίου, η αποφασιστική νίκη του Ιμάμογλου<b> έθεσε τέρμα σε 25 χρόνια διακυβέρνησης της Κωνσταντινούπολης</b> από το ισλαμικών καταβολών AKP και τους προκατόχους του, προκαλώντας μία από τις πιο επώδυνες ήττες στον Ερντογάν ο οποίος ξεκίνησε την πολιτική σταδιοδρομία του ως δήμαρχος της πόλης.</p>
      <p>Ο Ιμάμογλου, που θεωρείται από ορισμένους πιθανός προεδρικός υποψήφιος του κοσμικού CHP, επισκέφθηκε το Παρίσι, το Βερολίνο και το Λονδίνο αυτό τον μήνα εν μέρει για να αναζητήσει χρηματοδότηση για σχέδια του μετρό που έχουν βαλτώσει για δύο χρόνια.</p>
      <p>Εξασφάλισε ένα <b>δάνειο 86 εκατ. ευρώ</b> από τη Γαλλική Υπηρεσία Ανάπτυξης, και δάνειο 110 εκατ. ευρώ από την Deutsche Bank, το οποίο ανακοίνωσε την Κυριακή.</p>
      <p>Το CHP κέρδισε επίσης από το AKP νωρίτερα φέτος τη δημαρχία της πρωτεύουσας, της Άγκυρας.</p>
      <p>Ο νέος δήμαρχος της πόλης, ο Μανσούρ Γιαβάς, δήλωσε την περασμένη εβδομάδα πως η κεντρική κυβέρνηση «αθέτησε» ένα προηγούμενο δάνειο για τα κόστη του μετρό και επίσης περιέκοψε κατά 5% το μερίδιο της πόλης θέτοντας την Άγκυρα<b> «κάτω από ένα σοβαρό οικονομικό βάρος».</b></p>
      <p>Η κυβέρνηση πίεσε τις κρατικές τράπεζες να ξαναρχίσουν να χορηγούν δάνεια μετά την οικονομική κρίση και την ύφεση του περασμένου έτους.</p>
      <p>Σύμφωνα με έρευνα που δημοσιεύθηκε τον Ιανουάριο, οι <b>τράπεζες προσάρμοσαν «συστηματικά» τα πρότυπα δανεισμού</b> για τις εκλογές των τελευταίων 15 χρόνων προκειμένου να ενισχύσουν τις επαρχίες όπου οι δήμαρχοι του κυβερνώντος κόμματος αντιμετώπιζαν ισχυρές προκλήσεις.</p>
      <p>Οι κρατικές τράπεζες μείωσαν επίσης τη δανειοδότηση σε επαρχίες όπου δήμαρχοι της αντιπολίτευσης αντιμετώπιζαν δύσκολες εκλογές, σύμφωνα με την έκθεση, που πραγματοποίησαν ερευνητές της Ευρωπαϊκής Τράπεζας Ανοικοδόμησης και Ανάπτυξης (EBRD) και της Οικονομικής Σχολής του Λονδίνου (LSE).</p>
      <p>Ο Ιμάμογλου δήλωσε πως η Κωνσταντινούπολη <b>έχει δάνεια αξίας 28 δισεκ. τουρκικών λιρών</b> και χρειάζεται άδεια από το υπουργείο Οικονομικών της Τουρκίας προκειμένου να εκδώσει δημοτικά ομόλογα.</p>
      <blockquote>«Δεν θα ήταν σωστό αυτοί να μην δώσουν άδειες», είπε.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198519/h-agkyra-dokimazei-toys-s-400-maxitika-pano-apo-tin-toyrkiki-proteyoysa">Η Άγκυρα δοκιμάζει τους S-400: Μαχητικά πάνω από την τουρκική πρωτεύουσα</a>
        </li>
        <li>
          <a href="https://www.cnn.gr/news/politiki/story/198511/dendias-den-tha-epitrepsoyme-stin-toyrkia-na-mas-ekviazei-me-tis-metanasteytikes-roes">Δένδιας: Δεν θα επιτρέψουμε στην Τουρκία να μας εκβιάζει με τις μεταναστευτικές ροές</a>
        </li>
        <li>
          <a href="https://www.cnn.gr/news/kosmos/story/198475/akintzi-gia-kypriako-na-kathorisoyme-apo-koinoy-me-ton-anastasiadi-ena-eidos-odikoy-xarti">Ακιντζί για Κυπριακό: Να καθορίσουμε από κοινού με τον Αναστασιάδη ένα είδος οδικού χάρτη</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/78824/ekrem-imamogloy">ΕΚΡΕΜ ΙΜΑΜΟΓΛΟΥ</a>
        </li>
        <li>
          <a href="https://www.cnn.gr/eidhseis/tag/6611/konstantinoypoli">ΚΩΝΣΤΑΝΤΙΝΟΥΠΟΛΗ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/489/dimarxos">ΔΗΜΑΡΧΟΣ</a>
        </li>
        <li>
          <a href="https://www.cnn.gr/eidhseis/tag/719/trapezes">ΤΡΑΠΕΖΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/25/198584/snapshot/330814.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198572/snapshot/2767302.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198573/snapshot/2373168.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198575/snapshot/1.jpg"/>
      </figure>
    </article>
  </body>
</html>