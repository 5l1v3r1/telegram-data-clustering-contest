<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/25/4000-lv-globa-za-umishleno-gorene-na-otpadyci-v-blagoevgrad.430694"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T17:22:00+00:00"/>
    <meta property="og:title" content="4000 лв. глоба за умишлено горене на отпадъци в Благоевград"/>
    <meta property="og:description" content="Градът е в топ 5 на най-мръсните градове у нас | Dnes.bg"/>
  </head>
  <body>
    <article>
      <h1>4000 лв. глоба за умишлено горене на отпадъци в Благоевград</h1>
      <h2>Градът е в топ 5 на най-мръсните градове у нас</h2>
      <address><time datetime="2019-11-25T17:22:00+00:00">25 Nov 2019, 17:22</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Нови мерки срещу мръсния въздух предприемат в Благоевград. От общината ще глобяват с до 4000 лева всеки, който умишлено си позволява да изгаря опасни отпадъци. Това е първата заповед, която издаде новият кмет на Благоевград Румен Томов, съобщи БНТ.</p>
      <p>Градът има сериозни проблеми със замърсяването на въздуха през последните години и няколко зими поред попада в топ 5 на градовете с най-мръсен въздух у нас. През изминалата седмица стойностите на фините прахови частици във вторник и сряда са били превишени.</p>
      <p>Диана Стефанова, главен еколог на община Благоевград, обясни, че община Благоевград ще контролира нерагламентираното изгаряне на всякакви видове отпадъци.</p>
      <p>"Контролът се осъществява чрез звената в общинска администрация, отговорни за извършването на проверки. Община Благоевград е наясно, че ще срещне трудности, тъй като тогава, когато става въпрос за битово изгаряне на такива отпадъци, трябва на всички да е ясно, че ние не можем да влизаме в къщите на хората. Поради тази причина призовавам гражданите, тогава когато имат информация за подобно нещо, да подават сигнали", заяви тя.</p>
    </article>
  </body>
</html>