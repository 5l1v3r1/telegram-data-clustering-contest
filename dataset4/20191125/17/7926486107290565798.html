<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1013554/%D8%AF%D8%A8%DA%A9%D8%A7-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AD%D8%A7%D9%84-%D8%B3%D8%A7%D8%AE%D8%AA-%D8%AF%D9%88-%D9%BE%D8%A7%DB%8C%DA%AF%D8%A7%D9%87-%D9%86%D8%B8%D8%A7%D9%85%DB%8C-%D8%AC%D8%AF%DB%8C%D8%AF-%D8%AF%D8%B1-%D8%B4%D8%B1%D9%82-%D8%B3%D9%88%D8%B1%DB%8C%D9%87-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-11-25T17:29:47+00:00"/>
    <meta property="og:title" content="دبکا: آمریکا در حال ساخت دو پایگاه نظامی جدید در شرق سوریه است"/>
    <meta property="og:description" content="یک رسانه صهیونیستی از ساخت دو پایگاه نظامی جدید آمریکا در شرق سوریه با هدف مقابله با روسیه و ایران خبر داد."/>
  </head>
  <body>
    <article>
      <h1>دبکا: آمریکا در حال ساخت دو پایگاه نظامی جدید در شرق سوریه است</h1>
      <address>
        <time datetime="2019-11-25T17:29:47+00:00">25 Nov 2019, 17:29</time>
      </address>
      <p>
        <i>یک رسانه صهیونیستی از ساخت دو پایگاه نظامی جدید آمریکا در شرق سوریه با هدف مقابله با روسیه و ایران خبر داد.</i>
      </p>
      <p>به گزارش مشرق، یک وبگاه خبری صهیونیستی روز دوشنبه از ساخت دو پایگاه نظامی جدید آمریکا در «شرق سوریه» خبر داد.</p>
      <blockquote>بیشتر بخوانید:<br/><a href="https://www.mashreghnews.ir/news/1012526/%D8%A8%D8%B4%D8%A7%D8%B1-%D8%A7%D9%84%D8%AC%D8%B9%D9%81%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%86%D9%81%D8%AA-%D8%B3%D9%88%D8%B1%DB%8C%D9%87-%D8%B1%D8%A7-%D8%A8%D9%87-%D8%B3%D8%B1%D9%82%D8%AA-%D9%85%DB%8C-%D8%A8%D8%B1%D8%AF">بشار الجعفری: <i>آمریکا</i> نفت <i>سوریه</i> را به سرقت می‌برد<br/></a><a href="https://www.mashreghnews.ir/news/1012484/%D8%A2%D9%85%D8%B1%DB%8C%DA%A9%D8%A7-%D8%AD%D8%B6%D9%88%D8%B1-%D9%85%D8%A7-%D8%AF%D8%B1-%D9%85%DB%8C%D8%A7%D8%AF%DB%8C%D9%86-%D9%86%D9%81%D8%AA-%D8%B3%D9%88%D8%B1%DB%8C%D9%87-%D9%82%D8%A7%D9%86%D9%88%D9%86%DB%8C-%D8%A7%D8%B3%D8%AA"><i>آمریکا</i>: حضور ما در میادین نفت <i>سوریه</i> قانونی است</a></blockquote>
      <p> وبگاه «دبکا فایل» به نقل از منابع نظامی خود مدعی شد که یگان‌های مهندسی آمریکا در حال تأسیس یک پایگاه نظامی جدید نزدیک «الصور» در «دیرالزور» و یک پایگاه دیگر در شهرستان «عامودا» هستند.  </p>
      <p>بنا بر این گزارش، یکی از اهداف ساخت این پایگاه‌ها مقابله با پایگاه هوایی روسیه در شهرستان «قامشلی» است تا نیروهای آمریکایی کنترل اوضاع در شمال شرقی سوریه را از دست ندهند.</p>
      <p> به‌ نوشته این منبع خبری، افزایش استقرار نظامی آمریکا در روزهای گذشته در مناطقی در سوریه اهداف دیگری نیز دارد و آن مقابله با ایران و ممانعت از ساخت پلی مستقیم از سوی این کشور برای ارتباط با نیروهای خود در عراق، سوریه و حزب الله در لبنان است.</p>
      <p>این منبع خبری در خاتمه به هماهنگی‌های اطلاعاتی تل آویو و واشنگتن و سفر رئیس ستاد مشترک نیروهای مسلح آمریکا به فلسطین اشغالی در روزهای گذشته جهت رایزنی با مقامات نظامی صهیونیست اشاره کرد.</p>
      <p>ژنرال «مارک میلی» رئیس ستاد مشترک نیروهای مسلح آمریکا صبح یکشنبه برای دیدار با مقام‌های رژیم صهیونیستی وارد فلسطین اشغالی شد.مارک میلی در اولین سفر خود به فلسطین اشغالی به عنوان عالی‌ترین مقام نظامی آمریکا وارد فلسطین اشغالی شد تا با «آویو کوخاوی» رئیس ستاد مشترک ارتش رژیم صهیونیستی و دیگر مقام‌های ارشد نظامی و دفاعی این رژیم دیدار کند.</p>
      <p>منبع: فارس</p>
    </article>
  </body>
</html>