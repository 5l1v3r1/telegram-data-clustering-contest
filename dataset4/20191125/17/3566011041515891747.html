<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1550024.html/%D9%81%D8%B9%D8%A7%D9%84%DB%8C%D8%AA-283-%D9%85%D8%B1%DA%A9%D8%B2-%D8%B1%D8%B4%D8%AF-%D9%88-%D9%BE%D8%A7%D8%B1%DA%A9-%D9%81%D9%86%D8%A7%D9%88%D8%B1%DB%8C-%D8%AF%D8%B1-%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85--40-%D8%AF%D8%A7%D9%86%D8%B4%DA%AF%D8%A7%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D9%85%DB%8C%D8%A7%D9%86-%DB%8C%DA%A9-%D9%87%D8%B2%D8%A7%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%A8%D8%B1%D8%AA%D8%B1-%D8%AC%D9%87%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T17:35:00+00:00"/>
    <meta property="og:title" content="فعالیت 283 مرکز رشد و پارک فناوری در وزارت علوم/ 40 دانشگاه ایران در میان یک‌هزار دانشگاه برتر جهان"/>
    <meta property="og:description" content="وزیر علوم، تحقیقات و فناوری گفت: امروز در وزارت علوم بیش از ۱۹۵ مرکز رشد و بیش از ۴۳ پارک علم و فناوری فعال است."/>
  </head>
  <body>
    <article>
      <h1>فعالیت 283 مرکز رشد و پارک فناوری در وزارت علوم/ 40 دانشگاه ایران در میان یک‌هزار دانشگاه برتر جهان</h1>
      <h2>وزیر علوم خبر داد؛</h2>
      <address>
        <time datetime="2019-11-25T17:35:00+00:00">25 Nov 2019, 17:35</time>
      </address>
      <p>وزیر علوم، تحقیقات و فناوری گفت: امروز در وزارت علوم بیش از ۱۹۵ مرکز رشد و بیش از ۴۳ پارک علم و فناوری فعال است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، منصور غلامی عصر امروز در نشست با حضور جمعی از روسا و اعضای هیئت علمی دانشگاه‌ها و مراکز آموزش عالی شهرها در دانشگاه علوم دریایی امام خمینی (ره) نوشهر اظهار کرد: براساس داده‌های معتبر بین‌المللی نام بیش از ۴۰ دانشگاه ایران در زمره یک‌هزار دانشگاه برتر جهان قرار گرفته که رتبه برخی از دانشگاه‌های ما در این میان زیر ۵۰۰ و برخی دیگر بین ۵۰۰ تا یک‌هزار است.<br/><br/>وی با تاکید بر اینکه جایگاه علمی ایران دانشگاه‌های کشور بر اثر فعالیت در حوزه‌های علمی و تحقیقاتی ارتقاء یافته و به روز است، گفت: آنچه که باید هم اکنون در کشور مورد تاکید قرار گیرد کاربردی کردن نتایج و یافته‌های علمی است و خوشبختانه دانشگاه‌های کشور روی این محور در حال تلاش هستند.<br/><br/>وزیر علوم توضیح داد: از دو دهه پیش با شکل‌گیری پارک‌های علم و فناوری و مراکز رشد، جریان عملیاتی کردن نتایج تحقیقات علمی و کاربردی کردن پژوهش‌ها را فعال کردیم و امروز در حوزه وزارت علوم بیش از ۱۹۵ مرکز رشد و بیش از ۴۳ پارک علم و فناوری فعال است.<br/><br/>این مسئول افزود: در این مجموعه‌ها از صاحبان ایده‌ها تا شرکت‌های کوچک فناور و شرکت‌های دانش‌بنیان فعال هستند و بعضی از این شرکت‌ها امروز جزو شرکت‌های پیشرو حوزه اقتصادی کشور هستند ولی در مجموع این جریان، یک جریان جوان است که قطعاً آینده کشور در پیش‌روی این فعالیت‌ها است.<br/><br/>غلامی گفت: دانشگاه‌های کشور این ظرفیت را به خوبی کسب کرده‌اند و توانسته‌اند در این بخش‌ها به موفقیت‌هایی دست یابند و در مجموع دانشگاه‌های تخصصی و ماموریت محوری مانند دانشگاه علوم دریایی امام خمینی (ره) و سایر دانشگاه‌های دستگاه‌های مختلف بویژه دانشگاه‌هایی که در حوزه نظامی فعالیت دارند، در این بخش موفق‌تر بوده اند.<br/><br/>وزیر علوم همچنین با تمجید از فعالیت‌های علمی و تحقیقاتی در دانشگاه‌های نظامی کشور، اظهار داشت: نتایج بررسی‌ها نشان داده که مجوزهایی که به دانشگاه‌های نظامی داده می‌شود کاملاً دقیق و منطبق با استاندارد انجام می‌شود.<br/><br/>وی با بیان اینکه خواسته‌ها و انتظاراتی هم که مراکز علمی و دانشگاهی نظامی از وزارت علوم دارند یک خواسته کاملاً منطقی و قابل پیگیری است، افزود: امروز نظام جمهوری اسلامی به واسطه برخورداری از نیروهای نظامی و دفاعی به خود می‌بالد و افتخار می‌کند و این موضوع یک واقعیتی است که دستاوردهای نسل جوان‌، استادان جوان و دانشجویان جوان بوده است.<br/><br/>غلامی با اشاره به اینکه تجربه‌ای که در دوران هشت سال دفاع مقدس به دست آمده دستمایه علمی و تجربه گرانقدری در تربیت نیروهای نظامی از سطوح فرماندهی گرفته تا رده‌های پایین‌تر بوده است، گفت: خوشبختانه آثار و علائمی که در خلیج فارس اخیراً رخ داده و یا مانورهای نظامی که در کشور دیده شده، تاثیرگذاری آن در عرصه بین‌المللی به‌ویژه در طی دو سال گذشته از نتایج این دانشگاه‌ها است و این موضوع، امری بسیار جدی است و به همین خاطر همه وظیفه داریم در این حوزه کمک کنیم تا بتوانیم این زحمات به نتیجه برسد.<br/><br/>وی افزود: امروز در حوزه علم و دانش در کشور می‌توان به عنوان یک سرمایه‌گذاری در عرصه جهانی با توجه به رقابت‌هایی که روز به روز تنگ‌تر و بیشتر می‌شود باید به آن نگریست و به حساب آورد.<br/><br/>وزیر علوم گفت: اگر چه در این سال‌ها گاهی در حوزه علمی و تحقیقاتی رشد خوبی داشته‌ایم اما ظرفیت‌هایی که در کشور وجود دارد، ظرفیت‌های قابل توجهی است.<br/><br/>نشست با اعضای شورای دانشگاه علوم دریایی امام خمینی (ره) نوشهر، نشست با رؤسای دانشگاه‌های غیرانتفاعی استان و شرکت در جلسه شورای اداری شهرستان‌های نوشهر، چالوس و کلاردشت و همچنین بازدید از دانشکده میراث فرهنگی و گردشگری نوشهر از دیگر برنامه‌های وزیر علوم در سفر به استان مازندران بوده است.<br/><br/>وزیر علوم در ابتدای ورود به دانشگاه علوم دریایی امام خمینی (ره) نوشهر با حضور در یادمان شهدای گمنام این دانشگاه، با اهدای شاخه گل و قرائت فاتحه، بر مقام شامخ این بزرگواران ادای احترام کرد.<br/><br/>انتهای پیام/</p>
    </article>
  </body>
</html>