<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kakokairia-giryonis-dyo-nekres-se-rodo-kai-ko-video/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-25T17:17:28+00:00"/>
    <meta property="og:title" content="Κακοκαιρία «Γηρυόνης»: Δύο νεκρές σε Ρόδο και Κω (video)"/>
    <meta property="og:description" content="Φονικό ήταν το πέρασμα της κακοκαιρίας «Γηρυόνης» από τα Δωδεκάνησα. Δύο γυναίκες έχασαν τη ζωή τους το βράδυ της Δευτέρας σε Ρόδο και Κω εξαιτίας των ακραί"/>
  </head>
  <body>
    <article>
      <h1>Κακοκαιρία «Γηρυόνης»: Δύο νεκρές σε Ρόδο και Κω (video)</h1>
      <address>
        <time datetime="2019-11-25T17:17:28+00:00">25 Nov 2019, 17:17</time>
      </address>
      <p>Φονικό ήταν το πέρασμα της <a href="https://neaselida.gr/tag/kakokairia-giryonis/"><b>κακοκαιρίας «Γηρυόνης»</b></a> από τα <b>Δωδεκάνησα</b>.</p>
      <p>Δύο γυναίκες έχασαν τη ζωή τους το βράδυ της Δευτέρας σε <b>Ρόδο</b> και <b>Κω</b> εξαιτίας των ακραίων καιρικών συνθηκών που επικρατούν στα <b>νησιά του νοτιοανατολικού Αιγαίου</b> τις τελευταίες ώρες.</p>
      <p>Μια<b> 75χρονη</b> άφησε την τελευταία της πνοή, καθώς πλημμύρισε το σπίτι της από την ισχυρή βροχόπτωση που έπληξε το νησί και η ίδια ήταν ανήμπορη να αντιδράσει, λόγω κινητικού προβλήματος.</p>
      <p>Το τραγικό περιστατικό συνέβη στην περιοχή της <b>Ιαλυσού</b>, όπου βρισκόταν μόνη η γυναίκα, εκείνη την ώρα, με αποτέλεσμα να πνιγεί όταν το νερό ανέβηκε πάνω από το ύψος του κρεβατιού και η ίδια, κατάκοιτη εδώ και χρόνια, δεν μπόρεσε να αντιδράσει.</p>
      <p>Στο σημείο έφθασαν<b> διασώστες του ΕΚΑΒ</b> που προσπάθησαν να την επαναφέρουν στη ζωή, χωρίς όμως αποτέλεσμα.</p>
      <h3>Νεκρή 76χρονη στην Κω</h3>
      <p>Nεκρή στη <b>παραλία «Ψαλίδι»</b> στην <b>Κω</b>, βρέθηκε το μεσημέρι της Δευτέρας<b> 76χρονη</b> κάτοικος του νησιού, η οποία νωρίς το πρωί είχε πάει για κολύμπι όπως κάθε μέρα, αφού επρόκειτο για χειμερινή κολυμβήτρια.</p>
      <p>Πιθανόν ο θάνατος της να οφείλεται σε πνιγμό χωρίς να αποκλείονται και τα παθολογικά αίτια πράγμα που θα ξεκαθαριστεί από την διενέργεια νεκροτομής.</p>
      <p>Την<b> άτυχη 76χρονη</b> βρήκαν οι συγγενείς της που ανησύχησαν όταν άργησε να επιστρέψει στο σπίτι.</p>
      <p>Η άτυχη γυναίκα παρασύρθηκε από τα κύματα, με αποτέλεσμα να χάσει τη ζωή της.</p>
      <p>
        <b>Δείτε το βίντεο από το κεντρικό δελτίο ειδήσεων της ΕΡΤ1:</b>
      </p>
      <figure>
        <iframe src="https://www.youtube.com/embed/05WoRuasaM4" width="696" height="392" data-service="Youtube" scrolling="no"/>
      </figure>
      <related>
        <a href="https://neaselida.gr/ellada/kakokairia-kineta-voithiste-mas-pnigomaste-sokaristiko-vinteo/"/>
        <a href="https://neaselida.gr/ellada/kakokairia-kineta-sokarei-pateras-pos-sothike-i-oikogeneia-moy-video/"/>
      </related>
    </article>
  </body>
</html>