<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/puce-pieprasa-paskaidrojumus-ravinam-saistiba-ar-norisem-ap-jelgavas-tirgu/"/>
    <meta property="og:site_name" content="skaties.lv"/>
    <meta property="article:published_time" content="2019-11-25T17:03:00+00:00"/>
    <meta property="og:title" content="Pūce pieprasa paskaidrojumus Rāviņam saistībā ar norisēm ap “Jelgavas tirgu”"/>
    <meta property="og:description" content="Vides aizsardzības un reģionālās attīstības ministrs Juris Pūce (AP) pieprasījis paskaidrojumus Jelgavas domes priekšsēdētājam Andrim Rāviņam (ZZS) par iespējamu domei un priekšsēdētājam noteikto pienākumu nepildīšanu saistībā ar pašvaldībai daļēji piederošās SIA “Jelgavas tirgus” pārvaldību, informēja Pūces pārstāve Agnese Vārpiņa."/>
  </head>
  <body>
    <article>
      <h1>Pūce pieprasa paskaidrojumus Rāviņam saistībā ar norisēm ap “Jelgavas tirgu”</h1>
      <address><time datetime="2019-11-25T17:03:00+00:00">25 Nov 2019, 17:03</time> by <a rel="author">LETA</a></address>
      <p>Vides aizsardzības un reģionālās attīstības ministrs Juris Pūce (AP) pieprasījis paskaidrojumus Jelgavas domes priekšsēdētājam Andrim Rāviņam (ZZS) par iespējamu domei un priekšsēdētājam noteikto pienākumu nepildīšanu saistībā ar pašvaldībai daļēji piederošās SIA “Jelgavas tirgus” pārvaldību, informēja Pūces pārstāve Agnese Vārpiņa.</p>
      <p>Pēc viņas teiktā, Vides aizsardzības un reģionālās attīstības ministrija (VARAM) ir saņēmusi informāciju par iespējamiem Jelgavas pilsētas domes un mēra pārkāpumiem saistībā ar “Jelgavas tirgus” pārvaldību. Proti, ministrijas rīcībā nonākusī informācija liecina, ka dome, iespējams, ir pieņēmusi lēmumus pretēji pašvaldības interesēm.</p>
      <p>Ministrijas saņemtajā informācijā ir norādīts, ka 2016.gada 26.maijā Jelgavas pilsētas dome nolēma bez jebkādas publiskas nomas tiesību izsoles rīkošanas uz 30 gadiem iznomāt pašvaldības uzņēmumam “Jelgavas tirgus” divus pašvaldības īpašumā esošus nekustamos īpašumus Sporta ielā 2b un Zemgales prospektā 19a, kur bija iecerēts attīstīt tirgu.</p>
      <p>Pēc VARAM paustā, “Jelgavas tirgus” ilgstoši cieta finanšu zaudējumus un 2016.gada 28.jūlijā Jelgavas pilsētas dome nolēma tā pamatkapitāla palielināšanai piesaistīt SIA “Era2k TT”. Tas ticis darīts ar mērķi izbūvēt pārtikas un nepārtikas tirgu līdz šī gada 6.septembrim.</p>
      <p>Saskaņā ar ministrijai sniegto informāciju, “ERA2K TT” šajā projektā bija jāiegulda 800 000 eiro, kaut firma nesen bija dibināta un tās pamatkapitāls bija 3000 eiro. Ieguldot pamatkapitālā līdzekļus, uzņēmums ieguva “Jelgavas tirgus” kontrolpaketi 51,57% apmērā un Jelgavas pilsētas pašvaldība zaudēja kontroli pār uzņēmumu.</p>
      <p>Vēlāk, 2017.gadā, “Jelgavas tirgus”, kurā pašvaldībai vairs nepiederēja kontrolpakete, par nesamērīgi zemu cenu pārdevis īpašumus Jelgavā.</p>
      <p>Savukārt šī gada 27.jūlijā Jelgavas pilsētas dome pieņēma lēmumu pagarināt jaunā tirgus būvniecības termiņu uz trim gadiem, bez ekonomiska pamatojuma, iespējams, nodarot pašvaldībai būtiskus zaudējumus, pauda VARAM.</p>
      <p>“No saņemtās informācijas izriet, ka pašvaldība nav rīkojusies kā krietns un rūpīgs saimnieks, bet pat, iespējams, veicinājusi pašvaldības līdzekļu izsaimniekošanu. Sagaidu šīs situācijas skaidrojumu, lai lemtu par ministrijas tālāko rīcību,” norādīja ministrs.</p>
      <p>Ministrija ir pieprasījusi septiņu dienu laikā Rāviņam sniegt skaidrojumu par to, kā viņš kā kapitāldaļu turētājs veic pārraudzību pār SIA “Jelgavas tirgus”, vai tiek aizstāvētas pašvaldības intereses uzņēmuma darbībā un vai dome, pieņemot lēmumu par jaunā tirgus būvniecības pagarinājumu, ir izvērtējusi visus ekonomiskos un tiesiskos aspektus.</p>
      <p>Jelgavas domē aģentūrai LETA komentārus saistībā ar VARAM pieprasījumu pirmdienas pēcpusdienā sniegt nevarēja, jo šāds dokuments vēl neesot saņemts. Tāpat domē neesot zināms par kriminālprocesu, kas skar “Jelgavas tirgus” pamatkapitāla palielināšanu.</p>
      <p>LETA oktobrī vēstīja, ka Valsts policija (VP) izmeklē kriminālprocesu, kas skar Jelgavas pašvaldībai daļēji piederošā “Jelgavas tirgus” pamatkapitāla palielināšanu, liecina aģentūras LETA rīcībā esošā informācija.</p>
      <p>Par Vladimiram Šalajevam piederošā uzņēmumā uzņēmuma “ERA2K TT” spēju nodrošināt nepieciešamās investīcijas izbūvēt jaunu tirgu vairākkārt pauduši bažas domes opozīcijas deputāti, viņi arī uztraukušies, ka dome zaudēs savu ietekmi uzņēmumā.</p>
      <p>Savukārt kāda privātpersona vērsusies tiesībsargājošās iestādēs ar iesniegumu pārbaudīt “ERA2K TT” līdzekļu legalitāti, norādot arī uz iespējamo korupciju. Iesniedzēja uzmanību piesaistījis tas, kas “Jelgavas tirgus” pamatkapitāla palielināšana veikta piecos atsevišķos maksājumos, katrā pārskaitot pa 160 000 eiro. Iesniegumā norādīti arī citi argumenti.</p>
      <p>Korupcijas novēršanas un apkarošanas birojs (KNAB), izvērtējot iesniegumu, secinājis, ka tas nesatur ziņas, kas norādītu uz korupciju. Taču, iespējams, noticis noziedzīgs nodarījums, par kuru paredzēta kriminālatbildība Krimināllikuma 195.pantā, proti, noziedzīgi iegūtu līdzekļu legalizēšana.</p>
      <p>VP Zemgales reģiona pārvaldē, kur nonācis KNAB pārsūtītais iesniegums, aģentūrai LETA oktobrī atklāja, ka ir sākts kriminālprocess pēc Krimināllikuma XIX nodaļas – noziedzīgi nodarījumi tautsaimniecībā. Plašāki komentāri netiek sniegti, tostarp VP nekomentēja, vai lietā kādai personai piemērots kāds statuss.</p>
      <p>Ar Šalajevu aģentūrai LETA toreiz sazināties neizdevās, bet domē apgalvoja, ka pašvaldība nav informēta par kriminālprocesa sākšanu saistībā ar “Jelgavas tirgus” darbību. Vienlaikus pašvaldībā skaidroja, ka tirgus valde apliecinājusi – būvdarbi jaunā tirgus teritorijā tiks sākti jau šogad.</p>
      <p>Aģentūrai LETA ir zināms, ka saistībā ar kriminālprocesu paskaidrojumus ir sniedzis bijušais tirgus vadītājs Valdis Labanovskis, kurš amatu zaudējis 2018.gadā, par valdes priekšsēdētāju kļūstot Šalajevam.</p>
      <p>“Firmas.lv” dati liecina, ka Jelgavas tirgus pamatkapitāls pašlaik ir 1 551 245 eiro, bet investora “ERA2K TT” pamatkapitāls – 3000 eiro. Savukārt “Termināla tirgus”, kas īstenos būvniecības projektu, pamatkapitāls ir 1 700 000 eiro.</p>
    </article>
  </body>
</html>