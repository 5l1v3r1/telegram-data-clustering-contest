<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1170041/dankova-sns-hlasi-posilu-do-strany-aj-klubu-vstupuje-basistova.html"/>
    <meta property="og:site_name" content="TA3.com"/>
    <meta property="article:published_time" content="2019-11-25T17:29:00+00:00"/>
    <meta property="og:title" content="Dankova SNS hlási posilu, do strany aj klubu vstupuje Bašistová"/>
    <meta property="og:description" content="Nezaradená poslankyňa Alena Bašistová vstúpila do klubu SNS aj do strany. Oznámil to na pondelkovej tlačovej konferencii predseda SNS a parlamentu Andrej Danko."/>
  </head>
  <body>
    <article>
      <h1>Dankova SNS hlási posilu, do strany aj klubu vstupuje Bašistová</h1>
      <h2>Nezaradená poslankyňa Alena Bašistová vstúpila do klubu SNS aj do strany. Oznámil to na pondelkovej tlačovej konferencii predseda SNS a parlamentu Andrej Danko.</h2>
      <address>
        <time datetime="2019-11-25T17:29:00+00:00">25 Nov 2019, 17:29</time>
      </address>
      <p><b>"Je medzi nami nový člen SNS, poslankyňa NR SR Alena Bašistová. Chcel by som možno verejne poďakovať za dôveru pani Bašistovej a za tú spoluprácu, ktorá bežala medzi našimi poslancami a ňou, ale aj deklarovať to, že SNS je nielen jednotná, a že je to jediná politická strana, ktorá má stabilných 15 poslancov vo svojom klube,"</b> uviedol predseda parlamentu.</p>
      <p>Podľa jeho slov stranu oslovujú aj ďalší poslanci. Zdôraznil, že podmienkou miesta na kandidátke je členstvo v strane. Pripomenul tiež, že Slovensko má <b>"šialené" </b>množstvo politických strán. Rovnako uviedol, že si nevie predstaviť <b>"veľkého zjednotiteľa opozície"</b>, a to ani v osobe Andreja Kisku či Igora Matoviča.<b> "Jediná téma, ktorú si dnes opozícia zvolila je, že je proti niekomu,"</b> povedal.</p>
      <p>Bašistová sa do parlamentu dostala so stranou Sieť, ktorá sa rozpadla krátko po vytvorení vlády so Smerom-SD, SNS a Mostom-Híd. Bašistová odvtedy pracovala v parlamente ako nezaradená poslankyňa a hlasovala s koalíciou. Ako uviedla, s členmi SNS sa jej v predchádzajúcom období spolupracovalo <b>"veľmi dobre"</b>. <b>"Môžem spomenúť len z výboru pre sociálne veci pani poslankyňu Magdalénu Kuciaňovú, s ktorou sme predložili množstvo zákonov,"</b> komentovala s dôvetkom, že by rada naďalej hájila záujmy Košičanov a ľudí z východného Slovenska a uchádzala sa o podporu v nasledujúcich voľbách.</p>
    </article>
  </body>
</html>