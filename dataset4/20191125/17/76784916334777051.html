<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/bringa/2019/11/25/valter_attila_world_tour_szerzodes_ccc_bringa_csapat_legmagasabb_szint/"/>
    <meta property="og:site_name" content="Index.hu"/>
    <meta property="article:published_time" content="2019-11-25T17:36:00+00:00"/>
    <meta property="og:title" content="Még egy magyar bringás tekerhet csúcskategóriás versenyeken"/>
    <meta property="og:description" content="Valter Attilát a CCC szerződtette le, így akár a Giro d'Italián is indulhat."/>
  </head>
  <body>
    <article>
      <h1>Még egy magyar bringás tekerhet csúcskategóriás versenyeken</h1>
      <address><time datetime="2019-11-25T17:36:00+00:00">25 Nov 2019, 17:36</time> by <a rel="author" href="https://index.hu/szerzo/feher_janos" target="_blank">fj</a></address>
      <p>Valter Attila szerződést kapott a CCC kerékpárcsapat World Tour sorába, így a legmagasabb szintű versenyeken is indulhat majd.</p>
      <p>A 20 éves Valter az előző szezont is a CCC-ben töltötte, de akkor még csak a utánpótlás sorban, az úgynevezett development teamben tekert. A magyar bringás nagyon kiegyensúlyozottan és sikeresen szerepelt a lengyel csapatban. A <a href="https://index.hu/sport/bringa/2019/06/16/tour_de_hongrie_5._szakasz_vege_kecskemet-szekesfehervar_mezonyhajra_kerekpar_magyar_korverseny/">Tour de Hongrie összetettjében harmadik lett</a>, a fiatalok Tour de France-ának mondott francia versenyen, <a href="https://index.hu/sport/bringa/2019/08/24/valter-attila-tour-de-lavenir-franciaorszag-verseny/">a Tour de l'Avenir-on pedig szakaszt nyert</a>, míg időfutamban megnyerte a magyar felnőtt bajnokságot is.</p>
      <p>„<a href="https://index.hu/sport/bringa/2019/06/07/valter_attila_interju_kerekparos_tour_de_hongrie_ccc_hegyimeno_bringa/">Valter Attila egy olyan kerékpáros, akiben hatalmas potenciál van</a>, várjuk, hogy köszönthessük a CCC Teamben, ahol meglesz az esélye a további fejlődésre. Fiatal kora ellenére eléggé tapasztalt, Attila már megmutatta a tudását az U23-as szinten, és hisszük, hogy nagy karriert fut majd be. Ezért úgy döntöttünk, hogy Attilát a development teamből felhozzuk a 2020-as szezonra, és felgyorsítsuk a fejlődését" – mondta Jim Ochowiz, a csapat főigazgatója <a href="https://cccteam.eu/news/hungarian-time-trial-champion-attila-valter-completes-ccc-teams-2020-roster/">a klub honlapjának</a>.</p>
      <related>
        <h4>Kapcsolódó</h4>
        <a href="https://index.hu/sport/bringa/2019/06/07/valter_attila_interju_kerekparos_tour_de_hongrie_ccc_hegyimeno_bringa/"/>
      </related>
      <p>Valter ezzel a szerződéssel lehetőséget kapott arra is, hogy részt vegyen a Budapestről startoló Giro d'Italián. A klub is megjegyzi, a CCC-nek is fontos a magyar piac.</p>
      <p>Valterrel együtt már két magyar bringás teker a legmagasabb szinten, <a href="https://index.hu/sport/bringa/2019/06/27/peak_barnabas_world_tour_csapat_igazolas_mitchelton_scott_top_kerekpar_legmagasabb_szint/">a nyáron Peák Barnabás kapott szerződést a szintén World Tour-csapat Mitchelton-Scott-tól</a>. A World Tourba olyan csúcskategóriás versenyek tartoznak, mint az egynapos klasszikusok (Párizs-Roubaix, Flandriai körverseny, Milánó-San Remo), vagy a háromhetes körversenyek, mint a Tour de France, a Giro d'Italia és a Vuelta a Espana. Az új szerződésével Valternek ezek is elérhetővé váltak, persze nem jelent neki automatikus szereplést.</p>
      <figure>
        <img src="https://kep.cdn.indexvas.hu/1/0/2809/28098/280984/28098489_85d26a53aca8b5097f78ec1ca5eb99f8_wm.jpg"/>
        <figcaption>Valter Attila<cite>Fotó: Bődey János / Index</cite></figcaption>
      </figure>
      <p>„Természetesen egy álom vált valóra. Belépni a World Tourba egy a development teamben eltöltött szezon után extra boldoggá és motiválttá tett, mert ez azt jelenti, hogy gyorsan lépek előre, ami mindig is cél volt. Nem csak azért, mert a legmagasabb szinten tekerhetek, de azért is mert olyanokkal hajthatok együtt és tanulhatok, mint Greg Van Avermaet, Matteo Trentin és Ilnur Zakarin, amit alig tudok elhinni" – nyilatkozta Valter.</p>
      <p>A bringás azt mondta, hogy már a 2020-as szezonban szeretni valami nagyot alakítani. Megemlítette, hogy a Giro d'Italia rajtja nagy változást hozhat a magyar kerékpáros kultúrában, és szép jövő előtt áll a magyar bringázás.</p>
      <related>
        <h4>Kapcsolódók (4)</h4>
        <a href="https://index.hu/sport/bringa/2019/08/24/valter-attila-tour-de-lavenir-franciaorszag-verseny/"/>
        <a href="https://index.hu/sport/bringa/2019/06/27/peak_barnabas_world_tour_csapat_igazolas_mitchelton_scott_top_kerekpar_legmagasabb_szint/"/>
        <a href="https://index.hu/sport/bringa/2019/06/16/tour_de_hongrie_5._szakasz_vege_kecskemet-szekesfehervar_mezonyhajra_kerekpar_magyar_korverseny/"/>
        <a href="https://index.hu/sport/bringa/2019/06/07/valter_attila_interju_kerekparos_tour_de_hongrie_ccc_hegyimeno_bringa/"/>
      </related>
    </article>
  </body>
</html>