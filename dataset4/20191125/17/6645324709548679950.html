<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/europe/britanskijat-shofior-na-kamiona-ubiec-prizna-vina-news_1409616.html"/>
    <meta property="og:site_name" content="Actualno.com"/>
    <meta property="article:published_time" content="2019-11-25T17:23:00+00:00"/>
    <meta property="og:title" content="Британският шофьор на &quot;камиона-убиец&quot; призна вина"/>
    <meta property="og:description" content="Британски шофьор, обвинен в убийството на 39 виетнамски мигранти, намерени мъртви в хладилен камион, в понеделник се призна за виновен в конспирация за подпомагане на нелегалната имиграция."/>
  </head>
  <body>
    <article>
      <h1>Британският шофьор на "камиона-убиец" призна вина</h1>
      <address><time datetime="2019-11-25T17:23:00+00:00">25 Nov 2019, 17:23</time> by <a rel="author" href="https://www.actualno.com/editors/uid/101" target="_blank">Милена Славкова</a></address>
      <p>Британски шофьор, обвинен в убийството на 39 виетнамски мигранти, намерени мъртви в хладилен камион, в понеделник се призна за виновен в конспирация за подпомагане на нелегалната имиграция. <br/><br/><br/>25-годишният Морис Робинсън се появи чрез видеовръзка в Централния наказателен съд в Лондон от затвора Белмарш, югоизточен Лондон, и се призна за виновен по две от 43-те обвинения, повдигнати срещу него. Телата на осем жени и 31 мъже бяха намерени в хладилно ремарке в индустриален имот източно от Лондон в ранните часове на 23 октомври.</p>
      <related>
        <a href="https://www.actualno.com/europe/syvetyt-na-es-odobri-novija-systav-na-ek-bez-velikobritanija-news_1409498.html"/>
      </related>
      <p>Ремаркето по-рано пристигнало на товарен ферибот от белгийското пристанище Зеебрюге, предаде БГНЕС. <br/>Робинсън от Северна Ирландия е изправен пред 39 обвинения за убийство, конспирация на трафик, конспирация за подпомагане на незаконна имиграция и пране на пари. Робинсън се призна за виновен в заговор с други „да извърши престъпление за подпомагане на незаконната имиграция“. Той призна и за придобиването на парични средства, които идват от престъпно поведение.</p>
      <related>
        <a href="https://www.actualno.com/europe/da-byde-brexit-london-umishleno-izpusna-sroka-da-predloji-evrokomisar-news_1409114.html"/>
      </related>
      <p>Съдията Андрю Еадис разпореди предполагаемите съучастници на Робинсън да не бъдат посочени. На 13 декември предстои следващото съдебно заседание по делото. На друг шофьор на камион от Северна Ирландия също беше наредено да се яви в Олд Бейли на същата дата по отделно съдебно производство. Кристофър Кенеди, 23-годишен, е обвинен в заговор за уреждане или улесняване на пътуването на други хора с цел експлоатация.</p>
    </article>
  </body>
</html>