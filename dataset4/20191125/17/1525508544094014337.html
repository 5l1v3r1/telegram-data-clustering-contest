<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4781012/%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%B1%DB%8C%D8%B4%D9%87-%D9%81%D8%AA%D9%86%D9%87-%D8%AF%D8%B1-%DA%A9%D8%B4%D9%88%D8%B1-%D8%B1%D8%A7-%D8%AE%D8%B4%DA%A9-%DA%A9%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-11-25T17:24:17+00:00"/>
    <meta property="og:title" content="مدیرکل تبلیغات اسلامی مازندران: حضور مردم ریشه فتنه در کشور را خشک کرد"/>
    <meta property="og:description" content="چالوس - مدیرکل تبلیغات مازندران با تقدیر از حضور حماسی مردم در راهپیمایی حمایت از اقتدار و امنیت در کشور گفت: حضور حماسی مردم ریشه فتنه را در کشور خشکاند."/>
  </head>
  <body>
    <article>
      <h1>مدیرکل تبلیغات اسلامی مازندران: حضور مردم ریشه فتنه در کشور را خشک کرد</h1>
      <address>
        <time datetime="2019-11-25T17:24:17+00:00">25 Nov 2019, 17:24</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام ناصر شکریان شامگاه دوشنبه در گردهمایی روسای تبلیغات اسلامی گفت: ملت ایران با حضور خود در راهپیمایی،  ریشه فتنه را خشک کردند و نشان دادند راه برون رفت از مشکلات، تبعیت از قانون و دفاع از ارزش‌های انقلابی است.</p>
      <p>وی به حضور گسترده مردم در راهپیمایی‌های چند روز اخیر در کشور اشاره کرد و افزود: مردم همیشه در صحنه مازندران همانند دیگر استان‌ها و شهرهای مختلف کشور با حضور خود، ریشه فتنه را خشک کردند و نشان دادند راه برای برون رفت از مشکلات، تبعیت از قانون و دفاع از ارزش‌های انقلابی است.</p>
      <p>حجت الاسلام شکریان به بیان روند شکل گیری اغتشاش در روزهای اخیر اشاره و خاطر نشان کرد: دشمنان انقلاب با استفاده از فضای تبلیغاتی شبکه‌های مجازی، عناصر خودباخته و سرسپرده داخلی و با سوءاستفاده از نگرانی‌های به حق مردم، به دنبال تضعیف و فروپاشی نظام بودند.</p>
      <p>استاد حوزه علمیه مازندران با بیان این که همان طور که مقام معظم رهبری نیز در نخستین موضع گیری خود فرمودند مردم کشورمان اماکن عمومی را تخریب و آتش نمی‌زنند، افزود: ضد انقلاب، اشرار و اغتشاشگران تلاش کردند فضای کشور را برای تحقق اهداف اربابان خود ناامن کنند.</p>
      <p>مدیر کل تبلیغات اسلامی مازندران با تأکید براین که ملت بزرگ و فهیم ایران اسلامی خواسته‌ها و مطالبات به حق خود را از مسیر قانونی دنبال می‌کنند، بیان داشت: آنچه که در چند روز گذشته در برخی شهرهای کشور دیدیم کار عوامل ضد انقلاب و اغشاش گر بود.</p>
      <p>حجت الاسلام شکریان با بیان این که فتنه انگیزی و توطئه افکنی دشمن از همان نخستین روز پیروزی انقلاب علیه کشورمان وجود داشته است، افزود: دشمن هر روز با شیوه‌های مختلفی در تلاش است مردم را از انقلاب و نظام جدا کند.</p>
      <p>
        <b>هوشیاری و بصیرت مردم سبب رسوایی بیگانگان شده است</b>
      </p>
      <p>استاد حوزه علمیه مازندران با اشاره به این که عوامل بیگانه و ضد انقلاب خسارت‌های بسیاری را به کشور و مردم وارد کردند، بیان داشت: اما هوشیاری و بصیرت مردم در حوادث اخیر فتنه دشمن را خنثی و موجب رسوایی بیگانگان شد.</p>
      <p>مدیر کل تبلیغات اسلامی مازندران، رهنمودهای مهم مقام معظم رهبری در خنثی کردن توطئه دشمن را بسیار مهم و راهبردی توصیف کرد و افزود: ملت بزرگ ایران در لبیک به سخنان و رهنمودهای مقام معظم رهبری به صورت خودجوش به خیابان‌ها آمدند و بار دیگر ضمن تبعیت از ولایت و رهبری، حمایت و پشتیبانی خود را از انقلاب و نظام اسلامی اعلام کردند.</p>
      <p>حجت الاسلام شکریان با بیان این که ملت بزرگ ایران اسلامی علی رغم همه مشکلات اقتصادی، اما همواره تابع رهبری و پشتیبان انقلاب و نظام هستند، افزود: پس از این حضور حماسی مردم در حمایت از انقلاب و نظام اسلامی، این وظیفه مسئولان است که به وعده‌های خود در برابر مردم عمل کنند.</p>
      <p>وی، نقش استکبار جهانی در حوادث اخیر را پررنگ دانست و با بیان این که نظام سلطه با استفاده از عوامل داخلی خود تلاش کرد کشور را در مسیر ناامنی و آشوب هدایت کند، بیان داشت: اما اشاره مقام معظم رهبری و بصرت و هوشیاری مردم آتش فتنه را در این کشور خاموش کرد.</p>
    </article>
  </body>
</html>