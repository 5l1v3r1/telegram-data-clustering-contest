<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837738-na-khmelnichchini-likviduvali-konvertatsiyniy-tsentr-minimizatsiyi-podatkiv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-25T17:14:00+00:00"/>
    <meta property="og:title" content="На Хмельниччині ліквідували &quot;конвертаційний центр&quot; для мінімізації податків"/>
    <meta property="og:description" content="КИЇВ. 25 листопада. УНН. На Хмельниччині ліквідували &quot;конвертаційний центр&quot;, який надавав послуги з мінімізації податкових зобов’язань суб’єктам …"/>
  </head>
  <body>
    <article>
      <h1>На Хмельниччині ліквідували "конвертаційний центр" для мінімізації податків</h1>
      <address><time datetime="2019-11-25T17:14:00+00:00">25 Nov 2019, 17:14</time> by <a rel="author">Валерія Гуржий</a></address>
      <p><b>КИЇВ. 25 листопада. УНН.</b> На Хмельниччині ліквідували "конвертаційний центр", який надавав послуги з мінімізації податкових зобов’язань суб’єктам господарювання реального сектору економіки. Про це повідомляє <b>УНН</b> із посиланням на пресслужбу прокуратури у Хмельницькій області.</p>
      <p>Так, як повідомив начальник відділу прокуратури області Олег Львовський, слідчим управлінням фіскальної служби в області за процесуального керівництва галузевого відділу прокуратури області у рамках розслідування кримінального провадження за ч.3 ст.212 КК України за фактом умисного ухилення від сплати податків одним із суб’єктів господарювання області ліквідовано "конвертаційний центр", який надавав послуги з мінімізації податкових зобов’язань суб’єктам господарювання реального сектору економіки.</p>
      <p>"Встановлено, що зловмисники за грошову винагороду отримували від громадян нотаріально посвідчену довіреність для представництва інтересів, здійснювали їх державну реєстрацію як фізичних осіб-підприємців та відкривали рахунки у банках. Після цього вони оформляли документи про нібито постачання товарів, робіт (послуг) вказаними ФОПами для підприємств реального сектору економіки, які і перераховували на їх рахунки кошти", - сказано у повідомленні.</p>
      <p>Зазначається, що надалі ці кошти незаконно обготівковувались.</p>
      <p>В рамках кримінального провадження проведено ряд санкціонованих обшуків, за результатами яких вилучено понад півмільйона гривень готівкою, документи, які відображають проведення безтоварних фінансових операцій та зняття коштів в банках, первинні фінансово-господарські документи, чекові книжки тощо.</p>
      <p>На даний час проводиться комплекс слідчих (розшукових) дій, спрямованих на встановлення всіх обставин кримінального правопорушення.</p>
      <p>Нагадаємо, СБУ затримала у Дніпрі <a href="https://www.unn.com.ua/uk/news/1837476-u-dnipri-zatrimali-organizatora-konverttsentru-z-obigom-gotivki-u-30-mln-grn-schomisyatsya">організатора конвертаційного центру</a>, який щомісяця виводив у тінь майже 30 мільйонів гривень.</p>
    </article>
  </body>
</html>