<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/595021/%E0%A6%A8%E0%A7%87%E0%A6%87%E0%A6%AE%E0%A6%BE%E0%A6%B0-%E0%A6%8F%E0%A6%AE%E0%A6%AC%E0%A6%BE%E0%A6%AA%E0%A7%87-%E0%A6%A6%E0%A7%81%E0%A6%9C%E0%A6%A8%E0%A6%95%E0%A7%87%E0%A6%87-%E0%A6%9A%E0%A6%BE%E0%A6%A8-%E0%A6%9C%E0%A6%BF%E0%A6%A6%E0%A6%BE%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T17:33:00+00:00"/>
    <meta property="og:title" content="নেইমার-এমবাপে দুজনকেই চান জিদান!"/>
    <meta property="og:description" content="হাইভোল্টেজ ম্যাচে মুখোমুখি হচ্ছে রিয়াল মাদ্রিদ-প্যারিস সেন্ত জার্মেই। প্যারিসের ক্লাবটির বারুদে আক্রমণভাগ সামলানো মাদ্রিদের ক্লাবটির জন্য সবচেয়ে বড় চ্যালেঞ্জের। নেইমার ও কাইলিয়ান এমবাপের কেউ একজন না থাকলেই কি ভালো হতো? রিয়াল কোচ জিনেদিন জিদান কিন্তু পিএসজির একাদশে দুজনকেই চাইছেন!..."/>
  </head>
  <body>
    <article>
      <h1>নেইমার-এমবাপে দুজনকেই চান জিদান!</h1>
      <address><time datetime="2019-11-25T17:33:00+00:00">25 Nov 2019, 17:33</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/25/bec17d1a73a5155cfd5da4bd35511dee-5ddc0abb19e0d.jpg"/>
        <figcaption>নেইমার ও কাইলিয়ান এমবাপে</figcaption>
      </figure>
      <p>
        <b>হাইভোল্টেজ ম্যাচে মুখোমুখি হচ্ছে রিয়াল মাদ্রিদ-প্যারিস সেন্ত জার্মেই। প্যারিসের ক্লাবটির বারুদে আক্রমণভাগ সামলানো মাদ্রিদের ক্লাবটির জন্য সবচেয়ে বড় চ্যালেঞ্জের। নেইমার ও কাইলিয়ান এমবাপের কেউ একজন না থাকলেই কি ভালো হতো? রিয়াল কোচ জিনেদিন জিদান কিন্তু পিএসজির একাদশে দুজনকেই চাইছেন!</b>
      </p>
      <p>একেবারে সঠিক সময়ে ফিট হয়ে ফিরেছেন নেইমার। এমবাপেও অসুস্থতা কাটিয়ে শতভাগ ফিট। পিএসজির জন্য চরম সুখের খবর হলেও রিয়ালের জন্য তা দুঃসংবাদ। বর্তমান সময়ের অন্যতম সেরা দুই তারকার বিপক্ষে লড়াইয়ের আগে যে কোনও কোচেরই কপালে চিন্তার ভাঁজ পড়বে। জিদান অবশ্য খুব বেশি চিন্তিত নন। পিএসজির দুই তারকাকে সামলাতে তার দল প্রস্তুত বলেই জানিয়েছেন তিনি।</p>
      <p>এই ফরাসি ক্লাবটির বিপক্ষে বিধ্বস্ত হয়ে এবারের চ্যাম্পিয়নস লিগ মৌসুম শুরু করেছিল রিয়াল। নেইমার ও এমবাপেকে ছাড়াই পিএসজি ৩-০ গোলে হারিয়েছিল মাদ্রিদের ক্লাবটিকে। এবার পূর্ণ শক্তির দল নিয়ে সান্তিয়াগো বার্নাব্যুতে গিয়েছে ফরাসি চ্যাম্পিয়নরা। রিয়ালের দুশ্চিন্তা বেশি হওয়াই স্বাভাবিক।</p>
      <p>যদিও শান্ত আছে জিদান। পিএসজির বিপক্ষে তার দল পুরোপুরি প্রস্তুত। নেইমার কিংবা এমবাপের মধ্যে কে না থাকলে খুশি হবেন, সংবাদ সম্মেলনে এমন প্রশ্নে ফরাসি কোচের উত্তর, ‘নেইমার নাকি এমবাপে? আমি কাউকেই বাদ দিতে চাইছি না। তারা দুজনই প্রস্তুত এবং দুজনই খেলতে পারে, তাই আমার বাছাই করার প্রয়োজনও নেই। আমরা দুর্দান্ত একটি দলের বিপক্ষে লড়তে যাচ্ছি।’</p>
      <p>এমবাপের প্রতি জিদানের ভালোবাসা নতুন নয়। ‘প্রিয়’ খেলোয়াড়ের বিপক্ষে লড়াইয়ের আগে আরেকবার পুরোনো কথাই শোনালেন ফরাসি কিংবদন্তি, ‘আপনারা সবাই জানেন আমি ওকে অনেক দিন থেকে চিনি। ব্যক্তিগত জায়গা থেকে ওকে আমি পছন্দও করি। অনেক আগে সে ট্রায়াল দিতে এখানে (রিয়াল মাদ্রিদ) এসেছিল। সে এখন প্রতিপক্ষের খেলোয়াড়, তাই আমার খুব বেশি কিছু বলার নেই।’ মার্কা</p>
      <footer>/কেআর/</footer>
    </article>
  </body>
</html>