<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/pada-protsentt-otkazani-vizi-na-blgari-za-sashch-407613.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-25T17:46:04+00:00"/>
    <meta property="og:title" content="Пада процентът отказани визи на българи за САЩ"/>
    <meta property="og:description" content="През последната година сме отбелязали почти 5% снижение на ръста на визите, които са били отказани на българските граждани"/>
  </head>
  <body>
    <article>
      <h1>Пада процентът отказани визи на българи за САЩ</h1>
      <address><time datetime="2019-11-25T17:46:04+00:00">25 Nov 2019, 17:46</time> by <a rel="author">Редактори</a></address>
      <p>"Процентът отказани американски визи за българи е около 11%, а изискването, за да може страната ни да бъде присъединена към програмата за безвизови пътувания, е те да бъдат под 3%." Това заяви пред БНР зам.-министърът на външните работи Георг Георгиев в коментар за визитата на българския премиер Бойко Борисов в САЩ.</p>
      <p>По думите му през последната година сме отбелязали почти 5% снижение на ръста на визите, които са били отказани на българските граждани.</p>
      <p>"Не отричам, че топката е в Конгреса, но и България много стриктно и издържано се придържа към всички критерии за това да влезе в програмата за безвизови пътувания", подчерта Георгиев.</p>
      <p>Той допълни, че успехът на България в тази посока следва да бъде отбелязан на най-високо ниво в Щатите, още повече че е налице и другият важен компонент - този на просрочието - под 1% са българите, нарушили миграционните разпоредби на САЩ.</p>
      <p>Според Георг Георгиев негодуването срещу разполагането на военни бази на наша територия, означава, "че си негодуващ срещу установяването на мир".</p>
      <p>"Черно море е достатъчно малък воден басейн и достатъчно много зависи от него в аспект икономика и туризъм, за да не търсим онова, което ще води до прогрес в нашия регион. България е лоялен и последователен партньор на НАТО", изтъкна зам.-министърът.</p>
      <p>Георгиев отрече да се очаква негативна реакция от страна на САЩ спрямо българските енергийни проекти.</p>
    </article>
  </body>
</html>