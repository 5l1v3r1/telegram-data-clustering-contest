<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2825158-nacionalna-opera-pidgotuvala-do-novoricnih-svat-galakoncerti-j-balet-luskuncik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-25T17:13:00+00:00"/>
    <meta property="og:title" content="Національна опера підготувала до новорічних свят гала-концерти й балет “Лускунчик&quot;"/>
    <meta property="og:description" content="Грудневий репертуар Національної опери України порадує глядачів зустріччю з героями відомого балету “За двома зайцями”. А святковий настрій створять Новорічно-Різдвяні гала-концерти та безсмертна балетна класика - “Лускунчик”."/>
  </head>
  <body>
    <article>
      <h1>Національна опера підготувала до новорічних свят гала-концерти й балет “Лускунчик"</h1>
      <h2>Грудневий репертуар Національної опери України порадує глядачів зустріччю з героями відомого балету “За двома зайцями”. А святковий настрій створять Новорічно-Різдвяні гала-концерти та безсмертна балетна класика - “Лускунчик”.</h2>
      <address>
        <time datetime="2019-11-25T17:13:00+00:00">25 Nov 2019, 17:13</time>
      </address>
      <p>Про це Укрінформу повідомили у пресслужбі театру.</p>
      <p>“Прем’єра опери “Богема” Дж. Пуччіні - 11 грудня. Нинішня постановка - спільний українсько-італійський проєкт у співпраці з Посольством Італії та Італійським інститутом культури в Україні. Режисер-постановник - Італо Нунціата, на рахунку якого це вже шоста вистава на сцені Національної опери, вирішив наблизити сюжет до сучасного глядача. Тепер герої “Богеми” живуть, творять і закохуються у 50-х роках ХХ століття”, - ідеться в повідомленні.</p>
      <p>Як зазначається, 11 грудня у виставі візьмуть участь Вікторія Ченська (Мімі), Дмитро Іванченко (Рудольф), В'ячеслав Базир (Марсель), Сусанна Чахоян (Мюзетта), Олександр Бойко (Шонар), Володимир Тишков (Коллен), Богдан Тарас (Бенуа), Олександр Мілєв (Альціндор), Руслан Танський (Парпіньоль).</p>
      <p>17 грудня - балет “За двома зайцями” Юрія Шевченка. Балетмейстер-постановник - Віктор Литвинов. Цей балет з'явився в репертуарі театру два роки тому. Згідно із сюжетом п'єси Михайла Старицького, любовна трагікомедія розігралася в <a href="https://www.ukrinform.ua/tag-kiiv">Києві</a>, в районі Гончарі-Кожум'яки, що розташовувався від Андріївської церкви до Подолу. І творцям постановки вдалося якнайкраще передати атмосферу старовинного Києва – впізнаваного і улюбленого. А балет став одним з найулюбленіших у глядачів Національної опери.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2822985-rokgurt-coldplay-vidklav-gastroli-cerez-nebezpeku-koncertiv-dla-ekologii.html">Рок-гурт Coldplay відклав гастролі через небезпеку концертів для екології</a>
      </blockquote>
      <p>19 грудня - “Севільський цирульник” Дж.Россіні. Партію Дона Базиліо виконає цього вечора світова оперна зірка Олександр Цимбалюк. Артист є запрошеним солістом таких театрів, як The Metropolitan Opera (Нью-Йорк), Teatro alla Scala (Ла Скала, Мілан), Royal Opera House (Королівський театр Ковент-Гарден, Лондон), Opera National de Paris (Гранд-опера, Париж ), Die Münchner Opernfestspіele (Мюнхен) та інших.</p>
      <p>26, 27 грудня і 6 січня - Новорічно-Різдвяні гала-концерти. У святковій програмі - фрагменти з відомих опер, оперет і балетних вистав у виконанні провідних артистів театру.</p>
      <p>З 28 грудня до 5 січня - “Лускунчик” П.Чайковського. Як зазначають у театрі, у минулі новорічні свята балетна трупа Національної опери побувала з цим спектаклем на гастролях у Парижі, де 16 вечорів поспіль збирав аншлаги в Театрі на Єлисейських Полях.</p>
    </article>
  </body>
</html>