<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/grenel-kritikuje-berlin-zbog-huaveja-uvreda-za-amerikance/"/>
    <meta property="og:site_name" content="Krstarica"/>
    <meta property="article:published_time" content="2019-11-25T17:00:00+00:00"/>
    <meta property="og:title" content="Grenel kritikuje Berlin zbog Huaveja: Uvreda za Amerikance"/>
    <meta property="og:description" content="BERLIN - Američki ambasador u Berlinu Ričard Grenel kritikovao je danas nemačku vladu da je u debati oko mogućeg učešća kineskog Huaveja u izgradnji 5G"/>
  </head>
  <body>
    <article>
      <h1>Grenel kritikuje Berlin zbog Huaveja: Uvreda za Amerikance</h1>
      <address><time datetime="2019-11-25T17:00:00+00:00">25 Nov 2019, 17:00</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521506-750x430.jpg"/>
        <figcaption>Foto: Tanjug</figcaption>
      </figure>
      <p>BERLIN – Američki ambasador u Berlinu Ričard Grenel kritikovao je danas nemačku vladu da je u debati oko mogućeg učešća kineskog Huaveja u izgradnji 5G mobilne mreže u Nemačkoj, uvredila Sjedinjene Američke Države.</p>
      <p>Grenel je oštro reagovao na izjavu ministra privrede Petera Altmajera koji je juče u jednoj emisiji napravio paralelu između Kinu i SAD.</p>
      <p>Altmajer je rekao da nemačka vlada, posle skandala sa prisluškivanjem u kojem je američka tajna služba NSA špijunirala nemačke političare, nije razmatrala bojkot američkih tehnoloških firma.</p>
      <p>„Najnovije izjave visokih predstavnika nemačke vlade, da se SAD mogu uporediti sa Komunističkom partijom Kine, uvreda su za hiljade američkih vojnika koji su doprineli tome da se garantuje bezbednost Nemačke, kao i miliona Amerikanaca koji se zalažu za snažan zapadni savez“, rekao je Grenel danas.</p>
      <p>Osim toga, smatra on, ove izjave vređaju i milione Kineza „kojima se uskraćuju osnovne slobode i koje Komunistička partija Kine napravedno hapsi“.</p>
      <p>SAD već duže vreme vrše pritisak na Nemačku i druge evropske zemlje kako bi sprečile da kineski tehnološki koncern Huavej učestvuje u izgradnji nove generacije digitalne komunikacione tehnike, navodi Frankfurter Algemajne Cajtung.</p>
      <p>Jedna od pretnji je i da bi se u ovom slučaju ograničila saradnja tajnih službi i razmena informacija, između ostalog i o mogućim terorističkim aktivnostima, dodaje list.</p>
      <p>U međuvremenu se ponovo oglasio Altmajer, koji je na pitanje sajta „Politiko“ na marginama tehnološke konferencije u Berlinu, rekao da je „veoma uznemiren“ zbog, kako kaže, pogrešnog tumačenja njegove izjave.</p>
      <p>„Ni na koji način nisam zemlje koje ne poštuju vladavinu prava stavio na isti nivo kao demokratije koje poštuju vladavinu prava kao što su SAD. Naprotiv“, rekao je Altmajer.</p>
      <p>(Tanjug)</p>
    </article>
  </body>
</html>