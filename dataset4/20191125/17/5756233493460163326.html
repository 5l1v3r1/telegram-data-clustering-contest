<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/623367/%D8%AA%D9%88%D8%B6%DB%8C%D8%AD%D8%A7%D8%AA-%DA%AF%D9%88%D8%AF%D8%B1%D8%B2%DB%8C-%D8%AF%D8%B1%D8%A8%D8%A7%D8%B1%D9%87-%D8%AF%D8%A7%D8%AF%DA%AF%D8%A7%D9%87-%D8%B1%D9%88%D8%B2-%DA%86%D9%87%D8%A7%D8%B1%D8%B4%D9%86%D8%A8%D9%87-%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-25T17:06:00+00:00"/>
    <meta property="og:title" content="توضیحات گودرزی درباره دادگاه روز چهارشنبه محمدعلی نجفی"/>
    <meta property="og:description" content="وکیل مدافع محمدعلی نجفی گفت: دادگاه در مورد ابهامات ما در نظریه کارشناسی جدید مطلبی را نگفته است اما برای روز چهارشنبه کارشناسان هم احضار شدند."/>
  </head>
  <body>
    <article>
      <h1>توضیحات گودرزی درباره دادگاه روز چهارشنبه محمدعلی نجفی</h1>
      <address>
        <time datetime="2019-11-25T17:06:00+00:00">25 Nov 2019, 17:06</time>
      </address>
      <p>
        <i>وکیل مدافع محمدعلی نجفی گفت: دادگاه در مورد ابهامات ما در نظریه کارشناسی جدید مطلبی را نگفته است اما برای روز چهارشنبه کارشناسان هم احضار شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حمید گودرزی در این باره اظهار کرد: برای دادگاه روز چهارشنبه ۶ آذرماه وکلای مدافع طرفین و شاهدین و کارشناسان احضار شدند. با وجود ۱۷ ابهامی که ما در نظریه کارشناسی اعلام کردیم، دادگاه مطلبی مبنی بر قبول ابهامات یا رد ایرادات به ما نگفته است.</p>
      <p>وی افزود: شاید در روز چهارشنبه که کارشناسان هم دعوت شده است دادگاه بخواهد به ابهامات ما در نظریه کارشناسی بپردازد ولی در حین دادرسی این امر سخت و دشوار است.</p>
      <p>وی افزود: دادگاه اقای نجفی روز چهارشنبه ۶ اذرماه به صورت علنی در شعبه ۹ دادگاه کیفری یک استان تهران به ریاست قاضی محمدی کشکولی برگزار می شود.</p>
      <p>بر اساس این گزارش، میترا استاد -همسر دوم محمدعلی نجفی شهردار سابق تهران- صبح روز سه‌شنبه ۷ خرداد ماه با شلیک گلوله به قتل رسید و عصر همان روز نجفی به قتل همسرش اعتراف و انگیزه خود را اختلافات خانوادگی عنوان کرد.</p>
      <p>سه جلسه رسیدگی به پرونده قتل میترا استاد در شعبه ۹ دادگاه کیفری یک تهران به ریاست قاضی محمدی کشکولی برگزار شد.</p>
      <p>غلامحسین اسماعیلی سخنگوی قوه قضاییه در نشست خبری هشتم مرداد ماه ۹۸ از صدور رای پرونده قتل میترا استاد خبر داد و گفت: در کیفرخواست، سه عنوان اتهامی برای متهم عنوان شده قتل عمد، ایراد صدمه غیرموثر در قتل و همچنین نگهداری اسلحه غیرمجاز. دادگاه در دو موضوع متهم را مجرم تشخیص داده؛ «قتل عمد» را محرز دانسته و با توجه به تقاضای اولیای دم مبنی بر قصاص چون حق الناس است حکم به قصاص صادر کرده است. دادگاه در مورد «ایراد صدمه غیر موثر در قتل» رای برائت صادر کرده چون دادگاه بر خلاف دادسرا به این نتیجه رسید که صدمات وارده به مقتول «یک صدمه» بوده، دو تیر به او اصابت نکرده بلکه یک تیر ابتدائا به کف دست اصابت کرده، از دست عبور کرده و در قفسه سینه مقتوله جای گرفته است. به موجب قانون هر گاه ضربه، ضربه واحدی باشد هر چند جراحات متعدد باشد یک حکم صادر می شود و چون با اقدام واحد این عمل انجام شده، همان حکم اشد که «قصاص» است مورد حکم دادگاه قرار گرفته است. محمدعلی نجفی از اتهام دیگر تبرئه شده و در مورد «نگهداری سلاح غیر مجاز» هم دادگاه ایشان را به دو سال حبس محکوم کرده است.</p>
      <p>پس از اعلام رای، گودرزی وکیل مدافع نجفی گفت که به رای صادره مبنی بر قصاص و حبس موکلش اعتراض خواهد کرد.</p>
      <p>۲۳ مردادماه برادر میترا استاد نیز با انتشار پستی در صفحه اینستاگرام خود از اعلام رضایت از قصاص نجفی خبر داد.</p>
      <p>چند روز بعد، محمدعلی نجفی که در بازداشت بود با تودیع وثیقه از اوین آزاد شد.</p>
      <p>محمدجواد حشمتی رییس کل دادگستری استان تهران ۸ شهریورماه با بیان اینکه محمدعلی نجفی به زندان بازگشت، گفت: برابر ضوابط و مقررات قانونی هرچند با گذشت اولیای دم قصاص منتفی می‌شود ولی در مورد جنبه عمومی جرم قتل توسط دادگاه، حکم مقتضی صادر خواهد شد.</p>
      <p>۳۰ شهریورماه اعلام شد که حکم شعبه نهم دادگاه کیفری یک تهران در پرونده محمدعلی نجفی با اتهام قتل میترا استاد که برای تجدیدنظرخواهی به دیوان عالی کشورارسال شده بود، از سوی این مرجع قضایی نقض شد و برای رفع نقص تحقیقات و تکمیل آن به شعبه بدوی رسیدگی کننده به پرونده - شعبه ۹ دادگاه کیفری یک استان تهران- اعاده شد. با حضور کارشناسان اسلحه و پزشکی قانونی و موکلم صحنه جرم مجددا بررسی شد.</p>
      <p>قاضی محمدی کشکولی رییس شعبه ۹ دادگاه کیفری یک استان تهران ۱۲ آبان ماه درباره آخرین وضعیت پرونده نجفی گفته بود: نظریه کارشناسی به وکلای طرفین پرونده ابلاغ شد و وکلا ۷ روز فرصت دارند که نظر کتبی خود را به ما اعلام کنند. اگر وکلا به نظریه کارشناسی اعتراضی داشتند باید هیات قضایی بررسی کند که آیا این اعتراضات قابل اجابت است یا نیست. بعد از طی این مراحل وقت دادرسی مجدد تعیین می شود و به پرونده رسیدگی می شود و دادگاه علنی خواهد بود.</p>
      <p>گودرزی ۱۸ آبان ماه از رسیدگی مجدد به پرونده موکلش در آذرماه خبر داده بود.</p>
      <p>گودرزی ۲۲ ابان ماه گفته بود که در نظریه جدید کارشناسی ( اسلحه و پزشکی قانونی) ۱۷ مورد ایراد و ابهام وجود دارد و ما این ابهامات را به دادگاه اعلام کردیم.</p>
    </article>
  </body>
</html>