<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1563236/i-rea-galanaki-kerdise-to-brabeio-balkanika"/>
    <meta property="og:site_name" content="NOOZ."/>
    <meta property="article:published_time" content="2019-11-25T17:26:00+00:00"/>
    <meta property="og:title" content="Η Ρέα Γαλανάκη κέρδισε το βραβείο Balkanika"/>
    <meta property="og:description" content="Στην Ρέα Γαλανάκη απονεμήθηκε το φετινό βραβείο Balkanika για το μυθιστόρημα ''Η άκρα ταπείνωση''."/>
  </head>
  <body>
    <article>
      <h1>Η Ρέα Γαλανάκη κέρδισε το βραβείο Balkanika</h1>
      <address>
        <time datetime="2019-11-25T17:26:00+00:00">25 Nov 2019, 17:26</time>
      </address>
      <p>
        <b>Στην Ρέα Γαλανάκη απονεμήθηκε το φετινό βραβείο Balkanika για το μυθιστόρημα ''Η άκρα ταπείνωση''.</b>
      </p>
      <p>Το βραβείο <b>Balkanika</b> καθιερώθηκε το 1995 και απονέμεται ετησίως, αποτελώντας έναν θεσμό ιδιαίτερου κύρους στις χώρες των Βαλκανίων.</p>
      <p>Αποβλέπει στην προσέγγιση των χωρών της χερσονήσου διαμέσου του πολιτισμού, στη γνωριμία με τη λογοτεχνία τους, στην ανταλλαγή εμπειριών και σκέψεων, αλλά και στη διαμόρφωση ενός πεδίου κοινής δράσης.</p>
      <p>Απαραίτητη προϋπόθεση για την υποψηφιότητα ενός βιβλίου αποτελεί η έκδοση στη χώρα του έως πέντε έτη νωρίτερα αλλά και η μετάφρασή του σε αγγλικά ή γαλλικά.</p>
      <p>Κάθε συμμετέχουσα χώρα εκπροσωπείται από έναν εκδοτικό οίκο, με την Ελλάδα να εκπροσωπείται από τις εκδόσεις<b> Κέδρος</b>, που προτείνουν την ελληνική συμμετοχή στον διαγωνισμό.</p>
      <p>Στο θεσμό συμμετέχουν επτά χώρες: <b>Αλβανία, Βουλγαρία, Ελλάδα, Βόρεια Μακεδονία, Ρουμανία, Σερβία, Τουρκία.</b> Η φετινή διοργάνωση πραγματοποιήθηκε στις 23 και 24 Νοεμβρίου 2019 στα <b>Τίρανα. </b>Στη διαβαλκανική κριτική επιτροπή συμμετείχε ως κριτής ο<b> Σπύρος Γιανναράς,</b> συγγραφέας και μεταφραστής. Tο βιβλίο της Γαλανάκη «L'Ultime Humilation», κυκλοφορεί στα γαλλικά από τις εκδόσεις Cabourakis σε μετάφραση Loïc Marcou.</p>
    </article>
  </body>
</html>