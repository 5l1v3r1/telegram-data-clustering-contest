<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/economy/article/1626259/%E0%A6%A2%E0%A6%BE%E0%A6%95%E0%A6%BE-%E0%A6%A6%E0%A7%81%E0%A6%AC%E0%A6%BE%E0%A6%87-%E0%A6%B0%E0%A7%81%E0%A6%9F%E0%A7%87-%E0%A6%A6%E0%A6%BF%E0%A6%A8%E0%A7%87-%E0%A6%9A%E0%A6%A4%E0%A7%81%E0%A6%B0%E0%A7%8D%E0%A6%A5-%E0%A6%AB%E0%A7%8D%E0%A6%B2%E0%A6%BE%E0%A6%87%E0%A6%9F-%E0%A6%9A%E0%A6%BE%E0%A6%B2%E0%A7%81-%E0%A6%95%E0%A6%B0%E0%A6%AC%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="ঢাকা-দুবাই রুটে দিনে চতুর্থ ফ্লাইট চালু করবে এমিরেটস"/>
    <meta property="og:description" content="ঢাকা-দুবাই রুটে ২০২০ সালের জুন মাস থেকে প্রতিদিন চারটি করে ফ্লাইট পরিচালনা করবে এমিরেটস এয়ারলাইনস। বাংলাদেশের আন্তর্জাতিক ভ্রমণকারী বাড়ার প্রবণতার পরিপ্রেক্ষিতে সোমবার এ ঘোষণা দিয়েছে দুবাইভিত্তিক এই বিমান সংস্থা।"/>
  </head>
  <body>
    <article>
      <h1>ঢাকা-দুবাই রুটে দিনে চতুর্থ ফ্লাইট চালু করবে এমিরেটস</h1>
      <address><time datetime="2019-11-25T17:51:00+00:00">25 Nov 2019, 17:51</time> by <a rel="author">বাসস, ঢাকা</a></address>
      <p>ঢাকা-দুবাই রুটে ২০২০ সালের জুন মাস থেকে প্রতিদিন চারটি করে ফ্লাইট পরিচালনা করবে এমিরেটস এয়ারলাইনস। বাংলাদেশের আন্তর্জাতিক ভ্রমণকারী বাড়ার প্রবণতার পরিপ্রেক্ষিতে সোমবার এ ঘোষণা দিয়েছে দুবাইভিত্তিক এই বিমান সংস্থা।</p>
      <p>এমিরেটসের বাংলাদেশের কান্ট্রি ম্যানেজার সাইদ আবদুল্লাহ মিরন বলেন, ‘৪২টি বিজনেস ও ৩১০টি ইকোনমিক ক্লাসের আসনবিশিষ্ট বোয়িং ৭৭৭-৩০০-এর চতুর্থ এই ফ্লাইট ২০২০ সালের ১ জুন থেকে চালু হবে।’</p>
      <p>বিদেশি এয়ারলাইনসে আন্তর্জাতিক ভ্রমণের ক্ষেত্রে বর্তমানে এমিরেটসে বাংলাদেশের বিমান ভ্রমণকারীদের যাতায়াত সর্বোচ্চ। দুবাই-ঢাকা-দুবাইয়ের মধ্যে বর্তমানে তিনটি ফ্লাইট চালু রয়েছে। চতুর্থ ফ্লাইট ইকে ৫৮৮ দুবাই ছাড়বে স্থানীয় সময় রাত সাড়ে ১০টায় এবং ঢাকা পৌঁছাবে পরদিন ভোর সাড়ে ৫টায়। ফিরতি ফ্লাইট ইকে ৫৮৯ ঢাকা ছাড়বে সকাল ৮টায় এবং দুবাই পৌঁছাবে স্থানীয় সময় বেলা ১১টায়। বাংলাদেশি ভ্রমণকারীদের সঙ্গে লন্ডন, রোম, ফ্রাঙ্কফুর্ট, পোর্তো, নিউইয়র্ক, ওয়াশিংটন ডিসি, মেক্সিকো সিটি, জোহানেসবার্গ, কেপটাউনসহ বিভিন্ন গুরুত্বপূর্ণ নগরীর সঙ্গে যথাযথ সংযোগের বিষয়ে লক্ষ রেখে চতুর্থ এই ফ্লাইটের সময় নির্ধারণ করা হয়েছে।</p>
      <p>সাইদ আবদুল্লাহ বলেন, দেশে অর্থনৈতিক প্রবৃদ্ধির কারণে আন্তর্জাতিক ভ্রমণকারীর সংখ্যা ক্রমান্বয়ে বেড়ে যাওয়ার বিষয়টি বিবেচনা করে এমিরেটস এই নতুন ফ্লাইট চালুর সিদ্ধান্ত নিয়েছে।</p>
      <p>৩৩ বছর ধরে ঢাকায় এমিরেটস এয়ারলাইনসের বিমান সার্ভিস চালু রয়েছে। এর মধ্যে ১৯৮৬ সাল থেকে দুটি সাপ্তাহিক ও যাত্রী চাহিদা মেটাতে ২০১৩ সাল থেকে তিনটি দৈনিক সার্ভিস চালু হয়। ৩৩ বছর ধরে ৯ দশমিক ৯ মিলিয়ন যাত্রী দুবাই এবং ঢাকায় বিমান চলাচল করছে।</p>
    </article>
  </body>
</html>