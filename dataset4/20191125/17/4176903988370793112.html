<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/kolumbija-deportuje-59-drzavljana-venecuele/"/>
    <meta property="og:site_name" content="Krstarica"/>
    <meta property="article:published_time" content="2019-11-25T17:20:00+00:00"/>
    <meta property="og:title" content="Kolumbija deportuje 59 državljana Venecuele"/>
    <meta property="og:description" content="BOGOTA - Vlada Kolumbije saopštila je da će danas deportovati 59 državljana Venecuele koji su učestvovali u, kako je navedeno, &quot;delima vandalizma&quot; tokom"/>
  </head>
  <body>
    <article>
      <h1>Kolumbija deportuje 59 državljana Venecuele</h1>
      <address><time datetime="2019-11-25T17:20:00+00:00">25 Nov 2019, 17:20</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521511-750x430.jpg"/>
        <figcaption>Foto: Tanjug</figcaption>
      </figure>
      <p>BOGOTA – Vlada Kolumbije saopštila je da će danas deportovati 59 državljana Venecuele koji su učestvovali u, kako je navedeno, „delima vandalizma“ tokom nedavnih antivladinih protesta u toj južnoameričkoj zemlji.</p>
      <p>Direktor agencije za imigraciju Kristijan Kruger je izjavio da su državljani Venecuele uhapšeni prošle nedelje na protestima i da će tokom dana biti deportovani.</p>
      <p>Više od 250.000 ljudi učestvovalo je u demonstracijama protiv vlade konzervativnog predsednika Ivana Dukea u četvrtak. Posle toga, tri dana zarednom održani su protesti manjeg obima, podseća AP.</p>
      <p>Tokom protesta zabeleženi su slučajevi pljački zbog čega je uhapšeno više od 300 osoba, a u Bogoti je u petak proglašen policijski čas.</p>
      <p>Predsednik Kolumbije Duke je u nedelju izjavio da je otvoren za nacionalni dijalog povodom razrešenja pitanja kao što su korupcija i nejednakost.</p>
      <p>(Tanjug)</p>
    </article>
  </body>
</html>