<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/11/25/biznesmen_parnas_nadav_kongresu_materialy_u_spravi_impichmentu_trampa"/>
    <meta property="og:site_name" content="espreso.tv"/>
    <meta property="article:published_time" content="2019-11-25T17:21:00+00:00"/>
    <meta property="og:title" content="Бізнесмен Парнас надав Конгресу матеріали у справі імпічменту Трампа"/>
    <meta property="og:description" content="Комітет із питань розвідки Палати представників США, що веде розслідування у справі імпічменту президента Дональда Трампа, отримав аудіо-, відео- та фотоматеріали від американського бізнесмена українського походження Льва Парнаса, пов’язаного з особистим"/>
  </head>
  <body>
    <article>
      <h1>Бізнесмен Парнас надав Конгресу матеріали у справі імпічменту Трампа</h1>
      <address>
        <time datetime="2019-11-25T17:21:00+00:00">25 Nov 2019, 17:21</time>
      </address>
      <p>Комітет із питань розвідки Палати представників США, що веде розслідування у справі імпічменту президента Дональда Трампа, отримав аудіо-, відео- та фотоматеріали від американського бізнесмена українського походження Льва Парнаса, пов’язаного з особистим адвокатом Трампа Рудольфом Джуліані</p>
      <p>Як повідомляє телеканал <a href="https://abcnews.go.com/Politics/house-intelligence-committee-possession-video-audio-recordings-giuliani/story?id=67276448&amp;cid=clicksource_4380645_null_hero_image">АВС News</a> із посиланням на поінформовані джерела, Парнас передав комітету записи, на яких присутні Джуліані та Трамп. Поки невідомо, що саме ілюструють ці записи. Члени комітету почали розглядати їх лише з минулого тижня.</p>
      <p>Глава Комітету з питань розвідки Адам Шиф в ефірі телеканалу CNN повідомив, що комітет вручив повістки як Парнасу, так і ще одному бізнесмену, пов’язаному з Джуліані - Ігорю Фруману, утім не розкрив можливої дати, коли вони свідчитимуть.</p>
      <p>Адвокат Парнаса Джозеф Бонді також відмовився коментувати ситуацію ABC News, нагадавши, що його клієнт наголошував на бажанні надати комітету "правдиву й важливу інформацію, яка сприяє справедливості, а не перешкоджає ій".</p>
      <p>Нещодавно Бонді у своєму Twitter повідомив, що Парнас уже деякий час "надає матеріали Комітету з питань розвідки Палати представників на основі своєї попередньої повістки".</p>
      <p>"Ми сподіваємось, що Комітет нарешті визначить час для зустрічі та заслуховування свідчень [Парнаса]", - зазначив адвокат.</p>
    </article>
  </body>
</html>