<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549917.html/%D9%86%D8%A7%D9%85%D9%87-%D8%B1%D9%87%D8%A8%D8%B1%DB%8C-%D8%A8%D9%87-%D8%B1%D8%A6%DB%8C%D8%B3-%D9%85%D8%AC%D9%84%D8%B3-%D9%85%D8%A8%D9%86%DB%8C-%D8%A8%D8%B1-%D8%AD%D9%85%D8%A7%DB%8C%D8%AA-%D8%A8%D9%88%D8%AF-%D9%86%D9%87-%D9%86%D9%87%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AF%D8%B1-%D8%AE%D8%B5%D9%88%D8%B5-%D9%85%D8%AE%D8%A7%D9%84%D9%81%D8%AA-%D8%A8%D8%A7-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86--%D8%AD%D9%85%D8%A7%DB%8C%D8%AA-%D8%A7%D8%B2-%D8%AA%D8%B5%D9%85%DB%8C%D9%85%DB%8C-%D8%B3%D8%B1%D8%A7%D9%86-%D9%82%D9%88%D8%A7-%D8%A8%D8%A7-%D8%A7%DB%8C%D9%86-%DA%A9%D9%87-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AE%D8%A7%D9%84%D9%81%D8%AA-%D9%86%DA%A9%D9%86%D9%86%D8%AF-%D9%81%D8%B1%D9%82-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-25T17:43:00+00:00"/>
    <meta property="og:title" content="نامه رهبری به رئیس مجلس مبنی بر حمایت بود نه نهی نمایندگان در خصوص مخالفت با گرانی بنزین/ حمایت از تصمیمی سران قوا با این که نمایندگان مخالفت نکنند فرق می کند"/>
    <meta property="og:description" content="حسینی به ادعای اخیر محمود صادقی اشاره کرد و گفت: بعد از حمایت و تائید رهبری دیگر مخالفت نمایندگان مهم نیست، زیرا صحبت های رهبری مثل قانون است. نامه رهبری به آقای لاریجانی مبنی بر حمایت بود نه نهی نمایندگان در خصوص مخالفت با گرانی بنزین؛ حمایت با این که نمایندگان مخالفت نکنند فرق می کند."/>
  </head>
  <body>
    <article>
      <h1>نامه رهبری به رئیس مجلس مبنی بر حمایت بود نه نهی نمایندگان در خصوص مخالفت با گرانی بنزین/ حمایت از تصمیمی سران قوا با این که نمایندگان مخالفت نکنند فرق می کند</h1>
      <h2>در گفتگوی دانا با نماینده تفرش مطرح شد؛</h2>
      <address>
        <time datetime="2019-11-25T17:43:00+00:00">25 Nov 2019, 17:43</time>
      </address>
      <p>حسینی به ادعای اخیر محمود صادقی اشاره کرد و گفت: بعد از حمایت و تائید رهبری دیگر مخالفت نمایندگان مهم نیست، زیرا صحبت های رهبری مثل قانون است. نامه رهبری به آقای لاریجانی مبنی بر حمایت بود نه نهی نمایندگان در خصوص مخالفت با گرانی بنزین؛ حمایت با این که نمایندگان مخالفت نکنند فرق می کند.</p>
      <p>«سیدمحمد حسینی» نماینده مردم تفرش در گفت و گو با <a href="http://www.dana.ir/">شبکه اطلاع رسانی راه دانا</a> با اشاره به ادعای محمود صادقی در خصوص «نهی نمایندگان از سوی رهبر انقلاب درباره مخالفت با گرانی بنزین» اظهار داشت: ما مکلف به انجام آن چیزی هستیم که با گوش های خودمان شنیدیم. بعد از آن که سران سه قوه تصمیم به سهمیه بندی و افزایش قیمت بنزین گرفتند و با توجه به مصوبات شورای هماهنگی که حتماً باید به تائید رهبری برسد و بعد برای اجرا ابلاغ شود، در تصمیمی که حدود 2 ماه قبل سران سه قوه مصوب و خدمت رهبری ارسال کردند، رهبری فرمودند اگر سران سه قوه بر اساس نظر کارشناسی برای افزایش قیمت بنزین به جمع بندی برسند، از نظر من هم مورد تائید است.</p>
      <p>وی با بیان اینکه آقایان بالاخره این تصمیم را نهایی و ابلاغ کردند، تصریح کرد: رهبری در درس خارج از فقه شنبه هم این مسئله را به صراحت اعلام کردند که از تصمیم سران سه قوه حمایت می کنند. بر همین اساس وقتی که مصوبه به تائید رهبری و حمایت ایشان می رسد، همه آحاد مردم به خصوص نمایندگان مجلس مکلف به اطاعت برای اجرای دقیق و کاهش اثرات منفی آن در جامعه هستند نه این که فرار رو به جلو کنند و به نوعی بخواهند این تصمیم گیری را به گردن دیگران بیاندازند.</p>
      <p>عضو کمیسیون برنامه و بودجه مجلس خاطر نشان کرد: امروز وظیفه دولت، مجلس و قوه قضائیه این است تا از این تصمیم که با نظر کارشناسی به جمع بندی رسیده است، حمایت کنند.</p>
      <p>حسینی افزود: قبل از گرانی سوخت، قیمت بنزنین نسبت به قیمت تمام شده اش و همچنین میزان کاهش ارزش پول ملی که در پی آن همه کالاها چند برابر شد، ثابت ماند که این مسئله خیلی اقتصادی نیست. اما ان شا الله بتوانیم اثرات افزایش قیمت بنزین در زندگی و سفره قشر دهک های پایین جامعه را کنترل کنیم که برای تحقق این مهم به هماهنگی بیشتر و اقدامات عملیاتی نیاز است.</p>
      <p>وی به انتخابات آتی مجلس اشاره کرد و گفت: امروز برخی از نمایندگان مجلس پشت تریبون قرار می گیرند و به این تصمیم خدشه وارد می کنند، اما این اقدام مردود است. امروز باید همه ما جمع شویم و برای اجرای این تصمیم که یک تصمیم بسیار درستی بود، تلاش و اثرات آن را در جامعه کنترل کنیم.</p>
      <p>حسینی به ادعای اخیر محمود صادقی اشاره کرد و گفت: بیانات رهبری مثل قانون است. نامه رهبری به آقای لاریجانی مبنی بر حمایت بود نه نهی نمایندگان در خصوص مخالفت با گرانی بنزین؛ حمایت با این که نمایندگان مخالفت نکنند فرق می کند.</p>
      <p>انتهای پیام/</p>
    </article>
  </body>
</html>