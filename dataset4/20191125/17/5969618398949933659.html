<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/EuropaLeague/apoel-h-uefa-phre-pisw-ton-orismo-tourkwn-diaithtwn.5646226.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-25T17:46:00+00:00"/>
    <meta property="og:title" content="ΑΠΟΕΛ: H UEFA πήρε πίσω τον ορισμό Τούρκων διαιτητών στο ματς με την Ντουντελάνζ"/>
    <meta property="og:description" content="Η επιλογή της UEFA να ορίσει Τούρκους διαιτητές στο ματς του ΑΠΟΕΛ με την Ντουντελάνζ για το Europa League προκάλεσε αναβρασμό στην κυπριακή ομάδα, που είχε ωστόσο επαφή με τους ανθρώπους της ομοσπονδίας και πέτυχε την αντικατάστασή τους."/>
  </head>
  <body>
    <article>
      <h1>ΑΠΟΕΛ: H UEFA πήρε πίσω τον ορισμό Τούρκων διαιτητών στο ματς με την Ντουντελάνζ</h1>
      <h2>Η επιλογή της UEFA να ορίσει Τούρκους διαιτητές στο ματς του ΑΠΟΕΛ με την Ντουντελάνζ για το Europa League προκάλεσε αναβρασμό στην κυπριακή ομάδα, που είχε ωστόσο επαφή με τους ανθρώπους της ομοσπονδίας και πέτυχε την αντικατάστασή τους.</h2>
      <address><time datetime="2019-11-25T17:46:00+00:00">25 Nov 2019, 17:46</time> by <a rel="author">Βαγγέλης Σταματόπουλος</a></address>
      <p>Φωτιά στους ανθρώπους του ΑΠΟΕΛ έβαλε η Ευρωπαϊκή Ποδοσφαιρική Ομοσπονδία ενόψει του αγώνα των πρωταθλητών Κύπρου με την Ντουντελάνζ για την 5η αγωνιστική των ομίλων του Europa League, ελέω της απόφασής της να ορίσει Τούρκους διαιτητές, κάτι που δεν είχε συμβεί ποτέ στην ιστορία των γαλαζοκίτρινων μετά το 1974 και την εισβολή των Τούρκων στο Νησί της Αφροδίτης.</p>
      <p>Συγκεκριμένα, η UEFA είχε επιλέξει για πρώτο διαιτητή τον 39χρονο Χάλις Οζκάχια (διεθνής από το 2009), ο οποίος είχε σφυρίξει φέτος άλλα δύο παιχνίδια στους ομίλους του Europa League (τις αναμετρήσεις Γκιμαράες - Άρσεναλ 1-1 και Βόλφσμπουργκ - Ολεκσάντρια 3-1), έχοντας για βοηθούς τους Τσεϊχούν Σεσιγκούζελ και Εκρέμ Καν για τέταρτο τον Άλπερ Ουλουσόι.</p>
      <p>Φυσικά, στο άκουσμα της είδησης για τον ορισμό Τούρκου ρέφερι, οι άνθρωποι του ΑΠΟΕΛ έστειλαν σχετικό ερώτημα στην UEFA, αναφέροντας πως δεν υπάρχει ευρωπαϊκό ματς κυπριακής ομάδας που να έχει σφυρίξει διαιτητής από τη συγκεκριμένη χώρα και καλώντας τους ανθρώπους της ομοσπονδίας να πάρουν πίσω την απόφασή τους.</p>
      <p>Κάτι που έγινε, με την UEFA να συμμερίζεται τα παράπονα της κυπριακής ομάδας και να αφουγκράζεται τον έντονο προβληματισμό της για τον ορισμό και να προβαίνει σε άμεση αλλαγή, βάζοντας μάλιστα τον γνωστό Ιταλό Τζανλούκα Ρόκι να διευθύνει την αναμέτρηση της ερχόμενης Πέμπτης (28/11) στο Λουξεμβούργο.</p>
      <p>
        <i>"Ευχαριστούμε την ΚΟΠ και τον πρόεδρο της Γιώργο Κούμα για την συμβολή του, στις συντονισμένες προσπάθειες που έγιναν σήμερα έτσι ώστε να γίνει εφικτή η αλλαγή στους διαιτητές του ευρωπαϊκού μας αγώνα.</i>
      </p>
      <p><i>Ο ορισμός Τούρκων διαιτητών για πρώτη φορά σε αγώνα της ομάδας μας, μετά το 1974, ήταν ατυχής και χαιρόμαστε που η UEFA κατανοεί τον λόγο που ζητήσαμε την αλλαγή"</i>, αναφέρει μέσα από τον επίσημο λογαριασμό της στο Twitter η διοίκηση του ΑΠΟΕΛ.</p>
      <figure>
        <iframe data-src="https://twitter.com/apoelfcofficial/status/1199015670119317504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/apoelfcofficial/status/1199015672476557314?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>