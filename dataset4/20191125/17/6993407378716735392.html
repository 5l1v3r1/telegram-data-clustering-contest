<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-hruzia-protesty-cherez-vidmovu-vid-vyborchoi-reformy/30291566.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-25T17:56:21+00:00"/>
    <meta property="og:title" content="Грузія: в центрі Тбілісі збираються мітингарі через відмову від виборчої реформи"/>
    <meta property="og:description" content="Кілька тисяч людей зібралися в центрі грузинської столиці Тбілісі після того, як правляча партія відмовилася ухвалити виборчу реформу попри вимоги опозиції. Прихильники опозиційних політиків пройшли"/>
  </head>
  <body>
    <article>
      <h1>Грузія: в центрі Тбілісі збираються мітингарі через відмову від виборчої реформи</h1>
      <address>
        <time datetime="2019-11-25T17:56:21+00:00">25 Nov 2019, 17:56</time>
      </address>
      <p>Кілька тисяч людей зібралися в центрі грузинської столиці Тбілісі після того, як правляча партія відмовилася ухвалити виборчу реформу попри вимоги опозиції.</p>
      <p>Прихильники опозиційних політиків пройшли маршем з Республіканської площі до будівлі парламенту увечері 25 листопада, заблокувавши рух головною вулицею міста – проспектом Руставеллі.</p>
      <figure>
        <img src="https://gdb.rferl.org/2C8D55BA-DF74-413A-82D6-77E3D54F1BF5.jpg"/>
        <figcaption>Учасники маршу прямують до будівлі грузинського парламенту, Тбілісі, 25 листопада 2019 року</figcaption>
      </figure>
      <p>Як повідомляє місцева служба Радіо Свобода «Ехо Кавказу», учасники акції протесту мають намір оточити будівлю парламенту живим ланцюгом. З цією метою вони почали рух вулицею Чітадзе. Колонну протестувальників очолюють лідери опозиційних партій. Поліція наразі не перешкоджає їхньому руху.</p>
      <p>Раніше з трибуни біля будівлі парламенту лідери протесту озвучили плани на найближчий час: утворити живий ланцюг та надалі пікетувати парламент, щоб не дозволити провести завтрашнє пленарне засідання.</p>
      <p>Протестувальники мають намір залишатися біля будівлі парламенту протягом ночі.</p>
      <p>25 листопада владна партія Грузії «Грузинська мрія», незважаючи на вуличні протести, що супроводжувалися<a href="https://www.radiosvoboda.org/a/video-protests-tbilisi-georgia/30280634.html"> спалахами насильства</a>, не пішла на поступки опозиції. Генеральний секретар партії, мер Тбілісі <a href="https://www.radiosvoboda.org/a/news-gruzia-protesty/30291446.html">Каха Каладзе заявив, що вибори</a> в парламент Грузії в 2020 році пройдуть за змішаною виборчою системою.</p>
      <figure>
        <video src="https://flashvideo.rferl.org/Videoroot/Pangeavideo/2019/11/a/ad/add30c96-1413-4e0a-b4fa-8c89cf9b91d3_mobile.mp4?download=1"/>
      </figure>
      <p>14 листопада парламентська більшість проголосувала проти поправки про перехід на вибори за партійними списками замість змішаної пропорційно-мажоритарної моделі. Опозиція вважає, що відмова партії «Грузинська мрія» від реформи виборчої системи спланована її головою, мільярдером Бідзіною Іванішвілі, який боїться втратити владу на найближчих виборах.</p>
      <p>Опозиційні політики у відповідь заявили, що будуть проводити акції протесту доти, поки уряд не врегулює політичну кризу.</p>
    </article>
  </body>
</html>