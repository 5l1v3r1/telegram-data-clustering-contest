<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/25/brusszeli-gyors-lepne-a-bizottsag-a-nok-elleni-eroszak-ugyeben"/>
    <meta property="og:site_name" content="euronews"/>
    <meta property="article:published_time" content="2019-11-25T17:37:05+00:00"/>
    <meta property="og:title" content="Brüsszeli gyors: lépne a bizottság a nők elleni erőszak ügyében"/>
    <meta property="og:description" content="Erről a terület leendő felelőse beszélt csatornánknak"/>
  </head>
  <body>
    <article>
      <h1>Brüsszeli gyors: lépne a bizottság a nők elleni erőszak ügyében</h1>
      <address><time datetime="2019-11-25T17:37:05+00:00">25 Nov 2019, 17:37</time> by <a rel="author">Zsíros Sándor</a></address>
      <p>A <a href="https://hu.euronews.com/2019/11/25/a-kormany-a-nok-elleni-eroszak-kapcsan-is-a-bevandorlasrol-beszel">magyar kormány öt éve aláírta, de azóta sem ratifikálta</a> a családon belüli erőszak megfékezéséről szóló Isztambuli egyezményt.</p>
      <p>A következő Európai Bizottság azonban kiemelt feladatként kezeli majd a nők elleni erőszak ügyét.</p>
      <p>Ursula von der Leyen szerint az áldozatok védelemre szorulnak, az elkövetőket pedig igazságszolgáltatás elé kell állítani. Ezért a dossziéért Helena Dalli felel majd, aki hazájában, Máltán az egyenlőségért felelős miniszter volt a kormányban.</p>
      <p>Ő azt mondja, akár az uniós alapszerződés módosításának árán is bűncselekménnyé kell nyilvánítani a nők elleni erőszakot. "Ez természeten bűncselekmény. Megengedhetetlen, hogy embereknek félelemben teljen az élete akár fizikai, akár lelki, akár anyagi természetű erőszakról legyen szó" - mondta a leendő biztos.</p>
      <p>Európában a felmérések szerint már a nők 43 százalékát érte pszichológiai támadás a partnere részéről. 20 százalékukat pedig megverték.</p>
      <p>Európában hetente ötven nőt öl meg a társa, vagy volt élettársa. "Ezek a számok borzasztóak, hiszen évek óta dolgozunk az ügyön. Ennek ellenére nő a támadások száma, ráadásul sok ügyet nem is jelentenek" - tette hozzá Helena Dalli.</p>
      <p>A leendő biztos azt szeretné, ha az összes tagállam ratifikálná a családon belüli erőszak elleni harcról szóló Isztambuli Egyezményt. Magyarország 2014-ben aláírta ugyan a dokumentumot, de az ügyről azóta sem szavazott a budapesti parlament.</p>
      <p>A kormány szerint a hatályos jogszabályok is védik a nőket, a gyermekeket és a családokat.</p>
    </article>
  </body>
</html>