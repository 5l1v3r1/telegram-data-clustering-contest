<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/korune-se-darilo-k-euru-vuci-dolaru-ale-oslabila/1825131?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-25T17:27:00+00:00"/>
    <meta property="og:title" content="Koruně se dařilo k euru, vůči dolaru ale oslabila"/>
    <meta property="og:description" content="Praha - Česká měna dnes mírně posílila k euru a oslabila vůči dolaru. K euru si od předchozího závěru polepšila o haléř na 25,49 Kč/EUR. Naopak na dolar ztratila čtyři haléře a dnes kolem 17:00 se obchodovala v kurzu 23,15 Kč/USD. Vyplývá to z údajů na serveru Patria Online. Pražská burza dnes posílila. Index PX stoupl o 0,25 procenta na 1084,56 bodu. Nejvýrazněji zdražily z hlavních emisí akcie softwarové firmy Avast."/>
  </head>
  <body>
    <article>
      <h1>Koruně se dařilo k euru, vůči dolaru ale oslabila</h1>
      <address><time datetime="2019-11-25T17:27:00+00:00">25 Nov 2019, 17:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna dnes mírně posílila k euru a oslabila vůči dolaru. K euru si od předchozího závěru polepšila o haléř na 25,49 Kč/EUR. Naopak na dolar ztratila čtyři haléře a dnes kolem 17:00 se obchodovala v kurzu 23,15 Kč/USD. Vyplývá to z údajů na serveru Patria Online. Pražská burza dnes posílila. Index PX stoupl o 0,25 procenta na 1084,56 bodu. Nejvýrazněji zdražily z hlavních emisí akcie softwarové firmy Avast.</p>
      <p>Koruna dnes ráno krátce posílila pod 25,45 Kč/EUR, což je její nové pětiměsíční maximum, upozornil ekonom Komerční banky Jan Vejmělek. "I přes mírnou korekci v dalším průběhu obchodování se ale pod hladinou 25,50 CZK/EUR udržel," dodal Vejmělek.</p>
      <p>Koruně neublížily ani dnes zveřejněné výsledky konjunkturálního průzkumu Českého statistického úřadu. Důvěra v českou ekonomiku v listopadu dále klesla na 93,3 bodu, což je nejméně od léta 2014. Podnikatelé jsou nejpesimističtější za pět a půl roku.</p>
      <p>Bez reakce trhu dnes podle Vejmělka zůstalo také vyjádření guvernéra centrální banky Jiřího Rusnoka, který očekává na prosincovém zasedání bankovní rady podobnou debatu jako v listopadu, tedy zda zvýšit úrokové sazby, nebo zachovat jejich současnou výši. Začátkem listopadu nechala rada úroky beze změny. Pro rozhodnutí hlasovalo pět ze sedmi členů rady. Dva členové byli pro zvýšení sazeb o čtvrt procentního bodu.</p>
      <p>Pražská burza dnes posílila. Index PX stoupl o 0,25 procenta na 1084,56 bodu. Nejvýrazněji zdražily z hlavních emisí akcie softwarové firmy Avast. Vyplývá to z výsledků obchodování na webu burzy.</p>
      <p>Růst si dnes připsala většina z hlavních emisí pražské burzy. Nejvýrazněji posilující akcie Avastu zdražily o 1,54 procenta na 132 korun. Z emisí s největšími objemy obchodů si polepšily také například cenné papíry Komerční banky, a to o rovné jedno procento na 804,50 koruny.</p>
      <p>V červených číslech skončily pouze dvě z hlavních emisí. Nejvýrazněji oslabily akcie energetické firmy ČEZ, které zlevnily o 0,87 procenta na 511,50 koruny. Ztrácely také cenné papíry Moneta Money Bank, které odepsaly 0,44 procenta na 79,10 koruny.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,50 | 25,49</li>
        <li>Kč/USD | 23,11 | 23,15</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>