<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3325817"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-25T17:55:00+00:00"/>
    <meta property="og:title" content="&quot;לחוקרת שלמרגלותיה שכבתי&quot;: מכתב אהבה של איינשטיין עומד למכירה"/>
    <meta property="og:description" content="מכתב ששלח המדען המפורסם לכימאית הצעירה ממנו ב-20 שנה עומד למכירה פומבית בבית המכירות הישראלי &quot;צולמנ'ס&quot;. את המכתב שלח המחזר..."/>
  </head>
  <body>
    <article>
      <h1>"לחוקרת שלמרגלותיה שכבתי": מכתב אהבה של איינשטיין עומד למכירה</h1>
      <address><time datetime="2019-11-25T17:55:00+00:00">25 Nov 2019, 17:55</time> by <a rel="author">אלי אשכנזי</a></address>
      <figure>
        <img src="https://img.wcdn.co.il/f_auto,w_700,t_18/2/4/1/7/2417050-46.jpg"/>
        <figcaption>נודע לו במהלך ביקורו אצל אחותו על החוקרת, שסירבה להיפגש עמו. אלברט איינשטיין (צילום: אי-פי)</figcaption>
      </figure>
      <p>מכתב ובו מסר קצר שהשאיר אלברט איינשטיין לאישה שצעירה ממנו ב-20 שנה, עומד למכירה פומבית. הערכת בית המכירות היא כי הפתק יכול להגיע למחיר שנע בין 15 ל-30 אלף דולר. אותו מכתב כבר <a href="https://news.walla.co.il/item/3140622">נמכר לפני כשנה וחצי</a> וכעת עומד מחדש למכירה.</p>
      <p>בחודש אוקטובר 1921 ערך אלברט איינשטיין ביקור של כמה ימים אצל אחותו הצעירה מאיה, שהתגוררה בפירנצה שבאיטליה עם בעלה, צייר בשם פול וינטלר. עם מאיה, אחותו הצעירה ממנו בשנתיים, היה לו קשר קרוב מאד מאז היו ילדים. את פול בעלה הכיר עוד מימי נעוריו, אז התגורר בבית משפחתו שבאראו, שוויץ, כשלמד בבית הספר אותו ניהל אביו של פול, ג'וסט וינטלר, שהיה כדמות אב לאיינשטיין. חברו הטוב, המהנדס מיקלה בסו, היה נשוי לאנה לבית וינטלר.</p>
      <p>באותם ימים כבר נודע איינשטיין, אז בן 42, כמדען מפורסם ובעל שם עולמי, כששנה לאחר מכן קיבל פרס נובל בפיזיקה. במהלך הביקור בפירנצה נודע לאיינשטיין שבקומה מעל דירת אחותו מתגוררת סטודנטית צעירה לכימיה בשם אליזבטה פיצ'יני, בת 22. אליזבטה הייתה בתו של כימאי איטלקי נודע בשם אוגוסטו פירנצי, וכבר שימשה כחוקרת באוניברסיטת פירנצה בתחום הכימיה הפיזיקלית.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3325801">"זמן לשלוף חרבות": מאחורי הקלעים של ההחלטה האיראנית לתקוף בסעודיה </a>
        <a href="https://news.walla.co.il/item/3325772"> ליברמן: חסינות לנתניהו תהווה פגיעה באמון הציבור במערכת </a>
        <a href="https://news.walla.co.il/item/3325688"> "הייתי בגיהנום, אבל החלטתי שאני מנצחת" </a>
        <a href="https://tld.walla.co.il/item/3249021?lm_supplier=16893&amp;lm_bc=18500"> שיטת השחייה החדשנית שעושה שינוי מטורף בחיים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/9/5/3/2953815-46.png"/>
        <figcaption>המכתב ששלח איינשטיין לאליזבטה (צילום: צולמנ'ס מכירות פומביות)</figcaption>
      </figure>
      <p>איינשטיין היה נשוי אז בשנית. שנתיים קודם לכן התגרש ממילבה, אשתו ואם שני ילדיו, שאיתה כבר לא חי במשותף במשך כחמש שנים לפני גירושיהם. כארבעה חודשים אחרי שהתגרש ממילבה, נישא לבת דודתו, אלזה לוונטל.</p>
      <p>"לא מן הנמנע ששמה של החוקרת הצעירה והמוכשרת נודע בקהל חוקרי הכימיה הפיזיקאלית, ואלברט איינשטיין היה מאוד מעוניין לפגוש אותה. אך אליזבטה, בהיותה בחורה ביישנית ומאופקת שנרתעה מהמפגש עם אישים יידועי שם, סירבה לפגוש אותו", אומרים בבית המכירות "צולמנ'ס" שיעמיד את המכתב למכירה.</p>
      <h3>רמיזה לקשרים רומנטיים?</h3>
      <p>עם עזיבתו את פירנצה לכנס מדעי בבולוניה, השאיר אלברט איינשטיין לאליזבטה את המכתב הבא (בגרמנית): "לחוקרת הטבע, שלמרגלותיה שכבתי וישבתי במשך יומיים תמימים, למזכרת נעימה. אלברט איינשטיין, אוקטובר 1921".</p>
      <p>המכתב הוא דף נייר בגודל 9:15 סנטימטרים, עליו כתב איינשטיין את המסר הקצר בחמש שורות ובסופן חתם את שמו. המכתב הודבק על פיסת נייר נוספת, מעט גדולה יותר, ובה שיר קצר מאת אלנה דה-אנג'לס, חברתה הטובה של אליזבטה.</p>
      <p>"האם ביקש איינשטיין לפתח קשרים רומנטיים עם אליזבטה? האם לכך רמז בפתק שלו?", שואלים בבית המכירות. המכתב יעמוד למכירה ביום רביעי הקרוב.</p>
    </article>
  </body>
</html>