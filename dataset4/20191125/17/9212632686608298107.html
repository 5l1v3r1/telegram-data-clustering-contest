<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/520639/budak-perempuan-5-tahun-mengadu-diliwat"/>
    <meta property="og:site_name" content="HM Online"/>
    <meta property="article:published_time" content="2019-11-25T17:45:35+00:00"/>
    <meta property="og:title" content="Budak perempuan 5 tahun mengadu diliwat"/>
    <meta property="og:description" content="KANAK-KANAK perempuan berusia lima tahun berdepan detik hitam selepas diliwat anak pengasuh di sebuah kediaman di Kuala Terengganu, kelmarin."/>
  </head>
  <body>
    <article>
      <h1>Budak perempuan 5 tahun mengadu diliwat</h1>
      <address><time datetime="2019-11-25T17:45:35+00:00">25 Nov 2019, 17:45</time> by <a rel="author">Norizuan Shamsuddin</a></address>
      <p>KANAK-KANAK perempuan berusia lima tahun berdepan detik hitam selepas diliwat anak pengasuh di sebuah kediaman di Kuala Terengganu, kelmarin.</p>
      <p>Menurut sumber, kejadian berlaku selepas ibu kanak-kanak terbabit menghantar mangsa ke rumah pengasuh yang tinggal berdekatan kediaman mereka, jam 7.20 pagi.</p>
      <p>“Bagaimanapun, selepas wanita berusia 36 tahun mengambil anaknya dari rumah pengasuh jam 5.20 petang hari sama, mangsa mengadu sakit ketika mahu membuang air kecil.</p>
      <p>“Susulan itu, wanita terbabit bertanya kepada anaknya sebelum mangsa menceritakan perbuatan remaja berkenaan terhadapnya.</p>
      <p>“Kejadian didakwa berlaku apabila pengasuh tiada di rumah dan meninggalkan kanak-kanak terbabit bersama suspek,” katanya ketika ditemui, hari ini.</p>
      <p>Sumber berkata, mangsa kemudian membuat laporan di Balai Polis Chabang Tiga, hari sama untuk tindakan lanjut.</p>
      <p>Katanya, mangsa turut dihantar ke hospital bagi pemeriksaan dan rawatan lanjut.</p>
      <p>Sementara itu, Ketua Jabatan Siasatan Jenayah (JSJ) Terengganu, Asisten Komisioner Razmi Mohd Gunnos, ketika dihubungi mengesahkan menerima laporan berhubung kejadian itu.</p>
      <p>Katanya, susulan laporan dibuat, pihaknya menahan remaja terbabit di sebuah kediaman kira-kira jam 5 petang semalam.</p>
      <p>“Suspek kini direman bagi siasatan lanjut mengikut Seksyen 14 (B) Akta Kesalahan Seksual Terhadap Kanak-Kanak 2017,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/08/482935/bapa-aku-iblis"/>
        <a href="https://www.hmetro.com.my/mutakhir/2019/08/483858/kejamnya-bapa-tiri"/>
        <a href="https://www.hmetro.com.my/utama/2019/08/489788/budak-12-tahun-nyaris-dirogol-rakan"/>
        <a href="https://www.hmetro.com.my/utama/2019/08/487939/kasihan-nur-syafiqa"/>
        <a href="https://www.hmetro.com.my/mutakhir/2019/09/493227/gamok-mung-buat-ke-budok"/>
        <a href="https://www.hmetro.com.my/mutakhir/2019/10/512140/dirogol-empat-rakan"/>
        <a href="https://www.hmetro.com.my/mutakhir/2019/08/482700/pemuas-nafsu-rakan-senegara"/>
        <a href="https://www.hmetro.com.my/mutakhir/2019/08/490109/usik-telefon-je-pun"/>
      </related>
    </article>
  </body>
</html>