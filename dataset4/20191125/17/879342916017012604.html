<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/25/infografika/bezpeka/chym-vijskova-policziya-vidriznyatymetsya-naczhvardiyi-ta-vijskovoyi-sluzhby-pravoporyadku"/>
    <meta property="og:site_name" content="Слово і Діло"/>
    <meta property="article:published_time" content="2019-11-25T17:47:49+00:00"/>
    <meta property="og:title" content="Чим Військова поліція відрізнятиметься від Нацгвардії та Військової служби правопорядку"/>
    <meta property="og:description" content="Нова структура має з’явитися в складі ЗСУ до кінця року та матиме досить широкі повноваження, включаючи розслідування злочинів, скоєних віськовослужбовцями."/>
  </head>
  <body>
    <article>
      <h1>Чим Військова поліція відрізнятиметься від Нацгвардії та Військової служби правопорядку</h1>
      <address>
        <time datetime="2019-11-25T17:47:49+00:00">25 Nov 2019, 17:47</time>
      </address>
      <p>
        <b>До кінця 2019 року в Україні має з’явитися Військова поліція. Таке доручення президент Володимир Зеленський дав Міністерству оборони. Законопроект про функціонування Військової поліції очікує розгляду Верховної ради ще з 2015 року. «Слово і Діло» розбиралося, для чого потрібна військова поліція та які повноваження вона матиме.</b>
      </p>
      <p>В Офісі президента повідомили, що міністр оборони Андрій Загороднюк до 31 грудня 2019 року має впровадити нову об’єднану систему керівництва та управління силами оборони, яка відповідатиме стандартам НАТО. «<i>Крім того, у структурі Міноборони має бути створений сучасний ефективний правоохоронний орган – Військова поліція</i>», – йдеться в повідомленні.</p>
      <p>Наразі в Україні діє спеціальне правоохоронне формування у складі ЗСУ – <a href="https://defence-anticor.in.ua/stopping-corruption-offenses">Військова служба правопорядку</a> (ВСП), яка з 2002 року слідкує за порядком в армії, дотриманням військовослужбовцями Статуту Збройних сил, запобігає злочинам серед військовослужбовців, зокрема й розкраданню армійського майна, а також здійснює протидію диверсіям і терактам на військових об'єктах.</p>
      <figure>
        <img src="http://media.slovoidilo.ua/media/infographics/10/99722/99722-1_uk_origin.png"/>
      </figure>
      <p>Визначена <a href="https://zakon.rada.gov.ua/laws/show/3099-14">Законом</a> гранична чисельність військовослужбовців і працівників Служби правопорядку не може перевищувати 1,5 відсотка загальної чисельності ЗСУ.</p>
      <p>Останні п’ять років йдеться про необхідність реформувати ВСП і до Верховної ради навіть внесли відповідний законопроект ( № 1805) у 2015 році. Щоправда, цей документ спричинив багато критики та нарікань і досі не розглянутий.</p>
      <p>Проєктом закону пропонується, що Військова поліція загалом буде мати практично ті самі функції, що й Військова служба правопорядку, і навіть ту саму чисельність, однак до її функцій має додатись проведення досудового розслідування злочинів та правопорушень, які пов’язані з проходженням військової служби, вчинених військовослужбовцями та працівниками Міноборони і ЗСУ, а також проведення оперативно-розшукової діяльності.</p>
      <p>І саме ці норми спричиняють найбільшу дискусію. Якщо Військова поліція буде розслідувати злочини військовослужбовців, зокрема й корупційні, то чи не буде вона перебирати на себе функції антикорупційних органів? До того ж, незрозуміло, чи матимуть змогу військові у статусі підозрюваних на захист, і чи будуть це цивільні адвокати чи спеціалізована служба? Враховуючи той факт, що наразі в Україні немає військових судів, то яким чином суди загальної юрисдикції розглядатимуть військові злочини, особливо якщо йтиметься про військову таємницю?</p>
      <p>Поки що у зазначеному законопроекті немає відповідей на всі ці питання. Щодо складу Військової поліції, то туди будуть входити головне, центральні та територіальні управління, а також зональні відділи, військові частини (спеціальні відділи Військової поліції, дисциплінарний батальйон, Центр спеціального призначення) і Навчальний центр.</p>
      <p>Якщо Військова поліція отримає слідчі функції, то до їх складу входитимуть слідчі та оперативно-розшукові підрозділи, а також – запобігання, виявлення злочинів та інших правопорушень. Також формування матиме структурні підрозділи охорони, патрульно-постової служби та розшуку, військової інспекції безпеки дорожнього руху, спеціального призначення, службових розслідувань, режимної служби, підрозділи Військової поліції в окремих гарнізонах, підрозділи, які забезпечують виконання завдань за призначенням та повсякденну діяльність Військової поліції.</p>
      <p>Військова поліція не є якимось українським ноу-хау. У багатьох країнах світу вже давно функціонують подібні структури. <a href="https://www.ukrinform.ua/rubric-polytics/2814484-vijskova-policia-so-ce-take-ta-naviso-ukraini-ii-stvoruvati.html">Військова поліція США налічує понад 30 тисяч осіб</a> і має досить широкі повноваження: підтримання дисципліни серед військовослужбовців, проведення розслідування військових злочинів, участь у проведенні антитерористичних заходів.</p>
      <p>У Німеччині близько 4,5 тисяч військових поліцейських, які охороняють військові об’єкти, органи управління, забезпечують безпеку транспортних перевезень, підтримують дисципліну у військових формуваннях. Трохи більше військових поліцейських у Великій Британії. Вони здійснюють безпеку військовослужбовців, охорону озброєння, військової техніки і майна на військових об’єктах. Подібні формування є в інших країнах, наприклад, Японії, Китаї, Ірані, Туреччині, Індії, Пакистані, Ізраїлі, Італії, Франції, Нідерландах та Російській Федерації.</p>
      <p>Раніше ми писали, <a href="https://www.slovoidilo.ua/2019/11/07/infografika/polityka/zelenskyj-dav-novi-doruchennya-ministram-onovlenyj-chek-list">які доручення міністрам дав президент Володимир Зеленський.</a></p>
      <p>Також ми повідомляли, що <a href="https://www.slovoidilo.ua/2019/09/10/novyna/polityka/ministr-oborony-nazvav-holovni-kroky-reformuvannya-vidomstva">міністр оборони назвав головні кроки під час реформування відомства.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/pentahon-pryskoryt-nadannya-vijskovoyi-dopomohy-ukrayini"/>
        <a href="https://www.slovoidilo.ua/2019/11/20/novyna/bezpeka/vijskovi-zavershyly-rozminuvannya-petrovskomu-shtab-oos"/>
        <a href="https://www.slovoidilo.ua/2019/11/25/novyna/bezpeka/zvedennya-oos-bojovyky-7-raziv-porushyly-rezhym-prypynennya-vohnyu"/>
      </related>
    </article>
  </body>
</html>