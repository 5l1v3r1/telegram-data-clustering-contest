<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191125-novyj-rik-2020-z-kolegamy-top-5-idej-dlya-korporatyvu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T17:20:16+00:00"/>
    <meta property="og:title" content="Новий рік 2020 з колегами – топ-5 ідей для корпоративу"/>
    <meta property="og:description" content="Як відсвяткувати Новий рік 2020 з колегами, щоб потім було не соромно разом працювати – читайте в матеріалі Фактів ICTV."/>
  </head>
  <body>
    <article>
      <h1>Новий рік 2020 з колегами – топ-5 ідей для корпоративу</h1>
      <address>
        <time datetime="2019-11-25T17:20:16+00:00">25 Nov 2019, 17:20</time>
      </address>
      <p>Як відсвяткувати Новий рік 2020 з колегами, щоб потім було не соромно разом працювати – читайте в матеріалі Фактів ICTV.</p>
      <p>Ідей новорічного корпоративу може бути безліч, однак під час вибору концепції варто враховувати кілька факторів: побажання та кількість колег, бюджет, а також мету заходу.</p>
      <p>Бюджет корпоративу може складатися з різних статей витрат, все залежить від масштабу та формату заходу. Зазвичай це оренда майданчика, банкет, гонорар ведучого та артистів, декор, транспортне обслуговування, подарунки та сувеніри.</p>
      <p>Однак якщо не вистачає коштів, то відкидайте все другорядне.</p>
      <p>
        <b>Читайте: </b>
        <a href="https://fakty.com.ua/ua/lifestyle/20191115-podarunky-na-novyj-rik-2020-10-najkrashhyh-idej/">Подарунки на Новий рік 2020 – 10 найкращих ідей</a>
      </p>
      <p>Також не забувайте про мету заходу. Наприклад, якщо колектив невеликий і давно один з одним працює, то вистачить розваг, які просто потішать публіку. Однак якщо метою є знайомство співробітників, тімбілдінг, то підготуйте конкурси, які допоможуть у пізнанні один одного.</p>
      <h3>Вечірка у стилі Оскар</h3>
      <p>Чоловіки в накрохмалених костюмах, панянки у вечірніх сукнях з келихами шампанського, вручення іменних статуеток – мінімум години півтори ваш корпоратив буде виглядати саме так.</p>
      <p>Однак щоб все було шикарно, необхідно продумати кілька дрібниць. Для початку варто донести до всього колективу вимоги дрес-коду. Під час вибору місця проведення пам’ятайте, що там повинен бути класичний інтер’єр, сцена, а також місце, де можна прокласти червону доріжку та облаштувати зону для фотосесії.</p>
      <figure>
        <img src="https://fakty.com.ua/wp-content/uploads/2019/11/15/Screenshot_2-1.png?1573818720"/>
      </figure>
      <p>Якщо ця вам не дуже підходить, а хочеться, щоб все було дорого-багато, то можна організувати вечірку в стилі Великого Гетсбі. Чоловіків залишаємо в костюмах, а жіночій частині колективу необхідно підібрати образи дам з 20-х років минулого століття.</p>
      <h3>Вечірка у стилі 2000-х</h3>
      <p>Зі старту 2000-х уже пройшло 20 років, тобто виросло ціле трудове покоління, яке не пам’ятає цей час. Дух цієї епохи стає все трендовішим у музиці та моді, тому корпоратив у такому стилі також сподобається багатьом.</p>
      <p>Найкраще для такої вечірки підійде клуб, але якщо такої можливості немає, то просторий бар теж згодиться. Дрес-код: як можна більше деніму, занизької талії на джинсах, гофре та рожевого гламуру. Надихайтеся фотографіями Періс Хілтон, Брітні Спірс і Крістіни Агілери у найкращі їхні молоді роки.</p>
      <p>Крім того, не забудьте скласти плей-лист з хітів тієї епохи.</p>
      <figure>
        <iframe src="https://www.youtube.com/embed/kIDWgqDBNXA" width="640" height="360" data-service="Youtube" scrolling="no"/>
      </figure>
      <h3>Корпоратив у стилі Вечорів на хуторі біля Диканьки</h3>
      <p>Подбайте, щоб місце проведення було в українському традиційному стилі. З костюмами не повинно виникнути проблем, бо вишиванки є у багатьох у гардеробі.</p>
      <p>Персонажів може бути величезна кількість: кум, кума, голова, піп, подруги Оксани, друзі коваля Вакули, цариця і палацова свита, варта, отаман і козаки, ну, і обов’язково нечиста сила, над якою на святі всі знущаються.</p>
      <figure>
        <img src="https://fakty.com.ua/wp-content/uploads/2019/11/15/enjhf.png?1573819487"/>
      </figure>
      <p>Твір містичний, тому і свято можна трохи урізноманітнити. Наприклад, запросити ілюзіоніста, який під виглядом гостя  продемонструє свою майстерність без попередження.</p>
      <h3>Активний корпоратив</h3>
      <p>Якщо ваш колектив – це активні люди, які не можуть жити без руху, то можна влаштувати новорічний корпоратив, поєднавши кілька веселих занять: ковзани, ролики, боулінг, аквапарк або квест.</p>
      <figure>
        <img src="https://fakty.com.ua/wp-content/uploads/2019/11/15/korporatyv.png?1573822725"/>
      </figure>
      <p>Варіант може бути один або кілька, але після активного відпочинку необхідно подбати, щоб колектив міг десь посидіти та спокійно поспілкуватися.</p>
      <h3>Благодійний корпоратив</h3>
      <p>Новий рік – день, який обіцяє виконання чудес. У вашого колективу є прекрасна можливість організувати свято не тільки для себе, але для тих, хто його заслуговує не менше – для дітей, яким доводиться жити в дитячих будинках та інтернатах.</p>
      <p>Влаштуйте поїздку в одне з таких місць, однак важливо не просто закупити подарунків, а й поїхати туди особисто, адже цим дітям найбільше не вистачає саме уваги.</p>
      <figure>
        <img src="https://fakty.com.ua/wp-content/uploads/2019/11/15/detdom.png?1573823539"/>
      </figure>
      <p>До слова, із закупівлею презентів краще не імпровізувати. Зателефонуйте в інтернат, куди прямуєте, та дізнайтеся, що саме необхідно дітям. Це можуть бути якісь речі, солодощі, набори для малювання.</p>
      <p>Раніше Факти ICTV підготували для вас <a href="https://fakty.com.ua/ua/lifestyle/20191114-u-chomu-zustrichaty-novyj-rik-2020-ideyi-naryadiv/">ідеї образів на Новий рік</a>, а також поради, як вдягнутися так, щоб символ року Щур  приніс вам вдачу.</p>
    </article>
  </body>
</html>