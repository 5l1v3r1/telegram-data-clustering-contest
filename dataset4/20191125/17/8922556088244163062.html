<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/polisens-vadjan-sok-igenom-era-fritidshus-5459322.aspx"/>
    <meta property="og:site_name" content="www.unt.se"/>
    <meta property="article:published_time" content="2019-11-25T17:01:28+00:00"/>
    <meta property="og:title" content="Polisens vädjan: Sök igenom era fritidshus"/>
    <meta property="og:description" content="Brott Det har gått elva dagar. Sökandet efter den försvunna 17-åriga flickan i Uddevalla fortsätter.Nu vädjar polisen: sök igenom era fritidshus, förråd, båthus och båtar."/>
  </head>
  <body>
    <article>
      <h1>Polisens vädjan: Sök igenom era fritidshus</h1>
      <h2>Brott Det har gått elva dagar. Sökandet efter den försvunna 17-åriga flickan i Uddevalla fortsätter.Nu vädjar polisen: sök igenom era fritidshus, förråd, båthus och båtar.</h2>
      <address><time datetime="2019-11-25T17:01:28+00:00">25 Nov 2019, 17:01</time> by <a rel="author">Annelie Scholz/TT,Jonas Dagson/TT</a></address>
      <figure>
        <img src="https://img8.ntm.eu/unt/public/img/5459323/1125180503/polisavsparrningar-utanfor-udd?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Temperaturen har varit några grader över noll. Det är blött i terrängen. Det tjocka molntäcket har legat som en grå filt över staden. Ändå fortsätter polisen och frivilliga oförtrutet att söka efter den försvunna flickan.</p>
      <blockquote>I helgen var det kolossalt många. I dag är det också många, men inte riktigt lika många. Det är ett stort engagemang och det är vi väldigt tacksamma för, säger Stefan Kristiansson, lokalpolisområdeschef i västra Fyrbodal.</blockquote>
      <p>Centrala Uddevalla anses genomsökt och man arbetar sig nu utåt.</p>
      <figure>
        <img src="https://img7.ntm.eu/unt/public/img/5459640/1125180503/vi-fortsatter-med-forundersok?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Adam Ihse/TT | "Vi fortsätter med förundersökningen och jag håller mig uppdaterad och är i dialog med polisen gällande sökinsatsen och arbetet som fortgår", säger åklagare Caroline Fransson på måndagen.</figcaption>
      </figure>
      <blockquote>Vi söker i de norra delarna av Uddevalla. Vi söker på de ställena som vi anser är relevanta, kopplade till utredningen.</blockquote>
      <h3>Sök i ditt båthus</h3>
      <p>Men inga nya fynd har gjorts. På måndagen har polisen gått ut med en ny vädjan till allmänheten och ber boende i Uddevalla med omnejd att söka igenom sina fritidshus, förråd, båthus och båtar både i vatten och på land.</p>
      <blockquote>Så här års besöker man ju inte de här platserna varje dag, säger Stefan Kristiansson.</blockquote>
      <p>Också sjöpolisen fortsätter sitt sökande i Byfjorden. Båtar följer strandlinjen, kontrollerar vassruggar och vikar.</p>
      <blockquote>De söker i vattnet med dykare och sonar. De har flera båttyper och kan också gå in där det är riktigt grunt, säger Stefan Kristiansson.</blockquote>
      <h3>Häktad på sannolika skäl</h3>
      <p>Sedan i fredags sitter en man i flickans närhet som är i 20-årsåldern på sannolika skäl misstänkt för mord. Under söndagen anhölls ytterligare en man, misstänkt för grovt skyddande av brottsling. Efter flera timmars förhör försattes han på fri fot, men han är fortfarande misstänkt för brott.</p>
      <p>Det är det senaste i utredningen som polis och åklagare vill offentliggöra.</p>
      <blockquote>Vi fortsätter med förundersökningen och jag håller mig uppdaterad och är i dialog med polisen gällande sökinsatsen och arbetet som fortgår, sade åklagare Caroline Fransson på måndagen.</blockquote>
      <h3>Många söker</h3>
      <p>Flickan anmäldes försvunnen förra söndagen. Hon hade då inte varit synlig på flera dagar.</p>
      <p>Det har nu gått elva dagar. Och för varje dag som går minskar hoppet.</p>
      <blockquote>Erfarenhetsmässigt är det så att ju längre tiden går desto mindre blir hoppet. Så är det tyvärr, konstaterar en sammanbiten Stefan Kristiansson.</blockquote>
      <blockquote>Men vi fortsätter i morgon med oförminskad styrka. Och vi är många som söker.</blockquote>
      <h3>Fakta</h3>
      <p>
        <b>Bakgrund: Detta har hänt</b>
      </p>
      <p>Den 17-åriga flickan försvann från Uddevalla omkring den 14 november.</p>
      <p>Polisen fick en anmälan om försvinnandet i söndags, den 17 november.</p>
      <p>Vid lunchtid den 19 november inledde polisen en så kallad särskild händelse kring försvinnandet, för att kunna få loss mer resurser till utredningen och sökinsatsen.</p>
      <p>Ett par timmar senare meddelade polisen att man nu misstänker att flickan utsatts för brott och att det finns en misstänkt, en man i flickans närhet.</p>
      <p>Den misstänkte, en 22-årig man, anhölls i sin frånvaro på förmiddagen den 19 november och greps omkring en timme senare.</p>
      <p>Han häktades på fredagen på sannolika skäl misstänkt för mord, vilket är den starkare misstankegraden. Mannen nekar till brott.</p>
      <p>På söndagen anhölls ytterligare en man, på sannolika skäl misstänkt för skyddande av brottsling. Enligt polisen befinner sig mannen "i den tidigare häktade mannens närhet".</p>
      <p>Polisen och hundratals frivilliga från Missing People och Fikk har de senaste dagarna sökt efter flickan, bland annat i och omkring Uddevalla samt i Ljungskiletrakten.</p>
      <p>Under sökandet har flera fynd gjorts, bland annat av klädesplagg. Det har dock inte bekräftats att fynden har med försvinnandet att göra.</p>
    </article>
  </body>
</html>