<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11017874"/>
    <meta property="og:site_name" content="TV 2"/>
    <meta property="article:published_time" content="2019-11-25T17:29:41+00:00"/>
    <meta property="og:title" content="Økning i seksuell trakassering i Forsvaret"/>
    <meta property="og:description" content="Over 6 prosent av kvinnelige ansatte i Forsvaret sier de har opplevd uønsket seksuell oppmerksomhet i løpet av det siste året."/>
  </head>
  <body>
    <article>
      <h1>Økning i seksuell trakassering i Forsvaret</h1>
      <h2>Over 6 prosent av kvinnelige ansatte i Forsvaret sier de har opplevd uønsket seksuell oppmerksomhet i løpet av det siste året.</h2>
      <address><time datetime="2019-11-25T17:29:41+00:00">25 Nov 2019, 17:29</time> by <a rel="author">NTB</a></address>
      <p>Det viser Forsvarets medarbeiderundersøkelse (FMU) for 2019, skriver <a href="https://www.abcnyheter.no/nyheter/norge/2019/11/25/195629173/dystre-tall-i-forsvaret-uonsket-seksuell-oppmerksomhet-oker">ABC Nyheter</a>.</p>
      <p>Totalt oppgir 6,23 prosent av kvinnene i Forsvaret at de har blitt utsatt for «uønsket seksuell oppmerksomhet», mot 4,51 prosent i 2017. Økningen blant menn er mindre: Fra 1,37 prosent i 2017 til 1,79 prosent i år.</p>
      <p>31 prosent av dem som har opplevd uønsket seksuell oppmerksomhet, sier at de har varslet arbeidsgiver. Rundt halvparten av dem som har meldt fra, mener at varselet ikke er fulgt opp.</p>
      <p>Samtidig oppgir 3,7 prosent at de har opplevd kollegamobbing. Andelen er på 5,27 prosent blant kvinnene.</p>
      <p>Over 10.000 ansatte i Forsvaret har besvart medarbeiderundersøkelsen, som hadde en svarprosent på 68. Tre av fire svar kommer fra militært ansatte.</p>
      <p>Forsvaret gjennomførte en omfattende spørreundersøkelse blant ansatte og vernepliktige i oktober i fjor. Da oppga 24 kvinner og 20 menn at de hadde blitt voldtatt i løpet av det siste året. Ytterligere 123 sa de hadde blitt forsøkt voldtatt.</p>
      <p>(©NTB)</p>
    </article>
  </body>
</html>