<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/podaruk-konzola-lesno-1618794.html"/>
    <meta property="og:site_name" content="Cross"/>
    <meta property="article:published_time" content="2019-11-25T17:51:00+00:00"/>
    <meta property="og:title" content="Четири идеи за технологични подаръци за Коледа"/>
    <meta property="og:description" content="/КРОСС/ Празниците наближават, а с тях идва и предизвикателството да изберем подходящ подарък за нашите близки и приятели. Когато става въпрос за технологични подаръци, изборът става още по-труден, тъй като разнообразието при тях е огромно и човек трябва добре да проучи спецификите им преди да направи покупка."/>
  </head>
  <body>
    <article>
      <h1>Четири идеи за технологични подаръци за Коледа</h1>
      <address>
        <time datetime="2019-11-25T17:51:00+00:00">25 Nov 2019, 17:51</time>
      </address>
      <p>/КРОСС/ Празниците наближават, а с тях идва и предизвикателството да изберем подходящ подарък за нашите близки и приятели. Когато става въпрос за технологични подаръци, изборът става още по-труден, тъй като разнообразието при тях е огромно и човек трябва добре да проучи спецификите им преди да направи покупка.</p>
      <p>За да ви спестим затрудненията, сме подбрали пет идеи, с които можете да изненадате приятно семейството и познатите си за Коледа.</p>
      <p>
        <b>Дрон</b>
      </p>
      <p>Дронът може да бъде подходящ подарък, както за дете, така и за възрастни хора. Разнообразието от модели на пазара е голямо и в зависимост от бюджета, с който разполагате, можете да изберете достъпен вариант за забавление на цена, започваща от двайсетина лева, както и по-комплексни дронове, които могат да струват няколко хиляди лева и които вероятно скоро ще подлежат на регулация.</p>
      <p>В по-напредналите модели има вградени GPS и компас, които им осигуряват по-добро управление, както и система, гарантираща голям обхват и височина на полета. А за притежателите им остава да се насладят на света от високо и да правят впечатляващи снимки и видеоклипове.</p>
      <p>Независимо какъв модел сте избрали и дали е квадрокоптер или хексакоптер, важно е също човекът, който ще го получи, да може да го управлява. На теория управлението на подобни летателни апарати се усвоява лесно и всеки, който поне веднъж в живота си е ползвал контролер, може да свикне доста бързо. На практика обаче е малко по-сложно.</p>
      <p>
        <b>Гейм конзола</b>
      </p>
      <p>Напоследък това е един от най-желаните подаръци, които запалените геймъри биха искали да открият под елхата си, особено след излизането на множество ексклузивни игри за най-популярните приставки.</p>
      <p>Освен, че са достъпни, с тези устройства се работи лесно и интуитивно. Ако изберете PlayStation 4 няма да сбъркате, тъй като това е най-популярната конзола у нас и като такава осигурява множество партньори при мултиплейър игрите и освен това онлайн покупките се осъществяват през български PlayStation Store, където може да се пазарува с левове. А и за нея има най-много ексклузиви.</p>
      <p>Другата японска платформа Nintendo със своя продукт Switch заличава разделението между преносима конзола и "домашна" такава като дава възможност да се играе навсякъде и по всяко време. Xbox One X пък е най-мощната игрална конзола, създавана някога и като такава е подходящ подарък за всеки технологичен ентусиаст. Независимо от това на коя конзола ще се спрете, с този подарък ще осигурите на получателя му часове гейминг забавление и приятен начин за отпускане след натоварения ден.</p>
      <p>
        <b>Нов смартфон</b>
      </p>
      <p>Друго добро предложение е нов смартфон. И тук, както при дроновете и гейм конзолите, изборът е доста разнообразен - има много възможности и човек лесно може да се подведе.</p>
      <p>Съветваме ви обаче, да помислите за какво предимно ще използва новото си устройство бъдещият му притежател, каква процесорна мощ, камера и дисплей му трябват и така изборът ви значително ще се улесни. Ако решите да подарите смартфон за игри, то тогава за предпочитане е да изберете такъв с мощен хардуер. Ако смартфонът ще се използва предимно за чат и социални мрежи, тогава значително по-достъпен модел може да свърши добра работа.</p>
      <p>
        <b>Електронен четец</b>
      </p>
      <p>Ако търсите подарък за фенове на книгите - без значение мъже или жени - вероятно бихте ги зарадвали с нов електронен четец.</p>
      <p>Освен, че е елегантен и практичен, този подарък е изключително полезен. Едно от най-големите му предимства е, че не уморява очите, тъй като дисплеят му не използва излъчена, а отразена светлина.</p>
      <p>Освен това батерията на тези устройства обикновено издържа близо месец с едно зареждане. Това дава огромна независимост и собственикът му може лесно да носи със себе си десетки или стотици книги, без те да му заемат място.</p>
    </article>
  </body>
</html>