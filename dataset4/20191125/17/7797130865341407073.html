<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a546862/Analiza-genoma-covecje-ribice-mozda-pomogne-u-lecenju-dijabetesa.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-25T17:33:00+00:00"/>
    <meta property="og:title" content="Analiza genoma čovečje ribice možda pomogne u lečenju dijabetesa"/>
    <meta property="og:description" content="Analiza genoma čovečje ribice ( lat. proteus), na čemu su proteklih godinu i po dana radili slovenački, danski i..."/>
  </head>
  <body>
    <article>
      <h1>Analiza genoma čovečje ribice možda pomogne u lečenju dijabetesa</h1>
      <address>
        <time datetime="2019-11-25T17:33:00+00:00">25 Nov 2019, 17:33</time>
      </address>
      <p>Analiza genoma čovečje ribice ( lat. proteus), na čemu su proteklih godinu i po dana radili slovenački, danski i kineski istraživači i naučnici, mogla bi dati odgovore na nastanak i razvoj tajanstvenog i dugovečnog vodozemca koji živi u kraškim pećinama, a može preživeti i više od 100 godina, ali i pružiti mogućnost za medicinske studije, pa i za lečenje šećerne bolesti.</p>
      <p>Istraživanje genoma, koji je 15 puta veći od genoma homo sapiensa, te jedan od najvećih genoma životinja, vodili su stručnjaci sa odeljenja za biologiju Biotehničkog fakulteta u Ljubljani, s danskog univerziteta Aarhusute, kao i Instituta BGI Research iz Kine, a danas je predstavljeno javnosti.</p>
      <p>Otkriće svojstava genoma moglo bi u budućnosti pomoći u razvoju novih metoda lečenja, na primer u zacelivanju rana, shvatanju uzroka gojaznosti, kao i otklanjanju uzroka dijabetesa, rečeno je na konferenciji za novinare u Ljubljani.</p>
      <p>Istraživanjem genoma čovečje ribice naučnici će, po oceni istraživača, doći do spoznaja kako ta životinjska vrsta može godinama ostati živa skoro bez hrane, a da to ne utiče na njen organizam, kako uspeva regenerisati izgubljene udove i druge pojave koje bi se mogle primeniti na studije u humanoj medicini i istraživanja metaboličkih procesa kod čoveka.</p>
      <p>Kao ilustraciju za tu tvrdnju, jedan od istraživača u spomenutom timu Roka Kostanjšek kazao je da glad i nedostatak hrane kod čoveka izaziva intoleranciju na insulin i pojavu šećerne bolesti, što se kod čovečje ribice ne događa, pa bi se nova istraživanja genoma tog vodozemca mogla iskoristiti i u razvoju lekova za lečenje šećerne bolesti.</p>
      <p>Predstavljeno istraživanje počelo je u proleće prošle godine, kad su u Ljubljani iz dva primerka čovečje ribice oduzeli tkiva za analizu te ih smrznuta brzom poštom poslali u kineski institut, gde je došlo do istraživanja genoma te vrste.</p>
      <p>Direktor jednog odeljenja kineskog Instituta BGI Dankan Ju kazao je da na početku nisu bili ni svesni pred kako kompleksnim zadatkom su se našli.</p>
      <p>U analizi genoma čovečje ribice, 15 puta većeg od genoma čoveka, korišćena je kombinacija najmodernijih tehnologija koju su sami razvili u kineskom Institutu.</p>
      <p>Na taj smo način u genomu definisali milijardu nukleotida, hemijskih jedinica kojima su u genomu zapisane informacije.</p>
      <p>To znači da smo svaki nukleotid pročitali u proseku 160 puta. Sada te informacije objedinjavamo u jedan konačan niz, kazao je Dankan Ju.</p>
    </article>
  </body>
</html>