<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191125-zelenskyj-pidpysav-zakonoproekt-pro-nezakonne-zbagachennya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-25T17:06:14+00:00"/>
    <meta property="og:title" content="Зеленський підписав законопроект про незаконне збагачення"/>
    <meta property="og:description" content="Президент України Володимир Зеленський підписав закон про введення кримінальної відповідальності за незаконне збагачення."/>
  </head>
  <body>
    <article>
      <h1>Зеленський підписав законопроект про незаконне збагачення</h1>
      <address>
        <time datetime="2019-11-25T17:06:14+00:00">25 Nov 2019, 17:06</time>
      </address>
      <p>Президент України Володимир Зеленський підписав закон про введення кримінальної відповідальності за незаконне збагачення.</p>
      <p>Володимир Зеленський підписав закон <a href="http://w1.c1.rada.gov.ua/pls/zweb2/webproc4_2?id=&amp;pf3516=1031&amp;skl=10">№263-ІХ</a>, який передбачає повернення статті про незаконне збагачення в Кримінальний кодекс.</p>
      <p>Завданням закону є відновлення кримінальної відповідальності за незаконне збагачення, а також введення інституту стягнення в дохід держави необґрунтованих активів.</p>
      <p>Відповідно до закону передбачено позбавлення волі строком на 5-10 років з позбавленням права займатися певною діяльністю до 3 років у разі придбання активів, вартість яких більш ніж на 6 млн 243 тис. 250 грн. перевищує законні доходи.</p>
      <p><b>Читайте:</b> <a href="https://fakty.com.ua/ua/ukraine/20191031-rada-povernula-kryminalnu-vidpovidalnist-za-nezakonne-zbagachennya/">Рада повернула кримінальну відповідальність за незаконне збагачення</a></p>
      <p>Під активами розуміються гроші, майнові права, нематеріальні активи, криптовалюти. Також це можуть бути роботи або послуги.</p>
      <p>Справи про незаконне збагачення розглядатиме колегія Вищого антикорупційного суду у складі трьох суддів, а апеляції – Апеляційна палата ВАСУ.</p>
      <p>Закон набуде чинності наступного дня після офіційного опублікування.</p>
      <p>Як відомо, 26 лютого Конституційний суд України визнав неконституційною статтю 368-2 Кримінального кодексу, яка передбачала <a href="https://fakty.com.ua/ua/ukraine/20190227-stattya-pro-nezakonne-zbagachennya-ksu-oprylyudnyv-rishennya/">відповідальність чиновників за незаконне збагачення</a>.</p>
      <p>Ухвалення нового закону було однією з умов продовження програми співпраці України з МВФ.</p>
    </article>
  </body>
</html>