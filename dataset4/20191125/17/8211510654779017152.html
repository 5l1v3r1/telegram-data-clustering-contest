<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/conte-stangata-auto-aziendali-verra-ridotta-469200.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-25T17:30:47+00:00"/>
    <meta property="og:title" content="Conte: “Stangata auto aziendali verrà ridotta”"/>
    <meta property="og:description" content="Il presidente del Consiglio non ha dubbi: &quot;Abbiamo trovato già per buona parte le coperture, siamo in dirittura finale&quot;"/>
  </head>
  <body>
    <article>
      <h1>Conte: “Stangata auto aziendali verrà ridotta”</h1>
      <h2>Il presidente del Consiglio non ha dubbi: "Abbiamo trovato già per buona parte le coperture, siamo in dirittura finale"</h2>
      <address><time datetime="2019-11-25T17:30:47+00:00">25 Nov 2019, 17:30</time> by <a rel="author">Andrea Trezza</a></address>
      <p>Durante la sua visita all’impianto di FCA di Melfi, il presidente del Consiglio Giuseppe Conte ha sottolineato con vigore come la <b>stangata</b> prevista per le auto aziendali subirà modifiche sostanziali. Tutto confermato quindi, il Governo farà un <b>passo indietro</b> sulla stretta fiscale legata alle flotte di veicoli aziendali.</p>
      <blockquote>
        <a href="https://www.formulapassion.it/automoto/mondoauto/manovra-per-le-auto-aziendali-e-non-possibili-nuovi-balzelli-noleggio-legge-bilancio-iva-468720.html">Manovra, per auto aziendali e private possibili nuove tasse</a>
      </blockquote>
      <p><i>“Il Governo, in particolare il ministero dell’Economia, sta interloquendo e lavorando con tutti i soggetti coinvolti per pervenire a una soluzione quanto più possibile condivisa, che<b> riveda in maniera sostanziale</b> e rimoduli la misura”</i>, ha spiegato Conte. L’ex candidato premier del M5S ha anche spiegato come non ci sia alcun problema di copertura per queste modifiche, in quanto la maggior parte di esse sono state già individuate: <i>“Abbiamo trovato già <b>per buona parte le coperture</b>, siamo in dirittura finale e questa è una notizia molto positiva”.</i></p>
      <p>Conte ha ammesso come la prima bozza della stangata sulle auto aziendali presentasse <b>diverse criticità,</b> che vanno assolutamente riviste:<i> “Si tratta di misure che sono anche giuste in linea di principio, quindi la finalità è quella di favorire la transizione energetica e il Green New Deal. Ma se sbagliamo tempi, e se sbagliamo a modulare le misure, per le imprese ci sono delle <b>ricadute negative</b> che vogliamo evitare”.</i></p>
      <footer>RIPRODUZIONE RISERVATA</footer>
    </article>
  </body>
</html>