<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini/346/a/daroviti-uchenici-i-studenti-poluchiha-stipendii-luka-bekiarov-293829/"/>
    <meta property="og:site_name" content="Investor.bg"/>
    <meta property="article:published_time" content="2019-11-25T17:11:00+00:00"/>
    <meta property="og:title" content="Даровити ученици и студенти получиха стипендии „Лука Бекяров“"/>
    <meta property="og:description" content="Престижните отличия бяха връчени на тържествена церемония, провела се на 21.11.2019 г. в столичната галерия „Сезони“"/>
  </head>
  <body>
    <article>
      <h1>Даровити ученици и студенти получиха стипендии „Лука Бекяров“</h1>
      <h2>Престижните отличия бяха връчени на тържествена церемония, провела се на 21.11.2019 г. в столичната галерия „Сезони“</h2>
      <address><time datetime="2019-11-25T17:11:00+00:00">25 Nov 2019, 17:11</time> by <a rel="author">Екип на Investor.bg</a></address>
      <p>За седма поредна година ученици от XI и XII клас и студенти бяха удостоени със стипендии „Лука Бекяров“ за високи постижения в областта на математиката и информатиката.</p>
      <p>Стипендиите са учредени в памет на Лука Бекяров (1978-2013), чиито ерудиция, интелект и лидерски качества служат за пример на следващите поколения. Със стипендиите хората, които са били част от неговия живот, си припомнят не само таланта му, но и неговата човечност.</p>
      <p>Престижните отличия бяха връчени на тържествена церемония, провела се на 21.11.2019 г. в столичната галерия „Сезони“. <b>Събитието се организира от семейство Бекярови и „Еврофутбол“ ООД, с любезното съдействие на Фондация „Наука и високи технологии“ и Фондация</b> <b>BCause.</b></p>
      <p>Наградният фонд за тази година беше разпределен между четирима ученици, студент и учител. Като за първи път със стипендия „Лука Бекяров“ бе удостоен и преподавател по математика.</p>
      <p>Пет от стипендиите се отпускат от семейство Бекярови и една от „Еврофутбол“. Тазгодишните носители са:</p>
      <p>1. Стипендия „Лука Бекяров“ – 3 000 лв. за Евгени Кайряков, Софийска математическа гимназия „Паисий Хилендарски“;</p>
      <p>2. Поощрителна стипендия – 2 000 лв. за Димитър Чакъров, Математическа гимназия „Акад. К. Попов“, гр. Пловдив;</p>
      <p>3. Поощрителна стипендия – 1 000 лв. за Дейвид Каменов, ПМПГ „Св. Климент Охридски“, гр. Монтана;</p>
      <p>4. Поощрителна стипендия – 1 000 лв. за Йордан Цветков, Математическа гимназия „Акад. К. Попов“, гр. Пловдив;</p>
      <p>5. Учителска награда – 3 000 лв. Илиана Цветкова, учител в Софийска математическа гимназия „Паисий Хилендарски“;</p>
      <p>6. Студентска стипендия, осигурена от „Еврофутбол“ – 2 500 лв. за Айкут Исмаилов, Технически университет, гр. София.</p>
      <figure>
        <img src="https://www.investor.bg/images/articles_uploaded_photos/0000004791.jpg"/>
      </figure>
      <p>
        <i>Г-жа Илияна Цветкова и г-н Борис Бекяров</i>
      </p>
      <p>Стипендиите връчи лично г-н Борис Бекяров, един от основателите на „Еврофутбол“. Той сподели, че изборът на победител тази година е бил много труден, защото всички кандидати са „завършени научни работници”, с много сериозни постижения и разработки, с редица публикации в международни списания и награди от олимпиади от цял свят.</p>
      <figure>
        <img src="https://www.investor.bg/images/articles_uploaded_photos/0000004792.jpg"/>
      </figure>
      <p>
        <i>Награждаване на Евгени Кайряков от г-н Борис Бекяров</i>
      </p>
      <p>На церемонията присъстваха и управителите на „Еврофутбол“ Руди Вачкова и Николаос Арсенополус, които сърдечно поздравиха отличените.</p>
      <figure>
        <img src="https://www.investor.bg/images/articles_uploaded_photos/0000004793.jpg"/>
      </figure>
      <p>
        <i>Айкут Исмаилов и управителите на Еврофутбол Руди Вачкова и Николаос Арсенопулос</i>
      </p>
      <p>При връчването на стипендията за студенти, управителят на „Еврофутбол“ Николаос Арсенополус сподели: „Лука Бекяров беше един от най-ерудираните и модерно мислещи хора в областта на информационните технологии в България, изключително добре образован, той бе жител на глобалния свят. Бих искал да Ви пожелая да бъдете вдъхновени от Вашите цели, така както бе Лука и нека небето бъде Ваша граница“.</p>
      <p>
        <i>По статията работи: <a href="https://www.investor.bg/novini/346/a/daroviti-uchenici-i-studenti-poluchiha-stipendii-luka-bekiarov-293829/znvygb:arjfyrggref2@vairfgbe.ot">Екип на Investor.bg</a></i>
      </p>
    </article>
  </body>
</html>