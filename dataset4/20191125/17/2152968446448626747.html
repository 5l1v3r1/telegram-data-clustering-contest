<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/cars/2019/11/25/daimler-kupi-15-ot-kamaz-zadava-se-nov-tejkotovaren-gigant.430715"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T17:30:00+00:00"/>
    <meta property="og:title" content="Daimler купи 15% от Камаз. Задава се нов тежкотоварен гигант"/>
    <meta property="og:description" content="Това няма да се отрази на дейността на руската компания | Dnes.bg"/>
  </head>
  <body>
    <article>
      <h1>Daimler купи 15% от Камаз. Задава се нов тежкотоварен гигант</h1>
      <h2>Това няма да се отрази на дейността на руската компания</h2>
      <address><time datetime="2019-11-25T17:30:00+00:00">25 Nov 2019, 17:30</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Германският концерн Daimler придоби 15% от акциите на руската компания КАМАЗ, съобщи ТАСС.</p>
      <p>Подразделението за камиони Daimler Trucks е получила 106,08 млн. акции на Камаз, което се равнява на 15 процента, се посочва на сайта на руската компания.</p>
      <p>Сделката няма да се отрази на текущата дейност на Камаз, отбеляза пресслужбата на производителя.</p>
      <p>По-рано този пакет акции бе собственост на германската компания майка Daimler.</p>
      <p>Камаз и Daimler Trucks обявиха в началото на октомври планове да създадат съвместно предприятие на паритетна основа, което да произвежда и продава тежкотоварни автомобили на руския пазар, припомня в. "Комерсант".</p>
      <p>Камаз е най-големият производител на товарна техника в Русия с дял от 28 процента на руския пазар на камиони и е сред двайсетте водещи световни производители.</p>
      <p>По информация от сайта на компанията най-големите акционери в Камаз са държавната корпорация Ростех с дял от 47,1 процента и Автоинвест с 23,54 процента от акциите, допълва ТАСС.</p>
      <p>Daimler е сред световните лидери в производството на леки автомобили клас "премиум" и най-големият световен производител на тежкотоварни и среднотоварни камиони.</p>
    </article>
  </body>
</html>