<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90525"/>
    <meta property="og:site_name" content="Denník politika"/>
    <meta property="article:published_time" content="2019-11-25T17:35:00+00:00"/>
    <meta property="og:title" content="V Neapole budú lietať mastné pokuty, Ancelottiho zverenci už vyše mesiaca nevyhrali"/>
    <meta property="og:description" content="25.11.2019 (Webnoviny.sk) – Futbalisti talianskeho klubu SSC Neapol nezvíťazili v Serie A už vyše mesiaca. Po víťazstve nad Hellasom Verona (2:1) z 19. októbra v ďalších piatich stretnutiach si pripísali až štyri nerozhodné výsledky a prehru na trávniku AS Rím. „Partenopei“ sú po 13. kole až na 7. pozícii v ligovej tabuľke, čo predstavuje ich najhorší začiatok sezóny za ostatných desať rokov."/>
  </head>
  <body>
    <article>
      <h1>V Neapole budú lietať mastné pokuty, Ancelottiho zverenci už vyše mesiaca nevyhrali</h1>
      <address><time datetime="2019-11-25T17:35:00+00:00">25 Nov 2019, 17:35</time> by <a rel="author">Webnoviny</a></address>
      <p>25.11.2019 (Webnoviny.sk) – Futbalisti talianskeho klubu SSC Neapol nezvíťazili v Serie A už vyše mesiaca. Po víťazstve nad Hellasom Verona (2:1) z 19. októbra v ďalších piatich stretnutiach si pripísali až štyri nerozhodné výsledky a prehru na trávniku AS Rím. „Partenopei“ sú po 13. kole až na 7. pozícii v ligovej tabuľke, čo predstavuje ich najhorší začiatok sezóny za ostatných desať rokov.</p>
      <p>Nelichotivá situácia zvyšuje tlak na trénera Carla Ancelottiho, ktorý sa postavil proti snahám prezidenta klubu Aurelia De Laurentiisa, aby mužstvo pred zápasmi trávilo čas v hotelových izbách. Najvyšší funkcionár spod Vezuva má podľa denníka Gazzetta dello Sport v talóne ďalší nepopulárny krok smerom k hráčom. Plánuje im napariť veľké pokuty, pričom sa očakáva, že finančné postihy sa budú pohybovať v rozmedzí od 25 do 50 % z hrubej mesačnej mzdy jednotlivých hráčov.</p>
      <p>Uvedené periodikum dodáva, že brazílsky záložník Allan môže po ostrej výmene názorov s De Laurentiisovým synom Edoardom, kde dokonca hrozila fyzická konfrontácia, počítať s pokutou až 200-tisíc eur. V klube by na týchto sankciách mali „vyzbierať“ údajne až 2,5 milióna eur. Ako ďalej referuje Gazzetta dello Sport, Allanove dni v Neapole sú spočítané a podobne sú na tom aj ďalší hráči vrátane ofenzívnych lídrov – Lorenza Insigneho, Driesa Mertensa a Josého Callejóna.</p>
      <p>Viac k témam: <a href="https://www.webnoviny.sk/tag/pokuty/"><u>pokuty</u></a><br/>Zdroj: Webnoviny.sk – <a href="https://www.webnoviny.sk/v-neapole-budu-lietat-mastne-pokuty-ancelottiho-zverenci-uz-vyse-mesiaca-nevyhrali/"><u>V Neapole budú lietať mastné pokuty, Ancelottiho zverenci už vyše mesiaca nevyhrali</u></a> © SITA Všetky práva vyhradené.</p>
    </article>
  </body>
</html>