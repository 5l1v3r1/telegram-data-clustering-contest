<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sluzby-mundurowe/311259920-MIG-i-znow-pojawia-sie-na-niebie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-25T17:48:00+00:00"/>
    <meta property="og:title" content="MIG-i znów pojawią się na niebie"/>
    <meta property="og:description" content="Posowieckie samoloty MIG-29 wracają do służby. Decyzję ogłoszono po spotkaniu pilotów z szefem MON."/>
  </head>
  <body>
    <article>
      <h1>MIG-i znów pojawią się na niebie</h1>
      <address><time datetime="2019-11-25T17:48:00+00:00">25 Nov 2019, 17:48</time> by <a rel="author">Marek Kozubal</a></address>
      <p>
        <b>Posowieckie samoloty MIG-29 wracają do służby. Decyzję ogłoszono po spotkaniu pilotów z szefem MON.</b>
      </p>
      <p>Do rozmowy pomiędzy pilotami a ministrem Mariuszem Błaszczakiem doszło w poniedziałek w 23. Bazie Lotnictwa Taktycznego w Mińsku Maz. Uczestniczył w niej dowódca generalny gen. Jarosław Mika.</p>
      <p>Po spotkaniu szef MON nie wypowiadał się, decyzję o przywróceniu samolotów do służby ogłosił szef Inspektoratu Sił Powietrznych gen. dyw. pil. Jacek Pszczoła.</p>
      <p>Generał stwierdził, że po „analizie wdrożonych zaleceń podjął decyzję o wznowieniu eksploatacji samolotów". – Samoloty utrzymywane były w gotowości do wznowienia lotów, poddawane planowym obsługom technicznym oraz obsługom wynikającym z określonego czasu przestoju – stwierdził. Dodał, że samoloty są sprawne, a piloci chcieli na nich latać.</p>
      <p>Przyznał, że tzw. aktualności stracili wszyscy piloci, ale regulamin dopuszcza ich wznowienie. – Z jednostki wybiera się najbardziej doświadczonych, którzy przywracają sobie aktualność lotów – przekazał Pszczoła. – Nieprawdą jest, że prawnie nie możemy tego zrealizować – dodał.</p>
      <p>Proces przywracania uprawnień potrwa minimum sześć miesięcy, do połowy 2020 r. Gen. Pszczoła poinformował, że w tej chwili do dyspozycji Sił Powietrznych pozostaje pięć maszyn MiG-29, 12 oczekuje na wykonanie tzw. lotów kontrolnych.</p>
      <p>Loty samolotów MIG-29 zostały zawieszone po wypadku, do którego doszło w marcu pod Węgrowem – pilot zdołał się katapultować. Przez dziewięć miesięcy piloci nie mogli latać na tych maszynach. Polska posiada 32 samoloty MiG-29 mające od 30 do 35 lat.</p>
    </article>
  </body>
</html>