<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191125-labdarugas-angol-foci-testvere-szerint-csak-megrendezte-a-halalat-a-premier-leaguejatekos.html"/>
    <meta property="og:site_name" content="Origo"/>
    <meta property="article:published_time" content="2019-11-25T17:35:00+00:00"/>
    <meta property="og:title" content="Testvére szerint csak megrendezte a halálát a Premier League-játékos"/>
    <meta property="og:description" content="A rendőrség most újranyitotta az aktát."/>
  </head>
  <body>
    <article>
      <h1>Testvére szerint csak megrendezte a halálát a Premier League-játékos</h1>
      <address><time datetime="2019-11-25T17:35:00+00:00">25 Nov 2019, 17:35</time> by <a rel="author">Origo</a></address>
      <p><b>Biztosítási csalás miatt szervezte meg saját halálát tavaly májusban egy korábbi Premier League-labdarúgó, Jlloyd Samuel, legalábbis lánytestvére szerint.<br/></b>Az Aston Villa és a Bolton Wanderers korábbi, trinidadi válogatott játékosa tavaly májusban közúti baleset áldozata lett: miután</p>
      <aside>gyermekeit kirakta az iskolájuknál, kocsijával kisteherautónak ütközött, s a Range Roverében égett.</aside>
      <p>Leslie-Ann Samuel, a játékos nővére szerint azonban a labdarúgó életben van, és <br/><mark>a felesége szervezte meg a tragikus esetet, hogy a biztosító komolyabb összeget fizessen <br/></mark>– írja a brit The Sun.</p>
      <p>A nő panaszt emelt a halottkém korábbi eljárása ellen, a szakember levélben közölte vele: Jlloyd Samuel azonosítása két nappal a halála után történt a warringtoni kórházban, a fogorvosi nyilvántartás és a röntgenfelvételek alapján. Leslie-Ann Samuel viszont DNS-teszttel szeretné bizonyítani igazát. A halottkém szerint erre már kétszer is lett volna alkalma, ám nem élt vele, ami már csak azért is érdekes, mert a focista özvegye ügyvédjein keresztül engedélyt adott rá.</p>
      <p>"Jlloyd, hamarosan találkozunk, ebben az életben" – írta a közösségi oldalán az elhunyt focista nővére. "Testvérem,</p>
      <blockquote>tudjuk, hogy élsz és jól vagy, s hogy a patológusok hazudnak"</blockquote>
      <p>– ilyen üzenet is megjelent a világhálón.</p>
      <figure>
        <img src="https://cdn.nwmgroups.hu/s/img/i/1911/20191125horizontal-jlloyd-samuel-bolton-manchester.jpg"/>
        <figcaption>Jlloyd Samuel (fehérben) a Manchester United ellen<cite>Forrás: AFP/Paul Ellis</cite></figcaption>
      </figure>
      <p>A cheshire-i rendőrség szóvivője megerősítette, beadványt kaptak a Samuel család egyik tagjától.</p>
      <p>„Panaszát megtárgyalták, de úgy ítélték meg, a tragédiával kapcsolatos eljárás alapos és körültekintő volt. A következtetéseket független rendőrségi szakértő értékelése is igazolta, így</p>
      <aside>a kérvényt elutasították" – mondta a szóvivő. Vagyis DNS-teszt nem lesz, de azt elérte a labdarúgó nővére, hogy a rendőrség újranyitja az aktát.</aside>
      <p>Az áldozat özvegye reagált sógornője vádjaira.</p>
      <p>„Van három gyermekem, akiknek nemcsak <br/><mark>az apjuk elvesztésével kell foglalkozniuk, de hamis hírekkel, fenyegetésekkel, személyes támadásokkal is" – nyilatkozta Emma Samuel.</mark></p>
      <p>Jlloyd Samuel szinte minden nagyobb profi klubjában futballozott magyar csapattárssal. 1998 és 2007 között volt az Aston Villa játékosa, utolsó szezonjaiban a felkészülési meccseken együtt szerepelt Stieber Zoltánnal, majd a Boltonhoz igazolt, ahol négy éven át (2007–2011) a kapus Bogdán Ádám is focizott. Ezenkívül 2011-ben rövid ideig Gyepes Gáborral erősítette a Cardiff Cityt.</p>
      <p>(forrás: <a href="https://www.blikk.hu/sport/testvere-szerint-csak-megrendezte-a-halalat-a-tavaly-autobalesetben-elhunyt-37-eves/v3vhyjj?utm_source=hirkereso&amp;utm_medium=hirkereso&amp;utm_campaign=hirkereso">Blikk</a>)</p>
    </article>
  </body>
</html>