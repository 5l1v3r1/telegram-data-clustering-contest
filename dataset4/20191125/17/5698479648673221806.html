<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/25/iran-protests-reflected-through-european-media"/>
    <meta property="og:site_name" content="euronews"/>
    <meta property="article:published_time" content="2019-11-25T17:22:57+00:00"/>
    <meta property="og:title" content="بازتاب‌ اعتراض‌های ایران در رسانه‌های اروپا در هفته‌ای که گذشت"/>
    <meta property="og:description" content="«چگونه نظام ایران اعتراض‌ها را بدون شاهد، در خون و هراس خاموش کرد؟»"/>
  </head>
  <body>
    <article>
      <h1>بازتاب‌ اعتراض‌های ایران در رسانه‌های اروپا در هفته‌ای که گذشت</h1>
      <address><time datetime="2019-11-25T17:22:57+00:00">25 Nov 2019, 17:22</time> by <a rel="author">یورونیوز </a></address>
      <p>در روزهای گذشته اعتراض‌ها در ایران بازتاب ویژه‌ای در مطبوعات اروپا داشت. با توجه به تعطیلی آخر هفته در کشورهای اروپایی، نخستین اخبار از اعتراض‌های ایران و پیامدهای آن عمدتا شامگاه یکشنبه منتشر شد. در ادامه به عناوین شماری از مطبوعات برجستهٔ اروپا در چند روز گذشته، نگاهی خواهیم داشت.</p>
      <h3>فرانسه؛ صفحه سیاه به احترام قربانیان</h3>
      <p>نشریه لیبراسیون روز یکشنبه ۲۴ نوامبر بر جلدی با پس‌زمینهٔ سیاه به رنگ قرمز نوشت: «ایران، کشتار پشت درهای بسته» و سرمقاله‌اش را با عنوان «ایران: تونل خشونت» به اعتراض‌های اخیر این کشور اختصاص داد.</p>
      <p>لیبراسیون دو روز پس از آغاز اعتراض‌ و سرکوب‌ معترضان در ایران، سرانجام شامگاه یکشنبه ۱۷ نوامبر با اشاره به افزایش ناگهانی قیمت بنزین نوشت: «خشم؛ منع آمد و شدِ مجازی در ایران علیه معترضان»</p>
      <p>همین روزنامه روز چهارشنبه ۲۰ نوامبر تیتر زد: «ایران؛‌ اعتراضی که در نطفه خفه شد» و به نقل از عفو بین‌الملل، آمار کشته‌های اعتراضات ایران را تا آن روز، بیش از یکصد نفر ذکر کرد.</p>
      <p>لیبراسیون یک روز بعد با عنوان «ایران؛ چطور مقامات اعتراض را به سکوت کشاندند» از یک «سانسور بی‌نقص» در ایران سخن گفت و از قول سخنگوی شورای حقوق بشر سازمان ملل در ژنو نوشت: «ما از دولت ایران می‌خواهیم فورا دسترسی ایرانیان به اینترنت را از نو برقرار کند.»</p>
      <figure>
        <iframe data-src="https://twitter.com/euronewses/status/1197116913207402496" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>نخستین گزارش لوموند به قلم غزال گلشیری در روزهای گذشته نیز اعتراض شماری از کاربران ایرانی را در شبکه‌های اجتماعی برانگیخت چراکه از نظر کاربران، شمار کشته و دستگیر شدگان چنان که در مقاله آمده بود اختلاف فاحشی با واقعیت داشت.</p>
      <p>اما لوموند روز یکشنبه تیتر زد: «ایران: رژیمی که خود را به قیمت حمام خون نگاه می‌دارد» و در سرمقاله‌اش با عنوان «فرار به جلوی سرکوبگرانه» نوشت که جمهوری اسلامی در طی پنج روز، یک قیام عظیم مردمی را خاموش کرد که جرقه‌اش را افزایش چشمگیر بهای بنزین زده بود.</p>
      <p>نشریه فرانسوی لوفیگارو نیز نوشت‌: «جنبش‌های اعتراضی؛ سیاست ایران در خاورمیانه شکننده شده است». تیتر دیگر این نشریه «ترس از حمام خون در ایرانی بریده شده از دنیا» بود.</p>
      <h3>روسیه؛ «به نقل از مقامات ایران...»</h3>
      <p>تاس، خبرگزاری دولتی روسیه به نقل از فرمانده نیروی انتظامی ایران نوشت:‌ «شورش‌های ایران بخشی از نقشه‌ای بود که در ۴۸ ساعت خنثی شد.»</p>
      <p>همین خبرگزاری روز گذشته نیز از قول مقامات ایران به دستگیری ۱۸۰ لیدر اعتراضات اشاره کرد و همچنین به نقل از مقامات ایران تیتر زد: «تروریست‌های داعش در میان لیدرهای اعتراض‌ها».</p>
      <figure>
        <img src="https://static.euronews.com/articles/stories/04/32/13/94/808x539_cmsv2_37029e5e-7570-5411-b711-d0424f0ad8ed-4321394.jpg"/>
        <figcaption>عکس از رویترز</figcaption>
      </figure>
      <h3>اسپانیا؛ توجه به نقش زنان ایرانی در اعتراضات</h3>
      <p>روزنامه ال پایس (میهن) اسپانیا روز یکشنبه ۲۴ نوامبر نوشت: «رژیم ایران اعلام کرد که بر قیام مردمی پیروز شده است» و با انتشار عکسی از زنان ایرانی روی جلد خود اعلام کرد که حاکمان ایران «توطئهٔ بیگانگان» و جنبش «زنان» را مسئول اعتراض به افزایش قیمت بنزین قلمداد کردند.</p>
      <p>
        <a href="https://t.me/euronewspe">
          <b>به تلگرام یورونیوز فارسی بپیوندید</b>
        </a>
      </p>
      <p>روزنامهٔ لاوان‌گواردیای اسپانیا نیز که خوانندگان بین‌المللی بسیاری دارد، دو روز پس از آغاز اعتراض‌ها در ایران تیتر زد:‌ «ایران؛ اعتراض بی‌چهره» و به نقل از شاهدان عینی نوشت:‌ «مردم با خشم و خشونتی [به اقدام دولت] واکنش نشان دادند که کسی انتظارش را نداشت.»</p>
      <h3>ایتالیا؛ مقایسه اعتراض‌های آبان با دیماه ۹۷</h3>
      <p>نشریه لارپوبلیکای ایتالیا روز ۲۰ نوامبر نوشت: «ایران در آشوب، دست‌کم یکصد کشته» و از قول مقامات ایران نوشت: «مجازات در انتظار رهبران قیام».</p>
      <p>روزنامه «کوریره دلا سرا» نیز در نخستین روزهای اعتراضات نوشت: «ایران در آتش؛ اعتراض به بهای بنزین، خودروهای معترضان خیابان‌ها را بستند» و در ادامه از حمایت رهبر ایران از تصمیم دولت برای گران کردن بهای بنزین خبر داد و اعتراض‌های اخیر را با اعتراض‌های دیماه گذشته مقایسه کرد.</p>
      <figure>
        <img src="https://static.euronews.com/articles/stories/04/32/13/94/808x505_cmsv2_2ba1a693-4cef-5783-8471-16dcbc8ed5c4-4321394.jpg"/>
        <figcaption>Nickakhlagh, Mojtaba</figcaption>
      </figure>
      <h3>ترکیه؛ روایتی از اوضاع دراماتیک یک ملت</h3>
      <p>وبسایت تایم‌تورک در تحلیلی از اوضاع کنونی ایران روز دوشنبه ۲۵ نوامبر با تیتر «اوضاع دراماتیک یک ملت: ایران» نوشت: «مردم زیر فشار در ایران که سرکوب شده، از درون و بیرون منزوی گشته، و تحت ستم اند اکنون احساسات بسیار متناقضی دارند.»</p>
      <p>در این میان، خبرِ نشریهٔ بیرگون دربارهٔ حمایت محمود احمدی‌نژاد از معترضان ایران، در رسانه‌های ترکیه خوانندگان بسیاری داشت.</p>
    </article>
  </body>
</html>