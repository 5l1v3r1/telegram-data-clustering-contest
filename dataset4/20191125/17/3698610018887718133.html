<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-comu-tizhni-sud-planuye-obrati-sadovomu-zapobizhniy-zahid-330852_.html"/>
    <meta property="og:site_name" content="DT.ua"/>
    <meta property="article:published_time" content="2019-11-25T17:26:00+00:00"/>
    <meta property="og:title" content="На цьому тижні суд планує обрати Садовому запобіжний захід"/>
    <meta property="og:description" content="САП вручила Садовому підозру у зловживанні владою."/>
  </head>
  <body>
    <article>
      <h1>На цьому тижні суд планує обрати Садовому запобіжний захід</h1>
      <h2>САП вручила Садовому підозру у зловживанні владою.</h2>
      <address>
        <time datetime="2019-11-25T17:26:00+00:00">25 Nov 2019, 17:26</time>
      </address>
      <p>Вищий антикорупційний суд 27 листопада планує розглянути запобіжний захід <b><a href="https://dt.ua/UKRAINE/sap-utochnila-sumu-zlovzhivan-u-yakih-pidozryuyut-sadovogo-330443_.html">міському голові Львова Андрію Садовому</a></b>, передає "<a href="https://dt.ua/UKRAINE/rbc.ua/rus/news/vaks-nazval-novuyu-datu-zasedaniya-delu-sadovogo-1574691349.html">РБК-Україна</a>". Львівського мера підозрюють у зловживанні під час операцій із земельними ділянками.</p>
      <p>За словами спікера ВАКС Олесі Чемеріс, клопотання про обрання запобіжного заходу тільки надійшло в суд.</p>
      <p>"Орієнтовно воно буде розглянуто в середу слідчим суддею", - повідомила Чемеріс.</p>
      <p>Зазначено, що суд у справі Садового міг відбутися сьогодні, 25 листопада.</p>
      <p>Міського голову Львова підозрюють у зловживаннях під час операцій із земельними ділянками, що розташовані на території Рясне-Руської сільської ради Львівської області, які завдали збитків державі на суму понад 93,5 млн гривень.</p>
      <p>21 листопада <a href="https://dt.ua/POLITICS/sadovogo-pidozryuyut-u-zlovzhivanni-vladoyu-vruchili-pidozru-330414_.html"><b>прокурори САП вручили міському голові Львова Андрієві Садовому офіційну підозру </b></a>у зловживанні владою. Львів планував збудувати великий індустріальний парк, площею майже 25 га у мікрорайоні Рясне-2 ще у 2016 році. Щоправда тоді ж Генпрокуратура порушила кримінальне провадження за фактом продажу 20 га землі керуючій компанії СТР (дочірня компанія голландського гіганта нерухомості виробничого призначення у країнах центральної та східної Європи), звинувативши міську владу в тому, що ціну було суттєво занижено. Наприкінці 2017 року Садовий заявив, що ЛМР та Рясне-Руська сільська рада, якій належить земля, "знайшли порозуміння та компроміс у питанні погодження меж". Питання начебто мали ще затвердити міська та сільська ради, а потім ВРУ, чого так і не відбулось.</p>
      <footer>За матеріалами: <a href="https://dt.ua/go/aHR0cDovL3d3dy5yYmMudWEv">РБК-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>