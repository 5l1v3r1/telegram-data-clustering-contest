<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/25/sindikatite-s-obshta-ekspertna-grupa-za-bolnichnite.430788"/>
    <meta property="og:site_name" content="Dnes.bg"/>
    <meta property="article:published_time" content="2019-11-25T17:15:00+00:00"/>
    <meta property="og:title" content="Синдикатите с обща експертна група за болничните"/>
    <meta property="og:description" content="Тя ще заработи след националния митинг на &quot;Подкрепа&quot; | Dnes.bg"/>
  </head>
  <body>
    <article>
      <h1>Синдикатите с обща експертна група за болничните</h1>
      <h2>Тя ще заработи след националния митинг на "Подкрепа"</h2>
      <address><time datetime="2019-11-25T17:15:00+00:00">25 Nov 2019, 17:15</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>КНСБ и КТ "Подкрепа" сформираха обща експертна работна група по темата с болничните. Тя трябва да анализира обезщетенията за временна неработоспособност, причините за драстичния им ръст и да набележи мерки срещу фалшивите болнични.</p>
      <p>Очаква се групата да започне работа веднага след насрочения за 27-и ноември национален протестен митинг на "Подкрепа" под надслов "Болните работници не са престъпници", предаде БНР.</p>
      <p>От КНСБ вече оповестиха анализ, според който ръстът на изплатените болнични се дължи най-вече на тези с продължителност от 15 до 30 дни, а не на по-кратките. Националният секретар на синдиката Ася Гонева каза, че работната група ще се опита в рамките на един месец да излезе с конкретни предложения и мерки.</p>
      <p>"За да имаме собствена версия, предложения и аргументи, които да са свързани от една страна с твърдението на работодателите, че видите ли всеки втори или трети болничен лист е фалшив и че всъщност разходите за обезщетения по време на неработоспособност са неоснователни", каза тя.</p>
      <p>Председателят на стачния комитет на "Подкрепа" Любка Георгиева обяви, че за момента за синдиката е приоритет провеждането на националния протест в сряда.</p>
      <p>"Синдикатите искам да започнем една кампания, за да можем да се противопоставим на тези желания, най-вече на работодателските организации по отношение плащане-неплащане и прословутата тема с така наречените "фалшиви болнични листове", каза Георгиева.</p>
    </article>
  </body>
</html>