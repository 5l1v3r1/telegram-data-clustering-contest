<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SyrmM/jak-cina-cenzuruje-zpravy-o-vysledcich-voleb-v-hongkongu"/>
    <meta property="og:site_name" content="Echo24.cz"/>
    <meta property="article:published_time" content="2019-11-25T17:08:00+00:00"/>
    <meta property="og:title" content="Jak Čína cenzuruje zprávy o výsledcích voleb v Hongkongu"/>
    <meta property="og:description" content="Čína se pokouší pomenšit význam drtivého vítězství demokratického bloku v nedělních hongkongských místních volbách. Údajně zprávy o volbách prochází tvrdou cenzurou. Státní média se místo toho zaměřila na výzvy k zachování práva a zákona a obvinění, že západní mocnosti podporují šíření nepokojů. Píše o tom v Hongkongu vycházející deník South China Morning Post."/>
  </head>
  <body>
    <article>
      <h6 class="kicker">Volby v Hongkongu</h6>
      <h1>Jak Čína cenzuruje zprávy o výsledcích voleb v Hongkongu</h1>
      <address><time datetime="2019-11-25T17:08:00+00:00">25 Nov 2019, 17:08</time> by <a rel="author" href="https://echo24.cz/author/red" target="_blank">red</a></address>
      <p>
        <b>Čína se pokouší pomenšit význam drtivého vítězství demokratického bloku v nedělních hongkongských místních volbách. Údajně zprávy o volbách prochází tvrdou cenzurou. Státní média se místo toho zaměřila na výzvy k zachování práva a zákona a obvinění, že západní mocnosti podporují šíření nepokojů. Píše o tom v Hongkongu vycházející deník <a href="https://www.scmp.com/news/china/politics/article/3039303/china-tries-brush-pro-democrat-victory-hong-kong-election-and">South China Morning Post</a>.</b>
      </p>
      <p>„V současné době jsou hlavními úkoly Hongkongu ukončení násilí a obnovení pořádku,“ píše ve zprávě státní agentura Sin-Chua. Dále tvrdí, že se „násilničtí vzbouřenci, kteří chtěli obrátit Hongkong vzhůru nohama, spolčili se zahraničními silami. Nepřetržité společenské nepokoje vážně narušily volební proces.“ Čínská státní agentura, která má po světě 139 poboček, výsledky voleb přitom odmítla úplně uvést, zmínila jen, že k volbám došlo. Jiná média v Číně podala o výsledcích jen strohé a útržkovité zprávy. Prodemokratický blok v noci na pondělí ovládl 17 z 18 místních rad se ziskem 390 z 452 křesel.</p>
      <p>Agentura Sin-Chua také vydala komentář, ve kterém napadá americké politiky kvůli podpoře zákona, který má chránit lidská práva v Hongkongu, který byl nedávno schválen v obou komorách Kongresu. Návrh zákona byl čínskou vládou tvrdě kritizován.</p>
      <p>Čínský ministr zahraničí Wang-I v této souvislosti prohlásil, že „je jedno, co se stane, Hongkong je součástí Číny. Jakýkoli pokus navážet se do Hongkongu nebo dokonce narušit jeho prosperitu a stabilitu je odsouzen k neúspěchu.“</p>
      <p>Volby se mohou pochlubit obrovským zájmem občanů. Podle oficiálních údajů dosáhla volební účast rekordní výše 71,2 procent. K urnám dorazily více než čtyři miliony hlasujících, což je zhruba dvakrát tolik, než při posledních volbách v roce 2015, kdy hlasovalo 47 procent voličů. Prodemokratičtí kandidáti tehdy obsadili jen stovku křesel, propekingští politici jich získali třikrát tolik.</p>
      <p> </p>
      <related>
        <a href="https://echo24.cz/a/SMN7C/beze-me-by-byl-hongkong-znicen-za-14-minut-trump-se-chlubi-ze-zabranil-zasahu-ciny"/>
      </related>
    </article>
  </body>
</html>