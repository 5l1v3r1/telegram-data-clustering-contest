<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1700753-la-reestructuracio-castiga-amb-forca-el-valles-occidental.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="La reestructuració castiga amb força el Vallès Occidental"/>
    <meta property="og:description" content="Hi ha més d'un miler d'empleats afectats en empreses de la comarca Clamen la reactivació del Pacte per la Indústria"/>
  </head>
  <body>
    <article>
      <h1>La reestructuració castiga amb força el Vallès Occidental</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">E. G. P</a></address>
      <ul>
        <li>
          <b>Hi ha més d’un miler d’empleats afectats en empreses de la comarca</b>
        </li>
        <li>
          <b>Clamen la reactivació del Pacte per la Indústria</b>
        </li>
      </ul>
      <p>Prysmian, Continental, TE Connectivity, Huayi Compressor, Luxiona, Mon-Pa i fins i tot Nissan són algunes de les empreses amb centres productius a la comarca del Vallès Occidental que amenacen de tancar les instal·lacions o aprimar les seves plantilles al màxim. Entre totes, sumen més d’un miler de treballadors, però encara s’hi hauran d’afegir tots aquells afectats per expedients a la banca, entre els quals hi ha els del Santander, que planteja el tancament d’un centenar d’oficines.</p>
      <p>L’alcaldessa de Montcada i Reixac, Laura Campos, reclamava aquesta setmana per les xarxes socials la reactivació del Pacte Nacional per la Indústria, signat finalment gràcies a un acord del govern amb els agents socials l’any 2017, amb dotacions econòmiques quantificades i indicadors de seguiment, i que està latent per la falta de finançament. “Quants llocs més de treball s’han de perdre al Vallès Occidental i a Catalunya perquè reactiveu el Pacte Nacional per la Indústria? Actueu!”, demanava Campos al govern català a través d’una piulada a Twitter.</p>
      <p>“Podríem dir que [el Pacte Nacional per la Indústria] és presoner dels pressupostos”, es queixa Carlos del Barrio, secretari d’acció sindical de CCOO de Catalunya. “En un moment en què la inversió privada no tira, es fa més necessària que mai l’aplicació de mesures de finançament públic i no només mesures declaratives”, assegura.</p>
      <p>El document, que van signar el juliol del 2017 el president de la Generalitat i el conseller d’Empresa i Coneixement amb les patronals Foment del Treball, Pimec i Fepime, així com amb els sindicats UGT i CCOO, preveia invertir un total de 1.844 milions d’euros distribuïts en més de 116 actuacions que s’havien de desenvolupar fins al 2020, però el retard en les actuacions, a hores d’ara, és evident, arran de les pròrrogues pressupostàries.</p>
      <h3>LA XIFRA</h3>
      <p><b>1.844<br/></b><b>milions d’euros<br/></b>de dotació pressupostària té el Pacte Nacional per la Indústria, que demanen reactivar.</p>
      <related>
        <h4>Notícies relacionades</h4>
        <a href="https://www.elpuntavui.cat/economia/article/18-economia/1700718-nous-ero-amenacen-la-industria.html"/>
      </related>
    </article>
  </body>
</html>