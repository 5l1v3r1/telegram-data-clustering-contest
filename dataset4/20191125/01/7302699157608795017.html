<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112804"/>
    <meta property="og:site_name" content="MGR Online"/>
    <meta property="article:published_time" content="2019-11-25T01:32:00+00:00"/>
    <meta property="og:title" content="&quot;คิม&quot; ไม่พลาด ปิดฉากหยิบแชมป์ซีเอ็มอีพ่วงเงินก้อนโต &quot;โปรเม&quot; จบที่ 11"/>
    <meta property="og:description" content="คิม เซ-ยัง นักกอล์ฟหญิงมือ 11 ของโลกจากเกาหลีใต้ ปิดฉากฤดูกาล 2019 ด้วยผลงานความสำเร็จคว้าแชมป์ ซีเอ็มอี กรุ๊ป ทัวร์ แชมเปียนชิป ด้วยสกอร์ 18 อันเดอร์พาร์ พร้อมเงินรางวัลก้อนโต ขณะที่ โปรเม เอรียา จุฑานุกาล จบอันดับ 11 ร่วม ดีที"/>
  </head>
  <body>
    <article>
      <h1>"คิม" ไม่พลาด ปิดฉากหยิบแชมป์ซีเอ็มอีพ่วงเงินก้อนโต "โปรเม" จบที่ 11</h1>
      <address><time datetime="2019-11-25T01:32:00+00:00">25 Nov 2019, 01:32</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011669601.JPEG"/>
        <figcaption>คิม เซ ยัง</figcaption>
      </figure>
      <p>คิม เซ-ยัง นักกอล์ฟหญิงมือ 11 ของโลกจากเกาหลีใต้ ปิดฉากฤดูกาล 2019 ด้วยผลงานความสำเร็จคว้าแชมป์ ซีเอ็มอี กรุ๊ป ทัวร์ แชมเปียนชิป ด้วยสกอร์ 18 อันเดอร์พาร์ พร้อมเงินรางวัลก้อนโต ขณะที่ "โปรเม" เอรียา จุฑานุกาล จบอันดับ 11 ร่วม ดีที่สุดในหมู่สวิงสาวไทย<br/><br/>ศึกกอล์ฟหญิง แอลพีจีเอ ทัวร์ รายการสุดท้ายของปี "ซีเอ็มอี กรุ๊ป ทัวร์ แชมเปียนชิป" ณ สนาม ทิบูรอน กอล์ฟ คลับ ระยะ 6,556 หลา พาร์ 72 เมืองเนเปิลส์ มลรัฐฟลอริดา ประเทศสหรัฐอเมริกา ชิงเงินรางวัลรวม 5 ล้านเหรียญสหรัฐ (ประมาณ 150 ล้านบาท) วันที่ 24 พฤศจิกายน ที่ผ่านมา เป็นการดวลรอบสุดท้าย<br/><br/>ปรากฏว่าไม่มีการพลิกโผเมื่อ คิม เซ ยัง โปรจากแดนกิมจิที่นำมาตลอดทัวร์นาเมนต์ ลงสนามทำ 5 เบอร์ดี เสีย 3 โบกี จบวันเก็บได้อีก 2 อันเดอร์ รวมสกอร์เป็น 18 อันเดอร์พาร์ เพียงพอส่งหยิบแชมป์ใบที่ 3 ของปีนี้ โดยเหนือกว่า ชาร์ลี ฮัลล์ อันดับ 2 จากอังกฤษแบบเฉือนกันเสียวไส้ 1 สโตรก<br/><br/>คิม ที่ได้เงินก้อนโตกลับบ้าน 1.5 ล้านเหรียญสหรัฐ (ประมาณ 45 ล้านบาท) สูงที่สุดในประวัติศาสตร์ แอลพีจีเอ เผยว่า "ฉันคิดว่าช่วงท้ายต้องมุ่งสมาธิกับเกมเป็นพิเศษ ไม่ได้คิดถึงผู้เล่นคนอื่นที่ตามมา เพราะถ้าหันไปมองลีดเดอร์บอร์ดมันอาจไม่ช่วยอะไรมาก จึงคิดเพียงทำงานให้ดีที่สุดเท่านั้น"<br/><br/>ขณะที่ โค จิน ยอง มือ 1 โลกคนปัจจุบันจากเกาหลีใต้ ที่จบอันดับ 11 ร่วม คว้ารางวัลใหญ่กลับบ้านมากมายทั้งตำแหน่งผู้เล่นยอดเยี่ยมแห่งปี รวมถึง โรเล็กซ์ แอนนิกา เมเจอร์ อวอร์ด หลังทำผลงานรายการเมเจอร์ได้ดีที่สุด คว้าแชมป์ 2 รายการคือ เอเอ็นเอ อินสไปเรชัน กับ ดิ เอวิยอง แชมเปียนชิป<br/><br/>ด้านสาวไทย คนที่จบดีสุดคือ "โปรเม" เอรียา จุฑานุกาล มือ 10 ของโลก โดยลงไปเก็บอีก 3 อันเดอร์ สกอร์รวม 11 อันเดอร์พาร์ จบอันดับ 11 ร่วม รองมาคือ "โปรโม" โมรียา จุฑานุกาล กับ "โปรจูเนียร์" จัสมิน สุวัณณะปุระ จบที่ 39 ร่วม สกอร์ 1 อันเดอร์พาร์</p>
      <figure>
        <img src="https://mpics.mgronline.com/pics/Images/562000011669602.JPEG"/>
        <figcaption>โค จิน ยอง</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112804"/>
      </related>
    </article>
  </body>
</html>