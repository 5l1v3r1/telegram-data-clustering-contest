<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1701111-la-meitat-de-catalans-voldria-tenir-unes-forces-de-defensa.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="La meitat de catalans voldria tenir unes forces de defensa"/>
    <meta property="og:description" content="Una enquesta de la Societat d'Estudis Militars diu que el 73,4% voldria que participés en missions de pau Més de la meitat de votants del PSC, JxCat i ERC són partidaris d'ingressar a l'OTAN"/>
  </head>
  <body>
    <article>
      <h1>La meitat de catalans voldria tenir unes forces de defensa</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Jordi Alemany</a></address>
      <ul>
        <li>
          <b>Una enquesta de la Societat d’Estudis Militars diu que el 73,4% voldria que participés en missions de pau</b>
        </li>
        <li>
          <b>Més de la meitat de votants del PSC, JxCat i ERC són partidaris d’ingressar a l’OTAN</b>
        </li>
      </ul>
      <p>El 49,6% dels catalans estarien d’acord que Catalunya, en el cas que esdevingués un país independent, tingués unes forces de seguretat equiparables a les d’altres països europeus. Aquesta és una de les dades significatives que recull l’enquesta telefònica feta pel Gabinet d’Estudis Socials i Opinió Pública SL (Gesop) a 1.605 persones entre el 21 i el 25 d’octubre per encàrrec de la Societat d’Estudis Militars (SEM). És la tercera vegada que l’entitat fa aquest sondeig i els partidaris de la creació d’aquestes forces de defensa experimenten el màxim de la sèrie, ja superen el 47,2% que van obtenir el juliol del 2017 i el 40,7% del juliol de l’any passat.</p>
      <p>En les dades més detallades de l’enquesta es comprova que les dones en són més partidàries, amb un 53,6% per un 45,4% dels homes, i que els joves entre 16 i 29 anys en són els més partidaris (63,1%), de nacionalitat estrangera (58,4%), amb un perfil majoritari de centre i centredreta. Destaca que hi estarien d’acord el 56,1% dels votants de JxCat i el 54,4% dels d’ERC dels comicis del 2017.</p>
      <p>A més, pràcticament tres de cada quatre catalans consideren que aquestes forces de defensa haurien de participar en missions de pau internacional, mentre que només el 17,3% s’hi oposaria. En aquest cas també són els votants d’ERC (82,8%) i de JxCat (81%) els que hi estarien més d’acord, seguits dels del PSC (77,8%), Catalunya En Comú Podem (72,3%), la CUP (66,6%) i Cs (60,8%). En el PP un 43,3% hi estaria a favor; un 31,4%, en contra, i un 25,3% no ho sap.</p>
      <p>La darrera pregunta de l’enquesta és sobre el possible ingrés a l’Organització del Tractat de l’Atlàntic Nord (OTAN) i el 46,4% dels enquestats hi estaria d’acord, gairebé set punts per sobre dels registrats en la consulta del 2018 i gairebé set menys que la del juliol del 2017, quan s’estaven fent els preparatius del referèndum de l’1-O. En aquest cas els més favorables són els votants del PSC (58,2%), seguits dels de JxCat (51,2%) i ERC (50,2%). Els de la resta de formacions no arriben al 50% de vots favorables, tot i que només els votants de la CUP donen més respostes negatives (61,2%) que positives (22,2%) a l’ingrés a l’OTAN.</p>
      <p>
        <b>Normalitzar el debat</b>
      </p>
      <p>El SEM és una entitat que treballa des del 2012 sorgida de la sectorial de l’Assemblea Nacional Catalana (ANC) formada per voluntaris i sense cap mena de suport institucional per generar coneixement en matèria de política de defensa al servei de l’interès nacional català, ja que considera que hi ha un buit acadèmic que es dediqui a donar-hi una visió estratègica. El secretari de l’entitat, Dani Soler, explica que la voluntat és anar fent aquesta enquesta anualment per saber “on som i on érem” i contribuir, com fan també amb els seminaris, a “fer una tasca de divulgació” i un debat amb seriositat “sense apriorismes, ni prejudicis” sobre la política de defensa comparada amb altres països i estats similars, com poden ser Dinamarca, Finlàndia, Suïssa, Israel o les repúbliques bàltiques. No es tracta de parlar d’un exèrcit, sinó que el concepte és més ampli i inclou les aliances estratègiques, la diplomàcia o garantir un entorn estable al comerç, exportacions i importacions o el turisme, entre d’altres. I comenta que “no és postiu girar l’esquena a l’entorn geopolític”.</p>
      <h3>LES XIFRES</h3>
      <p><b>63,1%<br/></b><b>de joves<br/></b>entre els 16 i 29 anys són els més partidaris de tenir les forces de defensa si s’és independent.</p>
      <h3>LES FRASES</h3>
      <p><b>7<br/></b><b>punts<br/></b>percentuals d’increment gairebé hi ha entre els partidaris d’entra a l’OTAN respecte al 2018.</p>
      <blockquote>Intentem donar una informació sense apriorismes ni prejudicis sobre la política de defensa comparada amb altres països similars</blockquote>
      <blockquote>No es pot girar l’esquena a l’entorn geopolític i no afrontar el debat malgrat ser gent de pau<cite><b>Daniel Soler<br/></b>SECRETARI D’eSTUDIS MILITARS (SEM)</cite></blockquote>
    </article>
  </body>
</html>