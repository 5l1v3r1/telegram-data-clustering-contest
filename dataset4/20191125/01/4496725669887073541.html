<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/opinio/article/23-lectorescriu/1700268-barri-de-la-ribera-barri-de-canvis.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Barri de la Ribera, barri de canvis"/>
    <meta property="og:description" content="Des dels seus inicis el barri de la Ribera ha sigut un lloc d'intercanvi comercial i on hi residien persones obreres. Un barri amb un passeig no gaire gran però si força important que connectava el..."/>
  </head>
  <body>
    <article>
      <h1>Barri de la Ribera, barri de canvis</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">ARIADNA PALMER BARCELONA</a></address>
      <p>Des dels seus inicis, el barri de la Ribera ha sigut un lloc d’intercanvi comercial on residien persones obreres. Un barri amb un passeig no gaire gran però sí força important que connectava el Mercat del Born amb un dels majors exponents del gòtic català, la basílica de Santa Maria del Mar. Un barri tranquil que s’ha anat transformat en els últims vint anys. Ha passat de ser barri de gent obrera a un de totalment turístic. Això no passa així com així: ha estat objecte de diverses transformacions, com la gran obra d’arqueologia que es va fer al mercat del Born o la comercialització del temple de Santa Maria. Però realment la gent que ha patit aquests canvis han sigut els veïns i veïnes de tota la vida. Persones que han crescut entre aquests carrers de la Ciutat Vella que avui en dia es veuen forçades a marxar de casa seva a causa de la gentrificació. Mencionar també el canvi que han experimentat els carrers quan cau la nit. Carrers plens de bars que no permeten el descans veïnal. Realment és just per als veïns i veïnes tota la situació actual? És just que persones que han viscut sempre en aquest espai es vegin forçades a marxar-ne per poder sentir-se més a gust en el seu habitatge? El que sí que és clar és que és injust que aquestes persones que han lluitat per un barri de tota la vida hagin de marxar per no poder afrontar els preus abusius de lloguer que estan obligats a pagar. O haver de creuar-se amb maletes quan van a comprar el pa, com aquell que diu. Proposo a l’Ajuntament de Barcelona mesures que ajudin a baixar els lloguers, la reducció de les llicències turístiques (per a apartaments) i l’augment de les multes sobre els pisos de lloguer turístic sense llicència.</p>
      <p>Barcelona</p>
    </article>
  </body>
</html>