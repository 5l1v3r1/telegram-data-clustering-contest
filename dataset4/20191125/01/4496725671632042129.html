<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1701186-riuada-solidaria-a-l-espluga-un-mes-despres-de-l-aiguat.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Riuada solidària a l’Espluga un mes després de l’aiguat"/>
    <meta property="og:description" content="Un miler de persones participen en la ‘performance' que omple el Francolí de paraigües blaus solidaris &quot;Cal continuar aportant tot el que es pugui a qui ho ha perdut tot&quot;, diuen els organitzadors"/>
  </head>
  <body>
    <article>
      <h1>Riuada solidària a l’Espluga un mes després de l’aiguat</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">X.A</a></address>
      <ul>
        <li>
          <b>Un miler de persones participen en la ‘performance’ que omple el Francolí de paraigües blaus solidaris</b>
        </li>
        <li>
          <b>“Cal continuar aportant tot el que es pugui a qui ho ha perdut tot”, diuen els organitzadors</b>
        </li>
      </ul>
      <p>El riu Francolí lluïa ahir al migdia un blau inusualment vistós al seu pas per l’Espluga. Les mateixes lleres que el 22 d’octubre no van poder contenir la força de l’aigua van ser recorregudes per gairebé un miler de persones amb paraigües blaus, que s’obrien i es tancaven al ritme de la percussió. Formaven part d’una <i>performance</i> organitzada per Riuada Solidària, la iniciativa ciutadana local nascuda per impulsar la Riumuntada, un seguit d’actes per retre homenatge a les víctimes dels aiguats i recollir fons per als damnificats.</p>
      <p>Els participants es van aplegar davant de les instal·lacions de Drac Actiu i van caminar per la denominada “zona zero” en direcció a la Font Baixa, ruta en què van comprovar que les destrosses dels aiguats encara són ben visibles. L’acte va acabar desplegant quatre pancartes reivindicatives amb els lemes <i>Memòria</i>, <i>Poble</i>, <i>Solidaritat</i> i <i>Riumuntada</i>, i la lectura del manifest <i>Res és en va</i>. “Benvolgut paisatge desconegut, és un plaer retrobar-te, vell amic. Et devem una disculpa, potser no hem sigut prou honestos amb tu”, deia un fragment del text. Entre el miler de participants, a més de veïns de la zona, hi havia alguns dels voluntaris que els dies posteriors als aiguats van participar en les tasques de neteja.</p>
      <p>Els organitzadors, que van vendre el miler de paraigües solidaris que tenien preparats, es van mostrar molt satisfets per com havia transcorregut la jornada. Des de divendres a la tarda, la Riumuntada va programar caminades divulgatives, espectacles de dansa, tastos de vins i concerts, entre altres actes, per recaptar uns fons que es destinaran íntegrament a ajudar els damnificats de l’Espluga.</p>
      <p>“Estem realment impressionats amb la resposta ciutadana; la força de la gent es demostra en casos com aquest. Cal seguir entenent per què ha passat i continuar aportant tot el que es pugui a la gent que ho ha perdut tot”, deia Roger Òdena, un dels portaveus de Riuada Solidària.</p>
      <p>El cap de setmana vinent, del 29 de novembre a l’1 de desembre, Montblanc agafarà el relleu de l’Espluga amb diverses activitats per continuar recaptant diners. Divendres 20 de desembre, l’atenció tornarà a l’Espluga amb els concerts de Buhos, Itaca Band, Portobello, Joan Rovira i Banda Neon.</p>
    </article>
  </body>
</html>