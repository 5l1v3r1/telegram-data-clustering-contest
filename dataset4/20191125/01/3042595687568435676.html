<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/ny-twitter-blemme/71854544"/>
    <meta property="og:site_name" content="Dagbladet.no"/>
    <meta property="article:published_time" content="2019-11-25T01:56:15+00:00"/>
    <meta property="og:title" content="Ny Twitter-blemme"/>
    <meta property="og:description" content="Ivanka Trumps sitering skaper furore på Twitter."/>
  </head>
  <body>
    <article>
      <h1>Ny Twitter-blemme</h1>
      <h2>Ivanka Trumps sitering skaper furore på Twitter.</h2>
      <address><time datetime="2019-11-25T01:56:15+00:00">25 Nov 2019, 01:56</time> by <a rel="author">Marthe Ihle</a></address>
      <p>USAs president, Donald Trump (73) er nå inne i sin tøffeste tid siden han ble president i 2017. Det <a href="https://www.dagbladet.no/nyheter/anklager-vitner-for-logn/71852579">foregår nemlig en riksrettsprosess mot ham</a>, der <a href="https://www.dagbladet.no/nyheter/anklager-vitner-for-logn/71852579">oppsiktsvekkende detaljer og påstander</a> om hans sittende periode som president har dukket opp.</p>
      <p><b>I mer enn ei uke har Demokratene i Representantenes hus holdt høringer, og n</b><b>å skal de i løpet av noen dager bestemme seg for hva de vil gjøre. Dersom de vil stille presidenten for riksrett, vil Senatet</b> <b>avgjøre </b><b>skyldspørsmålet videre.</b></p>
      <p>Der har republikanerne flertall, i motsetning til i Representantenes hus, og trolig er det derfor Trump ikke frykter det. Likevel har det utvilsomt vært en stressede uke for familien, og <a href="https://www.dagbladet.no/nyheter/konfrontert-med-riksrett/71678111">presidentens datter, Ivanka Trump (38)</a>, prøvde nylig å ta brodden av situasjonen, ved å legge ut et sitat på Twitter i farens forsvar.</p>
      <p>«<i>A decline of public morals in the United States will probably be marked by the abuse of the power of impeachment as a means of crushing political adversaries or ejecting them from office - Alexis de Tocqueville, 1835</i>», skrev 38-åringen.</p>
      <figure>
        <iframe data-src="https://twitter.com/IvankaTrump/status/1197656608408571910?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Feil sitat</h3>
      <p>Fritt oversatt til norsk, betyr sitatet:</p>
      <p>«En nedgang i offentlig moral i USA, markeres trolig av misbrukt av makt i forbindelse med riksrett som en måte å knuse politiske motstandere eller fjerne dem».</p>
      <p>
        <b>Det er bare ett problem. Ifølge blant andre <a href="https://www.theguardian.com/us-news/2019/nov/23/ivanka-trump-tweet-de-tocqueville-factcheck?fbclid=IwAR37a_0j13v_k0K25nEVWw9shFsq-RI9rKTiPxgBKn-jJyQrHLMGmMqeFzI">The Guardian</a>, er det ikke den franske politikeren Tocqueville som står bak sitatet.</b>
      </p>
      <p>Derimot skal det være en omskriving av en setning en gang skrevet av Tocqueville, gjort av John Innes Clark Hare i boka <i>American Constitutional Law</i> fra 1889.</p>
      <p>Det var mange på Twitter raskt ute med å påpeke. Nå skal det sies at Ivanka Trump sine meldinger på nettstedet sjelden blir stående udiskutert, men akkurat denne fikk passet påskrevet. <a href="https://theweek.com/speedreads/880334/ivanka-trump-tries-defend-father-awkwardly-fake-tocqueville-impeachment-quote">The Week</a> skriver følgende om Trumps sitatforsvar av faren:</p>
      <p>« ... Dette er ikke noe Tocqueville noen gang skrev. Sitatet kommer faktisk fra ei bok fra 1989, «American Constitutional Law, Volume 1», skrevet av en dommer ved navn John Innes Clarke Hare. Og det han faktisk beskrev, var nødvendigheten av riksrettshøringer, selv om han argumenterer for at det ble misbrukt mot president Andrew Johnson».</p>
      <h3>Slettet meldingen</h3>
      <p>Andrew Johnson satt som president i USA fra 1865 til 1869. Han huskes kanskje spesielt godt for å ha lagt ned vetoer mot lover angående sivile rettigheter, noe som sørget for at han fikk republikanerne på nakken. Året før han gikk av, valgte Representantenes hus å ta ut riksrettstiltale mot ham. Han ble derimot frikjent med én stemme overvekt i Senatet.</p>
      <p>Den amerikanske dommeren som i 1989 skrev ovennevnte bok mente altså at riksrettshøringer og -tiltaler burde eksistere, noe som er stikk i strid med det Ivanka Trump prøver å signalisere.</p>
      <p>The Guardian mener at hun trolig fant sitatet i en artikkel fra <a href="https://www.wsj.com/articles/this-impeachment-subverts-the-constitution-11572040762">Wall Street Journal</a>, som ble publisert den 25. oktober. Det skal nevnes at skribentene også hadde signert sitatet med feil forfatter, noe avisa nå har korrigert i en oppdatert versjon.</p>
      <p>
        <b>Ivanka Trump har ikke slettet meldingen på Twitter etter faktabelæringen. Hun har heller ikke uttalt seg om det. Det er på langt nær første gang <a href="https://www.dagbladet.no/nyheter/ivanka-i-twitter-trobbel---igjen/71469972">hun begår Twitter-tabber</a>. Det er også tvilsomt siste gang.</b>
      </p>
      <h3>Ikke første gang</h3>
      <p>I sommer, da Ivanka Trump gratulerte Boris Johnson som ny statsminister i Storbritannia, kalte hun rett og slett landet <a href="https://www.dagbladet.no/nyheter/pinlig-twitter-tabbe/71426579">«United Kingston»</a> - ikke «United Kingdom». Meldingen ble slettet, og det ble lagt ut en ny og korrigert melding.</p>
      <p>Kort tid seinere fikk hun flengende kritikk, den gangen etter <a href="https://www.dagbladet.no/nyheter/ivanka-mottar-flengende-kritikk/71458942">innlegg om to masseskytinger</a> i USA som kom tett på hverandre.</p>
      <p>Så, bare et par dager etterpå, satte hun fokus på vold i Chicago. <a href="https://www.dagbladet.no/nyheter/ivanka-i-twitter-trobbel---igjen/71469972">Da fikk hun igjen kjørt seg</a> - og blant annet ordføreren i byen, Lori Lighfoot, anklaget Ivanka for å komme med villedende meldinger.</p>
    </article>
  </body>
</html>