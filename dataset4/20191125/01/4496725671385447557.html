<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/8-articles/1700532-una-altra-espanya.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Una altra Espanya"/>
    <meta property="og:description" content="Només ens arriben les imatges dels més abraonats, les declaracions més polèmiques, les posicions més radicals. Però Espanya és gran i diversa. La darrera enquesta del Centre d'Estudis d'Opinió..."/>
  </head>
  <body>
    <article>
      <h1>Una altra Espanya</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Anna Puig</a></address>
      <aside>
        <b>Hi ha una Espanya silenciosa a la qual no li agraden els escarafalls</b>
      </aside>
      <p>Només ens arriben les imatges dels més abraonats, les declaracions més polèmiques, les posicions més radicals. Però Espanya és gran i diversa. La darrera enquesta del Centre d’Estudis d’Opinió ens ho demostra. Pràcticament la meitat dels espanyols acceptarien el resultat d’un referèndum legal i acordat en què una majoria de catalans optessin per la independència. Estic segura que hi ha molts espanyols que lamenten la dura repressió contra el poble català i la judicialització d’una qüestió que només pot tenir sortida per la via política. Hi ha una Espanya més enllà de l’“<i>A por ellos</i>”, que veu Catalunya com un territori amic i que, malgrat que no voldria que emprenguéssim un camí propi, acceptaria la decisió que democràticament prenguéssim els catalans. Hi ha una Espanya silenciosa, a la qual no li agraden els grans escarafalls per les xarxes socials, que és oberta i dialogant. Encara que ens sembli mentida, aquesta Espanya també existeix però no està representada en els engranatges de l’Estat ni en els càrrecs directius de les empreses de l’Íbex 35. És una Espanya que hauria de fer un pas decidit endavant, que hauria de fer sentir la seva veu. No es tracta de salvar Catalunya, sinó d’apuntalar les llibertats de tots. Perquè ara nosaltres som el sac de boxa de l’Estat, l’ase dels cops, la diana de la repressió. Però demà ho serà qualsevol altre que gosi desmarcar-se o posar en dubte l’<i>statu quo</i>.</p>
    </article>
  </body>
</html>