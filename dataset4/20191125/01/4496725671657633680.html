<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700526-reivindicar-amb-hip-hop.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-25T01:00:00+00:00"/>
    <meta property="og:title" content="Reivindicar amb hip-hop"/>
    <meta property="og:description" content="Joves de la plataforma social de Salesians Girona creen ‘Tot ho podem canviar', un tema que recorda la necessitat de lluitar contra el discurs de la por"/>
  </head>
  <body>
    <article>
      <h1>Reivindicar amb hip-hop</h1>
      <address><time datetime="2019-11-25T01:00:00+00:00">25 Nov 2019, 01:00</time> by <a rel="author">Emma Robres</a></address>
      <ul>
        <li>
          <b>Joves de la plataforma social de Salesians Girona creen ‘Tot ho podem canviar’, un tema que recorda la necessitat de lluitar contra el discurs de la por</b>
        </li>
      </ul>
      <p>En moments en què el discurs xenòfob és cada vegada més extens, combatre’l és pràcticament una obligació. Així ho senten i ho expressen una vintena de joves de la plataforma d’educació social Salesians Sant Jordi de Girona, que han treballat juntament amb l’equip d’educadors i amb el Güell Espai Jove per crear <i>Tot ho podem canviar</i>, una cançó que pretén reclamar la igualtat i dignitat per a tothom. També han ideat un videoclip, que ha estat presentat en la primera edició de Monar’t, un festival anual de murals i d’art urbà als barris de Santa Eugènia de Ter i de Can Gibert del Pla. “Tot ho podem canviar”, a més, s’emmarca dintre el projecte socioeducatiu Neu, que pretén conscienciar especialment els joves sobre la riquesa d’una societat diversa i plural, fomentant models de cohesió social basats en la convivència intercultural.</p>
      <p>La idea d’aquest projecte sorgeix en unes primeres assemblees en què el grup de joves participants, motivats per la idea de fer un tema musical, va creure que el mitjà més directe per arribar al públic era a través del <i>hip-hop</i>. Entenien aquest estil musical com una eina reivindicativa que, al llarg de la seva història, havia servit per fer una crítica a tot allò que no agradava de la societat i del sistema. En aquest cas, l’element central que calia denunciar ja va ser, des d’un inici, la falta d’igualtat i dignitat independentment de l’origen o la cultura de què es provingui. Per portar-ho a la vida, es van organitzar tallers per desenvolupar-ho pas a pas, sempre amb la col·laboració de l’associació juvenil Heal, que utilitza el <i>hip-hop </i>com a eina de transformació social.</p>
      <p>El primer taller va consistir a crear la base del tema, sempre tenint en compte els gustos i les preferències dels joves. La lletra va ser la següent etapa, feta a trossos en català, castellà, francès i àrab, i va tenir la col·laboració de la cantant Petite Arashi. El pas final per a la cançó va ser enregistrar-la a l’Espai Marfà, amb tres tècnics de so i dues col·laboradores. L’element final: el videoclip, organitzat en dues sessions i amb la col·laboració tant d’un estudiant de l’Escola Universitària Eram com d’Ames Films. Les localitzacions són en els dos barris on es desenvolupa el projecte: Can Gibert del Pla i Santa Eugènia.</p>
      <p>“Estem molt contents amb el resultat obtingut. No ens esperàvem tenir tan bona rebuda”, expliquen Sergi Bueno i Sònia Laforet, dos dels membres de l’equip educador. De cara al futur, observen: “Això no ha fet sinó motivar els joves a continuar pensant en altres iniciatives futures, ja de cara a l’any vinent, i a nosaltres ens permet donar-nos a conèixer i així poder arribar a més joves d’arreu del territori.”</p>
    </article>
  </body>
</html>