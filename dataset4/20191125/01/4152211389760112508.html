<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/594541/%E2%80%98%E0%A6%86%E0%A6%97%E0%A6%BE%E0%A6%AE%E0%A7%80%E0%A6%A4%E0%A7%87-%E0%A6%85%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%9F%E0%A6%BF%E0%A6%AC%E0%A6%BE%E0%A7%9F%E0%A7%8B%E0%A6%9F%E0%A6%BF%E0%A6%95-%E0%A6%95%E0%A6%BE%E0%A6%9C-%E0%A6%95%E0%A6%B0%E0%A6%AC%E0%A7%87-%E0%A6%A8%E0%A6%BE%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-25T01:54:00+00:00"/>
    <meta property="og:title" content="‘আগামীতে অ্যান্টিবায়োটিক কাজ করবে না’"/>
    <meta property="og:description" content="&amp;lsquo;চিকিৎসা ক্ষেত্রে বড় চ্যালেঞ্জ হয়ে দেখা দিয়েছে অ্যান্টিবায়োটিক রেজিস্ট্যান্স। এমনকি নিবিড় পরিচর্যা কেন্দ্রতে ( আইসিইউ) ব্যবহার করা অনেক অ্যান্টিবায়োটিক কাজ করছে না। এমন এক সময় আসবে যখন আর কোনও অ্যান্টিবায়োটিক মানুষের শরীরে কাজ করবে না।&amp;rsquo; রাজধানীর রোগতত্ত্ব, রোগ নিয়ন্ত্রণ ও..."/>
  </head>
  <body>
    <article>
      <h1>‘আগামীতে অ্যান্টিবায়োটিক কাজ করবে না’</h1>
      <address><time datetime="2019-11-25T01:54:00+00:00">25 Nov 2019, 01:54</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/25/d66e13c8708892d4c0faeb38ba15b664-5ddb34b97c53c.jpg"/>
        <figcaption>আইইডিসিআরের মাইক্রোবায়োলজি বিভাগের জরিপের ফলাফল প্রকাশ অনুষ্ঠানে অতিথিরা</figcaption>
      </figure>
      <p>‘চিকিৎসা ক্ষেত্রে বড় চ্যালেঞ্জ হয়ে দেখা দিয়েছে অ্যান্টিবায়োটিক রেজিস্ট্যান্স। এমনকি নিবিড় পরিচর্যা কেন্দ্রতে ( আইসিইউ) ব্যবহার করা অনেক অ্যান্টিবায়োটিক কাজ করছে না। এমন এক সময় আসবে যখন আর কোনও অ্যান্টিবায়োটিক মানুষের শরীরে কাজ করবে না।’ রাজধানীর রোগতত্ত্ব, রোগ নিয়ন্ত্রণ ও গবেষণা প্রতিষ্ঠানের (আইইডিসিআর) মাইক্রোবায়োলজি বিভাগের এক জরিপের ফলাফল প্রকাশ অনুষ্ঠানে এ তথ্য জানানো হয়। রবিবার (২৪ নভেম্বর) ‘এএমআর সার্ভিলেন্স ফাইন্ডিংস’ নামে এ অনুষ্ঠানের আয়োজন করা হয়।</p>
      <p>জরিপের ফলাফল তুলে ধরে বিভাগের প্রধান ডা. জাকির হোসাইন হাবিব বলেন, ‘দেশে সবচেয়ে বেশি অ্যান্টিবায়োটিক ব্যবহার করছে ২১ থেকে ৩০ বছর বয়সীরা। যাদের মধ্যে ৫৩ শতাংশ পুরুষ আর ৪৭ শতাংশ নারী। আর এই যথেচ্ছ ব্যবহারের কারণে খুব শিগগিরই মানুষকে চরম ভোগান্তির ভেতরে যেতে হবে।’</p>
      <p>ডা. হাবিব আরও বলেন, ‘ইতোমধ্যেই বহু অ্যান্টিবায়োটিক রেজিস্ট্যান্স তৈরি করে ফেলেছে। তাই নীতিনির্ধারণী পর্যায় থেকে শুরু করে সবাইকে এর ক্ষতিকর দিক সম্পর্কে সচেতন হতে হবে।’</p>
      <p>আইইডিসিআরের পরিচালক অধ্যাপক ডা. মীরজাদী সেব্রিনা ফ্লোরার সভাপতিত্বে এ অনুষ্ঠানে প্রধান অতিথির বক্তব্য দেন সংসদ সদস্য ও অধ্যাপক ডাক্তার মো. আব্দুল আজিজ। এছাড়াও স্বাস্থ্য অধিদফতরের পরিচালক রোগ নিয়ন্ত্রণ অধ্যাপক ডাক্তার সানিয়া তাহমিনাসহ অন্যরা গবেষণার ফলাফল নিয়ে আলোচনা করেন।</p>
      <p> </p>
      <footer>/জেএ/এমএএ/</footer>
    </article>
  </body>
</html>