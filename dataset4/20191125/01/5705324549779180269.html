<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/libri-famiglia-reale-inglese-1257337/"/>
    <meta property="og:site_name" content="Il Libraio"/>
    <meta property="article:published_time" content="2019-11-25T01:05:48+00:00"/>
    <meta property="og:title" content="Libri sulla famiglia reale inglese, tra storia, curiosità e leggende"/>
    <meta property="og:description" content="Una selezione di libri sulla famiglia reale inglese, una delle casate più iconiche, discusse e affascinanti del nostro tempo"/>
  </head>
  <body>
    <article>
      <h1>Libri sulla famiglia reale inglese, tra storia, curiosità e leggende</h1>
      <address><time datetime="2019-11-25T01:05:48+00:00">25 Nov 2019, 01:05</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>Gossip, polemiche, amori, tragedie: la famiglia reale inglese continua a far parlare nel mondo e a esercitare un grande fascino, come dimostrano i film, i documentari e le serie tv (tra cui la premiata "The Crown", arrivata alla terza stagione). Ma lo confermano anche i numerosi libri usciti negli anni. Nella nostra selezione trovano spazio volumi dedicati alla Regina Elisabetta, a Lady Diana, a Kate Middleton... e a "Il signore dei corvi", custode della Torre di Londra</i>
      </p>
      <p>È innegabile: la<b> famiglia reale inglese</b> ha sempre esercitato (e continua a farlo) un grande fascino, non solo sui sudditi d’Inghilterra, ma sul mondo intero. Del resto parliamo di una delle <b>monarchie</b> più longeve della storia, ricca di personaggi che hanno segnato il nostro immaginario.</p>
      <p>Gossip, amori, tragedie, polemiche. Non è un caso che vengano prodotte numerose <b>narrazioni</b> che vedono al centro proprio le vicende della famiglia reale inglese: <b>libri</b>, <b>film</b> e anche <b>serie tv</b>, come la premiata <i><b>The Crown</b> </i>(disponibile su Netflix), arrivata quest’anno alla terza stagione, in cui <b>Olivia Colman </b>veste i panni della <b>Regina Elisabetta</b>.</p>
      <p>Ma oltre alla famosa sovrana, sono tante le figure indimenticabili e quasi leggendarie, a partire da <b>Lady Diana</b> fino ad arrivare alle attuali Duchesse, <b>Kate Middleton</b> e <b>Meghan Markle</b>. Senza dimenticare, ovviamente, i piccoli <b>George</b>, <b>Charlotte</b> e <b>Louis</b>, considerati già delle vere e proprie celebrità.</p>
      <related>
        <a href="https://www.illibraio.it/the-last-czars-romanov-1127097/"/>
      </related>
      <p>Per spiare quello che combinano i reali – tra eventi esclusivi, matrimoni e viaggi in giro per il mondo – leggiamo articoli, guardiamo i servizi in televisione e seguiamo gli ultimi aggiornamenti sui social. Forse, però, la cosa migliore per conoscere tutto su di loro è dedicarsi a una bella lettura. Non sono pochi i titoli che raccontano le vite dei membri della corte d’<b>Inghilterra</b>: dalle biografie ufficiali, ai resoconti giornalistici passando per i racconti più romanzati. Ecco quindi una breve <b>selezione</b> – che non ha la pretesa di essere esaustiva e in cui i titoli non sono posti in ordine di importanza – di<b> libri sulla famiglia reale inglese</b>.</p>
      <related>
        <a href="https://www.illibraio.it/la-favorita-film-recensione-950467/"/>
      </related>
      <h3><a href="https://www.illibraio.it/libri/jane-eastoe-elisabetta-lo-stile-di-una-regina-9788850232901/"><i>Elisabetta, lo stile di una regina</i></a> di Jane Eastoe</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-Eastoe.jpg"/>
      </figure>
      <p>La Regina Elisabetta II non è solo una delle personalità più importanti del mondo, ma anche un’icona di classe ed eleganza. Il suo guardaroba è sempre impeccabile, il suo stile è adeguato in ogni circostanza. Grazie alle fotografie, che comprendono sia ritratti ufficiali sia scatti meno noti e più legati alla vita famigliare, <i><b>Elisabetta, lo stile di una regina</b></i> (Tea, traduzione di M. Togliani) svela i dietro le quinte dell’abbigliamento della donna probabilmente più amata d’Inghilterra, raccontando curiosità e segreti, abitudini e regole, protagonisti e comparse di uno spettacolo straordinario: il corredo di Sua Maestà.</p>
      <h3>Effetto Kate. Smart chic: tutti i segreti per uno stile da principessa di Caroline Jones</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-Jones-227x300.jpg"/>
      </figure>
      <p>E a proposito di icone di eleganza: anche la Duchessa di Cambridge non scherza. Il libro <i><b>Effetto Kate</b></i> (Rizzoli, traduzione di M. Carozzi) è una guida illustrata per celebrare la moglie del principe William attraverso 40 outfit che hanno fatto di lei un vero e proprio modello di stile. Dalle scelte casual alle mise da red carpet, il guardaroba di Kate è un’ispirazione per molte donne. Per ogni mise, i consigli per l’acconciatura, il make-up e gli accessori ideali. L’evoluzione del look di Kate dai tempi in cui era studentessa fino alla sua nuova vita reale.</p>
      <h3>Intramontabile Elisabetta di Antonio Caprarica</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-Caprarica-192x300.jpg"/>
      </figure>
      <p><i><b>Intramontabile Elisabetta</b> </i>(Sperling &amp; Kupfer) è invece il racconto della (lunga) vita di Elizabeth Alexandra Mary Windsor da parte di Antonio Caprarica, storico inviato della Rai a Londra. Il giornalista ha avuto più occasioni d’incontrarla, ne ha esplorato la storia a partire dalla nascita nella casa londinese di Bruton Street, il 21 aprile 1926, all’infanzia trascorsa a Buckingham Palace insieme ai nonni, dai quali ha ereditato la parsimonia fino alla tirchieria e il maniacale rispetto della forma e dei ranghi che ancora oggi le vengono rimproverati. Caprarica ha seguito Elisabetta nei viaggi giovanili con Filippo e nelle stanze dove, ad appena ventisei anni, ha imparato l’arte di regnare.</p>
      <h3>Royal baby. Vite magnifiche e viziate degli eredi al trono di Antonio Caprarica</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-Antonio-Caprarica-195x300.jpg"/>
      </figure>
      <p>Caprarica, da esperto qual è, ha firmato diversi altri volumi sulla <i>royal family</i>, tra cui <i><b>Royal baby.</b> <b>Vite magnifiche e viziate degli eredi al trono</b></i> (Sperling &amp; Kupfer). In questo libro il giornalista si chiede cosa significa per un bambino essere l’erede al trono. Godere di molti privilegi, certo, ma anche essere sottoposto a dure regole e modelli di comportamento da rispettare. Attraverso le vite di famosi eredi – la regina Vittoria, Carlo e William d’Inghilterra, Vittorio Emanuele III di Savoia, Felipe di Spagna, Harald di Norvegia e altri ancora – l’autore indaga gli aspetti più significativi dell’educazione di giovani principi e principesse.</p>
      <h3><a href="https://www.illibraio.it/libri/tina-brown-lady-diana-chronicles-9788850217755/"><i>Lady Diana Chronicles</i></a> di Tina Brown</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-brown.jpg"/>
      </figure>
      <p>Sono passati tanti anni dalla<b> tragica morte</b> di <b>Lady D</b>, eppure la sua figura continua ancora oggi a essere avvolta in un’aura di mistero, grazie anche ai media che hanno contribuito a raccontare varie storie su di lei e sulla sua vita. Ma chi era veramente questa donna? Tina Brown l’ha conosciuta personalmente e ha raccolto nel libro <b><i>Lady Diana Chronicles </i></b>(Corbaccio, traduzione di R. Tappa e M. Ferrari) testimonianze, avvenimenti e curiosità sulla famosa principessa e sui suoi rapporti con altri membri della famiglia reale, da Fergie a Margaret, senza dimenticare naturalmente “l’Altra”: <b>Camilla Parker-Bowles</b>.</p>
      <h3><a href="https://www.illibraio.it/libri/paul-burrell-al-servizio-della-mia-regina-9788850209002/">Al servizio della mia regina</a> di Paul Burrell</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-Burrell.jpg"/>
      </figure>
      <p>Un altro autore che ha raccontato da vicino la figura di Lady D è<b> Paul Burrell</b>, che ha servito la famiglia reale inglese per oltre vent’anni. Dopo la tragica morte di lei, è stato accusato di furto di oggetti di proprietà della casa reale e ha dovuto lottare duramente per difendere il suo nome finché non è stato assolto grazie a uno storico intervento della regina. Nel suo resoconto <b><i>Al servizio della mia regina </i></b>(Tea, traduzione di R. Moro) ha deciso di scrivere la sua storia, rivelando <b>verità scioccanti e retroscena sconosciuti</b>, mantenendo però sempre l’immagine di un suddito leale e devoto nei confronti della famiglia che ha servito per anni.</p>
      <h3><a href="https://www.illibraio.it/libri/christopher-skaife-il-signore-dei-corvi-9788823521971/"><i>Il signore dei corvi</i></a> di Christopher Skaife</h3>
      <figure>
        <img src="https://www.illibraio.it/wp-content/uploads/2019/11/libri-sulla-famiglia-reale-inglese-Skaife-200x300.jpg"/>
      </figure>
      <p>Da secoli la Torre di Londra è la casa di sette curiosi abitanti: i corvi che, secondo la superstizione, devono sempre restare attorno alla fortezza, pena la rovina e la caduta della corona. Con loro c’è anche un’altra figura, il Ravenmaster, incaricata di assicurarsi che il funesto evento non si verifichi mai. A ricoprire la carica è oggi <b>Christopher Skaife</b>, che dopo ventiquattro anni di carriera militare è entrato alla Torre come guardia d’onore. <i><b>Il signore dei corvi</b> </i>(Guanda, traduzione di Stefania De Franco) è il racconto della sua vita e del suo rapporto con i leggendari volatili, che non gli risparmiano scherzi e preoccupazioni, inseguimenti concitati o arrampicate improvvisate, più qualche piccolo incidente…</p>
      <h3>Meghan. La sua vera storia di Andrew Morton</h3>
      <figure>
        <img src="https://www.illibraio.it/wp-content/uploads/2019/11/libri-famiglia-reale-inglese-morton-192x300.jpg"/>
      </figure>
      <p><i>Meghan. La sua vera storia </i>(Piemme traduzione di Elena Cantoni) <b>svela molti particolari sulla nuova duchessa reale e sulla sua relazione con il secondogenito di Lady D</b>. Con una madre discendente di schiavi e un matrimonio fallito alle spalle, Meghan rappresenta un cambiamento importante nella corte, perché non ha tutti i requisiti richiesti a una sposa reale: vergine, aristocratica, protestante, anglosassone e bianca. Inoltre è anche la prima americana divorziata di colore a diventare duchessa reale. Quella tra lei e il principe Harry è una storia d’amore forte e appassionata che sfida una tradizione lunga secoli.</p>
    </article>
  </body>
</html>